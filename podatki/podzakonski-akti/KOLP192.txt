SPLOŠNE DOLOČBE
1. člen
(krajevna veljavnost)
Kolektivna pogodba velja za območje
Republike Slovenije.
2. člen
(stvarna veljavnost)
(1) Kolektivna pogodba velja za
delodajalce, ki opravljajo prijavljeno pretežno dejavnost po SKD s področja:
F/45 – gradbeništvo:
45.1 – pripravljalna dela na gradbiščih;
45.2 – gradnja objektov, delov objektov;
45.3 – inštalacije pri gradnjah;
45.4 – zaključna gradbena dela;
45.5 – dajanje gradbenih strojev s posadko
v najem;
CB/14 – pridobivanje drugih rudnin in
kamnin:
14.1 – pridobivanje kamnin;
14.2 – pridobivanje peska in gline;
DI/26 – proizvodnja drugih nekovinskih
mineralnih izdelkov:
26.4 – proizvodnja strešnikov, opeke in
drugih keramičnih izdelkov za gradbeništvo;
26.5 – proizvodnja cementa, apna, mavca;
26.6 – proizvodnja izdelkov iz betona,
cementa in mavca;
26.7 – obdelava naravnega kamna.
(2) K tej pogodbi lahko pristopijo
tudi delodajalci in delojemalci, ki se ukvarjajo z dejavnostmi povezanimi ali
sorodnimi z gradbeništvom in IGM.
3. člen
(osebna veljavnost)
(1) Kolektivna pogodba velja za vse
delavce, zaposlene pri delodajalcih, ki jih zajema stvarna veljavnost te
kolektivne pogodbe,
(2) Kolektivna pogodba velja tudi za
delavce zaposlene pri tujih delodajalcih, ki opravljajo delo na območju
Republike Slovenije kot napoteni delavci, in je kolektivna pogodba s splošno
veljavnostjo za dejavnost gradbeništva po določilih Direktive EU o napotenih
delavcih (96/71/EC).
(3) Kolektivna pogodba se glede
pravic, ki jih izrecno navaja zakon ali ta kolektivna pogodba, uporablja tudi
za učence, dijake in študente na praktičnem usposabljanju ter vajence.
4. člen
(časovna veljavnost)
(1) Ta pogodba se sklene s podpisom
pogodbenih strank, v veljavo pa stopi po objavi v Uradnem listu Republike
Slovenije. Pogodba je sklenjena za dve leti od datuma sklenitve.
(2) Če kolektivna pogodba ni
odpovedana v času odpovednega roka in na način, kot to določa kolektivna
pogodba, se do izteka časa, za katerega je sklenjena, avtomatično podaljša za
eno leto.
(3) Tarifna priloga se praviloma
sklene za obdobje enega leta. Če stranke kolektivne pogodbe ne določijo
drugače, se v primeru, ko ni odpovedana, podaljša za eno leto.
5. člen
(pomen izrazov v tej kolektivni pogodbi)
(1) Gospodarska dejavnost je vsaka
dejavnost, ki se opravlja z namenom pridobivanja dobička, v statusni obliki, ki
jo predvideva zakon. Šteje se, da gre za opravljanje dejavnosti na pridobitni
način, če je subjekt statusno organiziran v obliki, katere temeljni namen je
pridobivanje dobička.
(2) Poslovodne osebe so osebe, ki
vodijo poslovanje pri delodajalcu in so s temi pooblastili vpisane v ustrezni
register.
(3) Za vodilne delavce se štejejo
poslovodne osebe in delavci, ki vodijo delovne enote, in imajo pooblastila za
samostojne odločitve.
(4) Splošni akt je akt delodajalca, ki
na splošen način ureja posamezna vprašanja v zvezi z delovnimi razmerji skladno
z zakonom o delovnih razmerjih in to kolektivno pogodbo.
(5) Sistemizacija delovnih mest je
splošni akt delodajalca, ki določa delovna mesta in pogoje za zasedbo delovnih
mest.
(6) Sindikalni zaupnik pomeni
imenovano ali voljeno osebo s strani sindikata pri določenem delodajalcu.
Sindikalni zaupnik zastopa sindikat in ima pravico zagotavljati ter varovati
pravice in interese članov sindikata pri delodajalcu
(7) Pomen izrazov, ki se nanašajo na
plače, druge osebne prejemke in povračila stroškov je pojasnjen v poglavju o
osebnih prejemkih delavca, upoštevaje zakon.
PRAVICE IN OBVEZNOSTI DELODAJALCA IN DELAVCEV
6. člen
(obseg pravic in obveznosti)
(1) Določila te pogodbe o pravicah in
obveznostih predstavljajo dogovorjen minimalen obseg pravic in največji obseg
obveznosti ter so obvezen in enoten standard za delodajalce, ki opravljajo
dejavnosti iz 2. člena te pogodbe in pri njih zaposlene delavce.
(2) Delodajalci in reprezentativni
sindikati lahko s podjetniško kolektivno pogodbo dogovorijo večji obseg pravic
oziroma manjši obseg obveznosti za delavce, ne glede na obstoj napotila v tej
kolektivni pogodbi.
7. člen
(akti delodajalca)
Delodajalec lahko zaradi uresničevanja
pravic in obveznosti delavcev izda naslednje akte:
-      
sklep – t.j. pravni akt, s katerim na zahtevo delavca ali po uradni
dolžnosti odloči o pravici oziroma odgovornosti delavca;
-      
odredbo – t.j. pravni akt, s katerim se odloči o delavčevi obveznosti,
torej o obveznih ravnanjih delavca, ki jih predvideva zakon, kolektivna pogodba
ali splošni akt;
-      
obvestilo – t.j. listino, s katero delodajalec informira delavca o
pripadajoči mu pravici oziroma ga obvešča o bodočem dolžnostnem ravnanju v
primerih, ko to določa zakon, kolektivna pogodba ali splošni akt.
8. člen
(prenos pooblastil)
(1) Če v zakonu, kolektivni pogodbi
ali pogodbi o zaposlitvi v zvezi s posamezno pravico ali obveznostjo delavca ni
nič določeno, odloča o uresničevanju le-teh uprava družbe, poslovodja ali
samostojni podjetnik. Akt delodajalca izda predsednik uprave, direktor,
poslovodja ali samostojni podjetnik (pristojna oseba).
(2) Pristojna oseba lahko pisno
pooblasti drugega delavca (pooblaščeno osebo) za odločanje o posamezni pravici
oziroma obveznosti delavca in izdajanje aktov delodajalca. Pooblastilo je lahko
časovno omejeno, lahko pa se nanaša na posamezno pravico ali obveznost delavca,
lahko pa na več pravic in obveznosti.
(3) Če kolektivna pogodba oziroma
splošni akt delodajalca določljivo navaja pooblaščeno osebo za izdajanje aktov
iz prejšnjega odstavka, ni potreben prenos pooblastila po prejšnjem odstavku.
(4) Šteje se, da je neposredno
nadrejeni pristojen za izdajo in vročitev obvestila.
NORMATIVNI DEL
9. člen
(razvrstitev delovnih mest)
(1) Delovna mesta se razvrščajo v
štirinajst tarifnih razredov glede na zahtevano strokovno izobrazbo za ta
delovna mesta in upoštevajoč zahtevnost dela.
(2) Razvrstitev delovnih mest v
tarifne razrede je razvidna iz akta o sistemizaciji delovnih mest.
(3) Tarifni razredi so naslednji:
I Tarifni razred:
Delovna mesta, za katera se ne zahteva
priučevanje in za katera zadostuje osnovna šola ali nedokončana osnovna šola.
II Tarifni razred:
Delovna mesta, za katera se zahtevajo poleg
osnovnošolske izobrazbe še krajši eno- ali večmesečni tečaji za usposabljanje.
III Tarifni razred:
Delovna mesta, za katera se zahteva do 2
leti javno priznanega nižjega poklicnega ali strokovnega izobraževanja.
IV/1 Tarifni razred:
Delovna mesta, za katera se zahteva najmanj
 2 in pol leta javno priznanega srednjega poklicnega ali strokovnega
izobraževanja.
IV/2 Tarifni razred:
Delovna mesta za katera se zahteva dodatno
usposabljanje ali posebna znanja po končanem najmanj triletnem poklicnem
izobraževanju.
V/1 Tarifni razred:
Delovna mesta, za katera se zahteva 4 do 5
let javno priznanega srednjega strokovnega izobraževanja ali mojstrski,
delovodski, poslovodski izpit po končanem triletnem poklicnem izobraževanju,
V/2 Tarifni razred:
Delovna mesta z zahtevanim strokovnim izpitom
po končanem srednjem strokovnem izobraževanju.
VI/1 Tarifni razred:
Delovna mesta, za katera se zahteva višja
strokovna izobrazba.
VI/2 Tarifni razred:
Delovna mesta za katera se zahteva
strokovni izpit po zaključeni višji strokovni izobrazbi.
VII/1 Tarifni razred:
Delovna mesta, za katera se zahteva visoka
strokovna izobrazba.
VII/2 Tarifni razred:
Delovna mesta za katera se zahteva
univerzitetna izobrazba.
VII/3 Tarifni razred:
Delovna mesta za katera se zahteva
strokovni ali državni izpit po končani visoki strokovni ali univerzitetni
izobrazbi, tudi delovna mesta za katera se zahteva specializacija po končanem
visokem strokovnem in univerzitetnem izobraževanju.
VIII Tarifni razred:
Delovna mesta, za katera se zahteva
magisterij po končanem visokem strokovnem ali univerzitetnem izobraževanju.
IX Tarifni razred:
Delovna mesta, za katera se zahteva
doktorat znanosti.
(4) Razvrstitev delovnih mest v
tarifne razrede opravi delodajalec v skladu z aktom o sistemizaciji delovnih
mest. V primeru dvoma pri razvrščanju delovnih mest v tarifne razrede se
upošteva šifrant poklicev.
SKLENITEV IN PRENEHANJE POGODBE O ZAPOSLITVI
10. člen
(pogodba o zaposlitvi)
(1) Pogodba o zaposlitvi poleg
sestavin, ki jih določa zakon lahko vsebuje tudi določbe o:
-      
poskusnem delu;
-      
pripravništvu;
-      
dogovoru o arbitražnem reševanju individualnih delovnih sporov pred
arbitražo, ustanovljeno s to kolektivno pogodbo;
-      
drugih obveznostih delavca in delodajalca.
(2) Pogodba o zaposlitvi mora
vsebovati opis del in opravil, ki jih bo delavec opravljal po pogodbi. Sestavni
del pogodbe o zaposlitvi je lahko opis del in nalog iz sistemizacije delovnih
mest.
(3) Delodajalec delavcu pred podpisom
pogodbe o zaposlitvi omogoči seznanitev z vsebino kolektivnih pogodb in
splošnih aktov, ki določajo njegove pravice in obveznosti.
(4) Delodajalec mora te pogodbe in
splošne akte hraniti na mestu, dostopnem vsem delavcem.
(5) Delavec lahko kadarkoli zahteva
vpogled v vsebino kolektivnih pogodb, delodajalec pa mu tega ne sme odreči.
11. člen
(drugi primeri sklepanja delovnega
razmerja za določen čas)
Drugi primeri sklepanja delovnega razmerja
za določen čas so:
-      
terminske pogodbe o izvajanju del na gradbenih projektih za čas trajanja
projekta oziroma največ za 5 let;
-      
sklenitev pogodbe o zaposlitvi za določen čas do enega leta v primeru,
ko med prijavljenimi na objavo delovnega mesta ni primernega kandidata;
-      
sklenitev pogodbe o zaposlitvi z vodilnim delavcem za čas do enega leta.
12. člen
(primeri in pogoji za opravljanje tudi
drugega dela)
(1) V času delovnega razmerja se
delavcu lahko odredi namesto njegovega drugo delo, če gre za:
-      
nadomeščanje začasno odsotnega delavca za čas do 30 dni;
-      
odpoved pogodbe o zaposlitvi iz razloga nesposobnosti, za čas trajanja
odpovednega roka;
-      
izvajanje izrednih ukrepov varnosti in zdravja pri delu;
-      
začasno dnevno povečanje obsega dela.
(2) O obstoju pogojev iz prvega
odstavka tega člena in o smotrnosti odreditve dela odloča delodajalec.
13. člen
(napotitev na delo v drug kraj)
(1) V primeru, ko je kraj opravljanja
dela v pogodbi o zaposlitvi širše določen, delodajalec lahko napoti delavca na
opravljanje dela v drug kraj pod pogoji iz pogodbe o zaposlitvi.
(2) Če pogodba o zaposlitvi tega ne
določa posebej velja, da je napotitev pravilna in zakonita, če je delavcu omogočen
prihod in odhod na delo z javnimi prevoznimi sredstvi v skupnem trajanju do
treh ur. V tem primeru delodajalec povrne stroške prevoza na delo in z dela
delavcu v celoti.
(3) Sprememba sedeža delodajalca se ne
šteje za napotitev na delo v drug kraj in ne pomeni obvezne spremembe pogodbe o
zaposlitvi.
14. člen
(delovni čas nočnega delavca)
Delovni čas nočnega delavca ne sme v
obdobju šestih mesecev trajati povprečno več kot osem ur na dan.
15. člen
(delovni čas pri neenakomerni razporeditvi
ter začasni prerazporeditvi)
Pri neenakomerni razporeditvi ter začasni
prerazporeditvi delovnega časa v primerih, ko to narekujejo objektivni ali
tehnični razlogi ali razlogi organizacije dela, se upošteva poln delovni čas
kot povprečna obveznost v obdobju, ki ne sme biti daljše od 12 mesecev.
16. člen
(način spremljanja poskusnega dela)
Način spremljanja in ocenjevanja poskusnega
dela določi delodajalec in to delavcu pisno sporoči pred nastopom dela.
17. člen
(delavec – invalid s pravico do
premestitve)
(1) Delodajalec mora delavcu s pravico
do premestitve (91. člen Zakona o PIZ) zagotoviti drugo ustrezno delovno mesto
v 30 dneh po dokončnosti odločbe Zavoda za pokojninsko in invalidsko
zavarovanje.
(2) Dokler delodajalec ne zagotovi
delavcu iz prvega odstavka drugega ustreznega dela, delavec ni dolžan
opravljati dosedanjega dela, za katerega ni več zdravstveno sposoben, lahko pa
opravlja dosedanja dela z omejitvami iz odločbe ZPIZ.
18. člen
(opravljanje pripravništva)
Delavec, ki začne prvič opravljati svoje
delo in v času izobraževanja za svoj poklic ni imel toliko prakse, da bi lahko
začel samostojno delati, lahko sklene pogodbo o zaposlitvi kot pripravnik,
razen če podjetniška kolektivna pogodba ali splošni akt delodajalca ne določa
drugače.
19. člen
(trajanje pripravništva)
Če poseben zakon ne določa drugače, traja
pripravništvo različno dolga obdobja, glede na stopnjo strokovne izobrazbe, in
sicer:
-      
za dela IV. in V. stopnje strokovne izobrazbe   – 6 mesecev,
-      
za dela VI. stopnje strokovne izobrazbe – 9 mesecev,
-      
za dela VII. do IX. stopnje strokovne izobrazbe     – 12 mesecev.
20. člen
(izvajanje pripravništva)
(1) Pripravništvo poteka po programu,
ki ga pripravi mentor v sodelovanju s strokovno službo, kolikor program še ni
izdelan od pristojnih institucij.
(2) Pripravništvo se zaključi s
pripravniškim izpitom, ki vsebuje preizkus znanja stroke in delovnega področja
za katerega se je pripravnik usposabljal.
21. člen
(izjemno nadurno delo)
Izjemoma je delavec dolžan opravljati
nadurno delo tudi v primeru:
-      
če predpis, upravni ali sodni akt zahteva, da se določena dela opravijo
v določenem roku;
-      
odsotnosti sodelavca v procesu izmenskega dela.
22. člen
(razporejanje delovnega časa)
(1) Pristojnosti glede določanja
delovnega časa ali uvedbe neenakomerne razporeditve delovnega časa ter pristojnosti
pri odločanju določa podjetniška kolektivna pogodba ali splošni akt
delodajalca.
(2) Razlogi za začasno prerazporeditev
delovnega časa so:
-      
nujnost dokončanja del;
-      
povečana začasna odsotnost z dela;
-      
povečanje ali zmanjšanje obsega dela v posameznem obdobju;
-      
dobava ali izostanek dobav gradiv, surovin ali energije;
-      
neugodni vremenski pogoji.
23. člen
(trajanje letnega dopusta)
(1) Dolžina dopusta vsakega delavca
je, poleg dopusta iz 159. člena ZDR, odvisna tudi od dolžine delovne dobe,
pogojev dela in zahtevnosti dela ter se prišteje k minimalnemu dopustu po
zakonu:
1.      Delovna
doba
Delavcu pripada za delovno dobo dodatno:
-      
od 5–15 let                  1 dan
-      
od 15–30 let                2 dni
-       nad
30 let                    3 dni
2.      Pogoji
dela:
Delavec ima pravico do povečanega dopusta
od 1 do 3 dni za vsakega od sledečih pogojev dela:
-      
delo pod zemljo;
-      
delo pod vodo;
-      
psihične obremenitve;
-      
težko fizično delo;
-      
delo v prisiljenem položaju;
-      
večje psihomotorne in senzorne obremenitve;
-      
neustrezni mikroklimatski pogoji;
-      
ropot;
-      
sevanje;
-      
delo v mokroti, vlagi, umazaniji;
-      
zaprašenost;
-      
jedke snovi;
-      
povečana nevarnost za poškodbe;
-      
nočno delo.
Za naštete
pogoje ni mogoče pridobiti več kot skupno 4 dni dopusta. Trajanje
dopusta po posameznih pogojih dela se določi v podjetniški kolektivni pogodbi
ali splošnem aktu delodajalca.
3.      Zahtevnost
dela:
- 
Delavci na delovnem mestu, kjer se zahteva od IV. do VI. Stopnje
strokovne izobrazbe      1
dan
- 
Delavci na delovnem mestu, kjer se zahteva VII. do IX. stopnja 
strokovne izobrazbe      2
dni
(2) Letni dopust delavca po zakonskih
in gornjih kriterijih skupaj ne sme presegati 32 delovnih dni v letu.
(3) Izpolnjevanje pogojev se ugotavlja
na dan 31. 12. tekočega leta.
(4) Posameznemu delavcu se izda
obvestilo o pripadajočem letnem dopustu do konca marca tekočega koledarskega
leta.
(5) Obdobje koriščenja letnega dopusta
določi za vse delavce poslovodni organ v skladu z letnim načrtom dela ter
naravo in organizacijo dela. Poslovodni organ ali od njega pooblaščeni delavec
na predlog delavca odobri koriščenje dopusta.
(6) Delavec ima pravico 3-krat po 1
dan letnega dopusta koristiti tiste dneve, ki jih sam določi. O tem mora
obvestiti neposrednega vodjo najkasneje 3 dni pred nastopom tega dopusta.
(7) Delodajalec je dolžan delavcu
zagotoviti izrabo letnega dopusta do konca tekočega koledarskega leta, delavec
pa je dolžan do konca koledarskega leta izrabiti najmanj dva tedna letnega
dopusta, preostanek pa v dogovoru z delodajalcem do 30. junija naslednjega
leta, razen v primeru nezmožnosti izrabe dopusta zaradi dela v tujini, takrat
ga lahko izkoristi do konca naslednjega leta.
(8) Če delavec ni izkoristil letnega
dopusta, čeprav mu je bilo to omogočeno v skladu z določili te pogodbe, ne more
zahtevati nadomestila za neizrabljeni dopust. Če je kriv delodajalec, da
delavec ni mogel izkoristiti letnega dopusta, je le-ta delavcu odškodninsko
odgovoren.
24. člen
(plačana odsotnost zaradi osebnih
okoliščin)
(1) Delavec ima pravico do odsotnosti
z dela z nadomestilom plače do največ 7 delovnih dni v koledarskem letu zaradi:
-      
lastne poroke                                                                                   2
dni,
-      
rojstva otroka                                                                                   1
dan,
-      
poroke otroka                                                                                  1
dan,
-      
smrti zakonca, otrok, posvojenca, staršev,                                    3
dni,
-      
smrti bratov, sester, starih staršev, vnukov, tasta ali tašče            1
dan,
-      
selitve delavca oziroma družine v interesu delodajalca                  2
dni,
-      
selitve delavca oziroma družine                                                      1
dan,
-      
elementarnih nesreč                                                                        3
dni.
(2) Odsotnosti iz prejšnjega odstavka
ali v primerih določenih s podjetniško kolektivno pogodbo oziroma splošnim
aktom delodajalca je treba koristiti ob nastopu dogodka.
25. člen
(izobraževanje delavcev)
(1) Delavci imajo pravico, da se
izobražujejo v interesu delodajalca oziroma v svojem interesu, delodajalec pa
je dolžan, v skladu s potrebami delovnega procesa, da delavce napoti na
izobraževanje, izpopolnjevanje in usposabljanje ter, če se je tako mogoče
izogniti odpovedi pogodbe o zaposlitvi.
(2) Delavec se je dolžan izobraževati,
če ga organizacija oziroma delodajalec napoti na izobraževanje.
(3) Trajanje in potek izobraževanja
ter pravice in obveznosti pogodbenih strank se določijo s pogodbo o izobraževanju
oziroma usposabljanju v skladu z vzgojno-izobraževalnim programom.
(4) Delavec se lahko izobražuje tudi v
lastnem interesu. V tem primeru se o eventualnih pravicah in obveznostih
dogovori z delodajalcem s pogodbo.
(5) Če je izobraževanje organizirano
med delovnim časom v interesu delodajalca, se čas izobraževanja šteje v redni
delovni čas, delavec pa ima enake pravice kot, če bi delal.
(6) Za izobraževanje v interesu
delodajalca se šteje tudi izobraževanje sindikalnih zaupnikov o kolektivnem
dogovarjanju in delovnopravni zakonodaji
26. člen
(disciplinski postopek in ukrepi)
(1) Delodajalec lahko z internim aktom
ali kodeksom obnašanja opredeli način in vsebino priporočenega obnašanja ter
ravnanja delavcev v delovnem razmerju in v primeru kršitev slednjega ugotavlja
disciplinsko odgovornost delavca ter izreče disciplinsko sankcijo.
(2) Disciplinsko odgovornemu delavcu
lahko delodajalec izreče:
-      
opomin;
-      
denarno kazen.
(3) Denarno kazen je mogoče izreči v
višini od 5% do 10% povprečne plače delavca v zadnjih treh mesecih pred izrekom
ukrepa. Disciplinski ukrep denarne kazni sme trajati največ 6 mesecev.
27. člen
(odmera odškodnine v pavšalnem znesku)
(1) Kadar delavec pri delu ali v zvezi
z delom namenoma ali iz hude malomarnosti povzroči škodo, tako da okvari
delovna sredstva, zamudi rok za izvedbo dela ali izda poslovno skrivnost, ne
spoštuje odpovednega roka, višine škode pa ni mogoče natančno ugotoviti ali bi
ugotavljanje povzročilo nesorazmerne stroške, se odškodnina lahko odmeri v pavšalnem
znesku.
(2) Pavšalna odškodnina znaša
petkratnik plače delavca, ki jo je prejel v mesecu pred odmero.
28. člen
(varnost in zdravje pri delu)
(1) Zaradi zagotovitve minimalnih
standardov za varno in zdravo delo sta delodajalec in delavec poleg pravic in
obveznosti, ki so opredeljene v veljavni zakonodaji, dolžna spoštovati določila
te kolektivne pogodbe o varstvu in zdravju pri delu.
(2) Delodajalec ima kot nosilec
varnega in zdravega dela predvsem naslednje obveznosti:
-      
prilagoditi mora delo posameznemu delavcu, zlasti z ustreznim
oblikovanjem delovnega mesta, z izbiro sredstev za delo in delovnih ter
tehnoloških postopkov, z odpravljanjem monotonosti dela, vsiljenega ritma in
zmanjšanjem škodljivih vplivov na zdravje delavca;
-      
prilagajati mora delo tehničnemu napredku in spoznavanjem stroke
varnosti in zdravja pri delu doma in v svetu;
-      
zamenjati mora nevarne z nenevarnimi ali manj škodljivimi delovnimi
postopki, delovno opremo, materiali in energetskimi viri;
-      
razvijati mora usklajeno politiko varnosti in zdravja pri delu vključno
s tehnologijo, organizacijo dela, socialnimi odnosi in vplivi delovnega okolja;
-      
omogočiti mora sodelovanje z reprezentativnim sindikatom in svetom
delavcev, če je le-ta organiziran, o vseh vprašanjih varnega in zdravega dela v
skladu z 28. in 40. členom ZVZD;
-      
omogočiti mora sodelovanje medicine dela pri proučevanju vzrokov za
obremenitve delavcev pri odkrivanju vzrokov poklicnih bolezni in pri
predlaganju ukrepov za njihovo omejevanje;
-      
pri nižjih temperaturah se delo normalno izvaja do temperature –8
stopinj C, pri nižjih temperaturah se izvajajo dela samo s pogojem, da so
delavci opremljeni z ustreznimi osebnimi varovalnimi sredstvi. Za delo pri
nižjih temperaturah je treba poskrbeti tudi za tople napitke in za urejen
prostor za občasno ogrevanje delavcev. Pri višjih temperaturah se normalno dela
do +45 stopinj C;
-      
delavci, ki delajo na zdravju škodljivih delih imajo pravico do osebne
varovalni opreme, do prehrane in pijače med delom ter rednih preventivnih
zdravstvenih pregledov. V primerih medicinsko programiranega aktivnega oddiha
se seznami upravičencev določijo v letnih programih delodajalca;
-      
delavec ima pravico zahtevati odškodnino za izgubo zdravja zaradi
poškodb na delu ali zdravstvenih okvar skladno s splošnimi načeli civilnega
prava;
-      
delavcem, ki delajo pri zdravju škodljivih delih, kjer so prekoračena
mejne vrednosti ali ostali standardi, je prepovedano odrejati delo preko
polnega delovnega časa. Na takšna dela se ne sme odrejati oziroma zaposlovati
delavcev mlajših od 18 let.
(3) Vsi ukrepi, ki so povezani z
varnostjo in zdravjem pri delu so strošek delodajalca.
(4) Vsak delavec je dolžan skrbeti za
lastno varnost in zdravje v skladu s svojo usposobljenostjo, pisnimi in ustnimi
navodili delodajalca, opraviti teoretično in praktično usposabljanje na
delovnem mestu, se permanentno izobraževati iz varstva pri delu ter preverjati
svoje znanje in usposobljenost s tega področja.
(5) V primeru suma vinjenosti ali
stanja pod vplivom narkotikov sme delodajalec oziroma pooblaščeni delavec
zahtevati izvedbo testa.
29. člen
(odpovedni roki)
(1) Če odpoveduje pogodbo o zaposlitvi
delodajalec zaradi poslovnih razlogov, so najmanjši odpovedni roki sledeči:
a) 
za delavce, ki imajo manj kot pet let delovne
dobe pri delodajalcu          45 dni,
b) 
za delavce, ki imajo najmanj pet let delovne
dobe pri delodajalcu      60
dni,
c) 
za delavce, ki imajo najmanj 15 let delovne
dobe pri delodajalcu  90 dni,
č)  za
delavce, ki imajo najmanj 25 let delovne dobe pri delodajalcu  150 dni.
(2) Če pogodbo o zaposlitvi odpoveduje
manjši delodajalec iz poslovnega razloga znaša odpovedni rok 30 dni.
(3) Odpovedni roki, navedeni v
zgornjih odstavkih, se lahko sporazumno med delavcem in delodajalcem tudi skrajšajo.
30. člen
(materialni pogoji za sindikalno delo)
(1) S kolektivno pogodbo pri
delodajalcu oziroma s pogodbo o zagotavljanju pogojev za sindikalno delo med
sindikati in delodajalcem se določijo materialni pogoji za delo sindikata.
(2) Če s pogodbo iz prejšnjega
odstavka ni drugače določeno, je za delo sindikatov zagotovljeno:
-      
ena plačana ura letno na vsakega člana sindikata pri delodajalcu, vendar
ne manj kot 30 ur letno, če je do 20 zaposlenih in ne manj kot 60 ur, če je več
kot 20 zaposlenih; o načinu izrabe določenega števila ur za delo sindikalnih
zaupnikov se dogovorijo sindikati in poslovodni organ. Pri tem upoštevajo
potrebe in interese članov sindikatov in zahteve delovnega procesa;
-      
prostorski pogoji za delo sindikatov, njihovih organov in sindikalnih
zaupnikov;
-      
tehnična izvedba obračuna članarine sindikatom za člane sindikata;
-      
do dva plačana delovna dneva letno za usposabljanje sindikalnih
zaupnikov, vendar skupno število teh ur ne more presegati tretjine ur iz prve
alinee.
(3) S pogodbo iz prvega odstavka tega
člena se lahko predvidi sklicevanje članskih sestankov med delovnim časom,
vendar največ dvakrat letno po dve uri.
(4) Ne glede na zagotovljene
materialne pogoje za delo sindikata po tem členu se delodajalec in
reprezentativni sindikat pri delodajalcu lahko dogovorita, da za čas opravljanja
profesionalne funkcije pripada sindikalnemu zaupniku plača najmanj v višini,
kot jo je prejemal pred začetkom opravljanja te funkcije.
31. člen
(število sindikalnih zaupnikov)
Število sindikalnih zaupnikov pri
delodajalcu določi sindikat glede na svoj statut in pravila ter skladno s
pogodbo o zagotavljanju pogojev za sindikalno delo.
DELA V TUJINI
32. člen
(napotitev delavca v tujino)
(1) Drugi razlogi zaradi katerih lahko
delavec odkloni napotitev v tujino:
-      
težja bolezen v družini, ki zahteva skrb in nego družinskega člana, če
je bolezen trajne narave;
-      
če je delavec samohranilec;
-      
če opravlja delavec funkcijo ali obveznosti po posebnih zakonih.
(2) Delodajalec, ki napoti delavca na
začasno delo v tujino, lahko v podjetniški kolektivni pogodbi določi ostale
obveznosti delodajalca do delavca, ki je napoten v tujino, in pogoje za
normalno opravljanje dela ter dolžnosti delavca iz tega razmerja do
delodajalca.
33. člen
(plače delavcev v tujini)
(1) Plača delavca, ki je začasno
napoten na izvajanje del v tujino, se določi po istih osnovah in merilih kot za
delavce, ki izvajajo dela v domovini.
(2) Višina plače na podlagi tarifnih
in plačilnih razredov je za istovrstna delovna mesta v tujini in domovini
enaka. Zaradi posebnih pogojev dela v tujini, to je:
-      
daljše odsotnosti in velike oddaljenosti od doma in družine;
-      
klimatskih razmer, ki negativno vplivajo na življenjske in delovne
pogoje;
-      
posebnosti etnološkega okolja;
-      
drugih okoliščin dela v tujini;
se osnovna plača poveča tako, da se pomnoži z
ustreznim faktorjem, ki v celoti vrednoti specifične razmere za delo v državi
ali področju oziroma različne delovne pogoje na posameznih gradbiščih ali
deloviščih znotraj ene države ali področja.
34. člen
(faktor za določene posebne pogoje dela)
(1) Faktor za določene posebne pogoje,
s katerimi se poveča osnovna plača, znaša za države v Evropi najmanj 1,2; za
države izven Evrope pa najmanj 2,0.
(2) V posameznih državah je potrebno
pri določanju faktorja upoštevati tudi minimalne zakonske pogoje, pod katerimi
lahko v teh državah delajo tuji napoteni delavci.
35. člen
(plača v tuji valuti)
Plača se lahko izplačuje tudi v tuji
valuti. Razmerje med izplačilom v tuji valuti in tolarskim izplačilom določi
delodajalec. Davke in prispevke obračunava delodajalec v skladu z zakoni in predpisi.
TARIFNI DEL
Plače
36. člen
(uvodno določilo o plačah)
Podpisniki te kolektivne pogodbe soglašamo,
da bomo vodili tako plačno in dohodkovno politiko, da bodo realne plače
zaostajale najmanj za eno indeksno točko za rastjo realne produktivnosti dela.
Produktivnost dela bomo ugotavljali na letni ravni s pokazateljem dodane
vrednosti na delavca.
37. člen
(odprta klavzula)
Podpisniki te kolektivne pogodbe soglašamo,
da se lahko v posamezni gospodarski družbi za obdobje enega leta s pisnim
dogovorom sindikata in delodajalca dogovori, da se usklajevanje in povišanje
plač v skladu s to kolektivno pogodbo ne izvede. Sindikat in delodajalec,
podpisnika takega pisnega dogovora, o vsebini dogovora obvestita podpisnike te
kolektivne pogodbe.
38. člen
(splošne določbe o plačah in drugih
osebnih prejemkih)
(1) Določila in zneski te kolektivne
pogodbe in tarifne priloge so obvezni minimalni standardi za določanje vsebine
kolektivnih pogodb in splošnih aktov pri delodajalcih.
(2) Vsi zneski v tej kolektivni
pogodbi, ki se nanašajo na plače in nadomestila, so v bruto zneskih in v
denarju. Prejemki in povračila stroškov so v zneskih, od katerih se plača davek
od osebnih prejemkov, če je predpisan. Izplačila bonitet v skladu z akti
podjetja se izvajajo v skladu z veljavno zakonodajo.
(3) Pri uveljavljanju pravice na
podlagi delovne dobe pri zadnjem delodajalcu se v delovno dobo pri zadnjem
delodajalcu šteje tudi delovna doba pri delodajalcih, ki so pravni predniki
zadnjega delodajalca in pri delodajalcih, ki so kapitalsko povezani z večinskim
deležem.
(4) Plače se izplačujejo v denarju ali
se nakazujejo na ustrezen račun delavca.
(5) Delavcem, ki delajo v delovnem
času krajšim od polnega, pripadajo povračila stroškov v zvezi z delom in regres
za letni dopust v celoti, drugi osebni prejemki pa v sorazmerju s časom,
prebitim na delu.
(6) Če delavec dela pri več
delodajalcih, uveljavlja navedene pravice pri posameznem delodajalcu v skladu z
dogovorom med delodajalci.
(7) Delodajalec z metodologijo za
vrednotenje delovnih mest razvrsti delovna mesta v posamezne tarifne razrede,
oziroma v plačilne razrede.
(8) Delodajalec je dolžan pri
spremembi metode za vrednotenje delovnih mest pisno seznaniti sindikate pri
delodajalcu.
(9) Delavci, ki so v delovnem razmerju
na dan veljavnosti te kolektivne pogodbe ohranijo to razporeditev. Sprememba
kolektivne pogodbe ni razlog za spremembo pogodbe o zaposlitvi.
(10) Znesek osnovne plače določita
delodajalec in delavec v pogodbi o zaposlitvi. Osnovna plača mora biti določena
tako, da je opredeljena najmanj v višini najnižje osnovne plače za delovnemu
mestu pripadajoči tarifni razred.
(11) Najnižja osnovna plača za določen
tarifni razred pomeni najnižje plačilo za delo delovnega mesta v določenem
tarifnem razredu in je opredeljena v tarifni prilogi te pogodbe.
(12) V plačo delavca se vštevajo tudi
izplačila iz naslova uspešnosti poslovanja. Ta del plače se ne všteva v osnovo
za izračun nadomestila plače.
(13) Osnovne plače, določila o višini
dodatkov in kriteriji za izračun uspešnosti po tej kolektivni pogodbi so javni.
Obračunane plače posameznega delavca so zaupne. Masa plač, obračunana po
kolektivnih in individualnih pogodbah, je javna. Vsak delavec ima pravico do
vpogleda svoje obračunane plače po tej kolektivni pogodbi. Tudi sindikalni
zaupnik ima pravico do vpogleda v pravilnost obračunane plače za delavce,
vendar mora te podatke obravnavati kot zaupne.
(14) Osnovna plača za poln delovni
čas, oziroma osnovna plača na uro, predstavlja znesek za normalne pogoje dela.
Kot normalni pogoji se štejejo pogoji, v katerih se delo pretežno opravlja. Ta
znesek predstavlja obvezo delodajalca pri obračunu in izplačilu plač. Dodatki
za posebne obremenitve in vplive okolja ter manj ugoden delovni čas so določeni
s to kolektivno pogodbo in se ugotavljajo po tej kolektivni pogodbi ter
prištevajo pri obračunu plač k osnovni plači delavca.
(15) Delovna uspešnost delavca se
ugotavlja po vnaprej znanih in določenih kriterijih. Normativi delovne
uspešnosti za količino, kvaliteto in inventivnost pri delu morajo temeljiti na
objektivnih, primerljivih in ugotovljivih merilih. Pogoj za uveljavljanje meril
je, da so na podlagi izkušenj ali strokovnih kriterijev dosegljivi delavcem v
predvidenem delovnem času. Šteje se, da so normativi ustrezni, če jih dosega
vsaj 90% delavcev, za katere se ti normativi uporabljajo. Dokazni postopek o
ustreznosti oziroma neustreznosti normativov je na strani delodajalca. Kadar se
uporabijo skupinski normativi za ugotavljanje delovne uspešnosti, se njihovi
učinki delijo na delavce v skladu z osnovno plačo delavca in opravljenim
delovnim časom.
(16) Prejemki iz dela in povračila
stroškov pripadajo vsem delavcem (zaposlenim za nedoločen oziroma določen
delovni čas) v skladu s to kolektivno pogodbo. Do prehrane so upravičeni po tej
kolektivni pogodbi tudi študenti in učenci na praksi, vajenci in prevzeti
delavci v času počitniške prakse.
(17) Prehrana med delom in regres za
letni dopust pripada tudi delavcem s polovičnim delovnim časom. Delavcem, ki
delajo v delovnem času, ki je krajši od polovičnega, pripadajo ti zneski
sorazmerno s časom, prebitim na delu.
(18) Delodajalec je v skladu s to
kolektivno pogodbo dolžan na svoje stroške obračunavati in odvajati članarino
na podlagi pisnega navodila reprezentativnega sindikata.
(19) Obračun plač po tej kolektivni
pogodbi opravlja delodajalec do 18. v mesecu za pretekli mesec. Če 18. v mesecu
zapade na dela prost dan ali nedeljo, se lahko izplačilo opravi prvi naslednji
delovni dan. Ni v nasprotju s to kolektivno pogodbo, če se delodajalec in
reprezentativen sindikat v izogib nelikvidnosti in grožnjam Zakona o finančnem
poslovanju pisno dogovorita, da se za določen mesec izplačilo plač premakne do
zadnjega dne v mesecu za pretekli mesec.
(20) V pogodbi o zaposlitvi delavec in
delodajalec določita znesek osnovne plače v tolarjih za mesec in na uro dela.
39. člen
(tarifna priloga)
(1) Tarifna priloga določa: osnovne
plače po tarifnih razredih in način usklajevanja plač, zneske denarnih
prejemkov delavcev, zneske povračil stroškov in druga določila, za katera se
dogovorijo socialni partnerji.
(2) Tarifna priloga se sklepa za eno
leto vnaprej. Kolikor se ne sklene tarifna priloga do konca tekočega leta za
naslednje poslovno leto, se njena veljavnost podaljša še za eno leto.
40. člen
(delovna uspešnost)
(1) Dela plače iz naslova uspešnosti
delavca se prištevata k obračunani mesečni plači delavca.
(2) Del plače iz naslova stimulacije:
-      
Delodajalci se za sistem stimulacij dogovorijo s sindikatom na ravni
gospodarske družbe.
-      
Stimulacija delovnega prispevka delavca se ugotavlja z metodami
ocenjevanja, primerjave kazalcev ter na osnovi dogovorjenih ciljev. Kazalci, ki
se uporabljajo za ugotavljanje delovnega prispevka delavca ali skupine
delavcev, odražajo delovni prispevek pri ustvarjanju dodane vrednosti in upoštevajo
potrebne in dogovorjene oblike organizacije dela.
(3) Del plače iz naslova napredovanja:
-      
Merila za napredovanje delavca se lahko oblikujejo v podjetniški
kolektivni pogodbi ali aktu delodajalca.
41. člen
(dodatki za delo v izjemnih pogojih)
(1) Delavcem pripadajo dodatki za izjemne
pogoje pri delu, neugodne vplive okolja, nevarnost pri delu in delo v delovnem
času, ki je za delavce manj ugoden.
(2) Dodatki zaradi naporov in težkih
pogojev dela, ki se pojavljajo le občasno in trajajo krajši čas, ter so težko
določljiva z zahtevnostjo opravil, se obračunavajo samo za čas trajanja in se
jih opredeli v podjetniški kolektivni pogodbi ali splošnem aktu delodajalca.
(3) Osnova za izračun dodatkov je
osnovna plača delavca za polni delovni čas, oziroma ustrezna urna postavka.
(4) Dodatki iz prvega odstavka tega
člena se ne izkazujejo kot poseben dodatek v primerih, ko so pogoji dela, v
katerih se delo opravlja, že upoštevani v vrednotenju in zajeti v osnovni plači
delovnega mesta.
(5) Za delo v delovnem času, ki je za
delavce manj ugoden, pripadajo delavcem dodatki najmanj v naslednjem odstotku
od osnovne plače:
5.1      za
čas dela v popoldanski in nočni izmeni, kadar se 
delovni proces
izvaja najmanj v dveh izmenah oziroma v turnusu         10%
5.2      za
delo v deljenem delovnem času - za prekinitev dela 
več kot 1 uro
(čas za malico ni vštet)                                                      15%
5.3      za
dežurstvo                                                                                             20%
5.4      za
nočno delo                                                                                           40%
5.5      za
delo prek polnega delovnega časa                                                       30%
5.6      za
delo v nedeljo                                                                                        50%
5.7      za
delo na dneve državnih praznikov in dela proste dneve
po zakonu                                                                                                 50%
(6) Dodatki pod tč. 5.6 in 5.7 se med seboj izključujejo in se izplačuje dodatek, ki je za delavca ugodnejši.
(7) Za čas pripravljenosti na domu
pripada delavcu nadomestilo v višini najmanj 10% od osnovne plače na uro, za
vsako uro pripravljenosti.
42. člen
(dodatek za delovno dobo)
(1) Delavcu pripada dodatek za delovno
dobo skladno s SKP gd.
(2) Pri uveljavljanju pravic iz
prejšnjega odstavka se v delovno dobo vštevajo izpolnjena leta delovne dobe, ki
jih je delavec prebil na delu, ali v delovnem razmerju doma oziroma v tujini, ali
pri opravljanju samostojne dejavnosti, ki je dokazana z drugimi listinami.
Dokupljena, beneficirana in posebne zavarovalne dobe ne štejejo kot dobe pri
uveljavljanju dodatka za delovno dobo.
43. člen
(nadomestila plače)
(1) Delavcu pripada nadomestilo plače
za čas odsotnosti z dela v naslednjih primerih:
-      
bolezni;
-      
poklicne bolezni in nesreče pri delu;
-      
letnega dopusta in plačanimi odsotnostmi v skladu s to pogodbo;
-      
na državne praznike in dela proste dneve po zakonu;
-      
odsotnosti z dela, če je delavec napoten na izobraževanje, oziroma, če
se izobražuje v interesu delodajalca;
-      
v drugih primerih, določenih z zakonom, kolektivno pogodbo ali splošnim
aktom delodajalca.
(2) V vseh navedenih primerih, razen v
primeru prve alinee, pripada delavcu nadomestilo v višini 100% osnove. V
primeru iz prve alinee pripada delavcu nadomestilo v višini najmanj 80% osnove
za dneve odsotnosti z dela.
(3) Delodajalec lahko zadrži izplačilo
nadomestila delavcu v skladu z zakonom. Delodajalec ima pravico določiti način
spremljanja in kontrole bolniške odsotnosti delavcev.
(4) Osnova za izračun nadomestil se
upošteva v skladu z zakonom o delovnih razmerjih.
(5) Za čas stavke so delavci
upravičeni do nadomestila v višini 70% osnovne plače, povečane za dodatek za
delovno dobo, za največ 4 delovne dneve, v primeru kršenja imunitete
sindikalnih zaupnikov pa 2 delovna dneva, pod naslednjimi pogoji, ki se
upoštevajo skupaj:
-      
da stavkajo zaradi kršitev kolektivne pogodbe glede plač, regresa ali
imunitete sindikalnih zaupnikov in so bile prej izčrpane vse pogajalske
možnosti;
-      
je stavka organizirana v skladu z zakonom in po stavkovnih pravilih.
Nadomestilo plače se izplača v breme
delodajalca.
44. člen
(del plače iz naslova uspešnosti
poslovanja)
(1) Sindikat in delodajalec se v
podjetniški kolektivni pogodbi ali posebnem pisnem dogovoru dogovorita o ciljih
poslovanja gospodarske družbe in delu plač iz naslova uspešnosti poslovanja.
(2) Delodajalec v družbi, ki je v
preteklem letu dosegla najmanj 4% donosnost kapitala, je dolžan sprejeti poziv
sindikata za pogajanja o določitvi višine dela plač iz naslova uspešnosti
poslovanja.
(3) Do izplačila plač iz naslova
uspešnosti poslovanja so upravičeni vsi zaposleni delavci v sorazmerju z
izplačano plačo brez nadomestil. Do tega izplačila so upravičeni tudi delavci,
ki so v tekočem letu opravljali delo in so zapustili podjetje zaradi odpovedi
pogodbe o zaposlitvi (upokojitev, druga služba). Odločitev o upravičenosti in
načinu izplačila tem delavcem je potrebno rešiti v podjetniški kolektivni pogodbi
oziroma aktu delodajalca
45. člen
(obračun plače)
(1) Delavcu mora biti ob izplačilu
plače vročen pisni obračun, ki vsebuje zlasti naslednje podatke:
-      
osnovno plačo delavca;
-      
dodatke po posameznih vrstah;
-      
plačo iz naslova delovne uspešnosti;
-      
nadomestila plače po posameznih vrstah;
-      
bruto plačo;
-      
zneske prispevkov za socialno varnost;
-      
neto plačo;
-      
davek od osebnih prejemkov;
-      
neto izplačilo plače.
(2) Ob obračunu plače lahko
delodajalec na istem obračunskem listu delavcu obračuna vse prejemke iz
delovnega razmerja in sicer povračila stroškov v zvezi z delom in druge osebne
prejemke in del plače iz naslova uspešnosti poslovanja.
Osebni prejemki
46. člen
(regres za letni dopust)
(1) V enem koledarskem letu delavcu
pripada en regres za letni dopust. Regres za letni dopust je vezan na pravico
delavca do dopusta.
(2) Delavcu pripada en regres v
koledarskem letu tudi v primeru, ko med letom preide od enega delodajalca k
drugemu. V takem primeru vsak od delodajalcev izplača sorazmerni del regresa,
če ni drugačnega soglasja med delodajalci.
(3) Višina regresa je določena v
Tarifni prilogi.
(4) V primeru nelikvidnosti
delodajalca se regres izplača najkasneje do 1. novembra tekočega leta.
47. člen
(jubilejne nagrade)
(1) Delavcu pripada jubilejna nagrada
v višini:
-      
za 10 let delovne dobe pri zadnjem delodajalcu v višini najmanj ene
najnižje osnovne plače prvega tarifnega razreda;
-      
za 20 let delovne dobe pri zadnjem delodajalcu v višini najmanj poldruge
najnižje osnovne plače prvega tarifnega razreda;
-      
za 30 let delovne dobe pri zadnjem delodajalcu v višini najmanj dveh
najnižjih osnovnih plač prvega tarifnega razreda.
(2) Zadnji delodajalec je tisti, ki je
izplačevalec jubilejne nagrade.
(3) Jubilejna nagrada se izplača v
roku enega meseca po dopolnitvi pogojev iz prve točke.
Povračila stroškov v zvezi z delom
48. člen
(prehrana med delom)
(1) Delavcu, ki je na delu prisoten
najmanj 4 ure ali več, pripada topli obrok prehrane, ki ga zagotovi
delodajalec. Če delodajalec tega ne zagotovi, je delavec upravičen do povračila
stroškov za prehrano med delom za dneve prisotnosti na delu.
(2) Če je delavec prisoten na delu v
istem dnevu v podaljšanem ali prerazporejenem delovnem času 10 ur ali več, mu
pripada dodaten obrok prehrane, ki ga zagotovi delodajalec. Če delodajalec ne
zagotovi dodatnega obroka, je delavec upravičen do povračila stroškov dodatne
prehrane glede na prisotnost na delu nad 8 ur.
(3) Znesek povračila stroškov za
prehrano v obeh primerih določa Tarifna priloga h KPGD.
(4) Delodajalec ni dolžan povrniti
stroška za prehrano v primeru, ko sam organizira in zagotovi obrok prehrane iz 1. in 2. odstavka tega člena.
49. člen
(prevoz na delo in z dela)
(1) Delavec je upravičen do povračila
stroškov za prevoz na delo in z dela za dneve prisotnosti na delu od kraja
prebivališča do kraja opravljanja dela, če je to oddaljeno najmanj 1 km od delavčevega običajnega prebivališča. Kraj prebivališča in običajno prebivališče se določi v
pogodbi o zaposlitvi oziroma v skladu z Uredbo o višini povračil stroškov v
zvezi z delom in drugih dohodkov, ki se ne vštevajo v davčno osnovo (Uradni
list RS, 142/04 in 60/05) – v nadaljnjem besedilu »uredba«.
(2) Višina povračila stroškov se
določi pod pogoji in v zgornjem znesku, določenem v uredbi.
(3) Če delodajalec organizira in
zagotovi prevoz na delo v celoti ali samo delno od sedeža delodajalca do kraja
in mesta opravljanja dela, ni dolžan plačati povračila stroškov za prevoz
delavcu za tisti del prevoza, ki ga zagotovi in organizira delodajalec.
49.a člen
(dnevnice, prevoz in prenočevanje na
službeni poti)
Delavcem na službeni poti pripadajo
povračilo za prehrano kot dnevnice, povračila stroškov za prevoz in povračila
stroškov za prenočevanje pod pogoji in v zgornji višini zneskov iz uredbe.
50. člen
(terenski dodatek)
(1) Terenski dodatek oziroma povračilo
stroškov za delo na terenu pripada delavcu, ki najmanj dva dni zaporedoma dela
in prenočuje izven kraja svojega prebivališča in izven kraja sedeža
delodajalca.
(2) Če delodajalec za delo na terenu
zagotovi tako prehrano kot prenočevanje, pripada delavcu terenski dodatek v
višini zgornjega zneska iz uredbe.
(3) Če delodajalec ne zagotavlja
prehrane in prenočevanja za delo na terenu, pripada delavcu povračilo stroškov
za delo na terenu v višini zgornjega zneska in pod pogoji, ki veljajo za
dnevnice in prenočevanje v uredbi.
(4) V primerih iz 2. in 3. odstavka tega člena delavcu ne pripada povračilo za prehrano iz 48. člena KPGD.
50.a člen
(nadomestilo za ločeno življenje)
Nadomestilo za ločeno življenje se lahko
določi v pogodbi o zaposlitvi delavca pod pogoji in v višini zgornjega zneska v
uredbi.
Drugi prejemki
51. člen
(prejemki učencev, vajencev in študentov
na praktičnem delu)
(1) Plačila vajencem, učencem
(dijakom) in študentom za obvezno praktično delo se izplačujejo v skladu z
učnimi pogodbami oziroma v višini zgornjega zneska iz uredbe.
(2) Učenci, vajenci in študentje imajo
pravico do plačila tudi, če prejemajo štipendijo.
52. člen
(inovacije)
Če ni z zakonom ali pogodbo med delavcem in
delodajalcem drugače določeno, delavcu pripada nadomestilo za inovacijo v
odstotku od letne čiste gospodarske koristi.
53. člen
(drugi prejemki)
(1) Odpravnina ob upokojitvi se
izplača delavcu v skladu z zakonom, vendar najmanj v višini 600.000 SIT.
(2) Solidarnostne pomoči se
izplačujejo za naslednje primere:
-      
v primeru smrti delavca najmanj v višini 60% povprečne plače v Republiki
Sloveniji za pretekle tri mesece;
-      
v primeru smrti delavčevega ožjega družinskega člana po zakonu v višini
najmanj 30% povprečne plače v Republiki Sloveniji za pretekle tri mesece;
-      
v primeru težje invalidnosti ali daljše bolezni nad 6 mesecev lahko na
predlog sindikata odobri delodajalec izplačilo enkratne pomoči v višini do
150.000 SIT;
-      
v primeru elementarne nesreče ali požara, ki prizadene delavca, lahko na
predlog sindikata odobri delodajalec izplačilo enkratne pomoči v višini do
300.000 SIT.
OSTALA DOLOČILA V ZVEZI S TO POGODBO
54. člen
(sprememba oziroma dopolnitev te pogodbe)
(1) Vsaka pogodbena stranka lahko
kadarkoli predlaga spremembo oziroma dopolnitev te pogodbe.
(2) Pogodbena stranka, ki želi
spremembo oziroma dopolnitev te pogodbe, predloži drugi stranki predlog sprememb
oziroma dopolnitev z obrazložitvijo razlogov in ciljev, s priporočenim pismom.
(3) Druga stranka se je dolžna do
predloga opredeliti v 30 dneh.
55. člen
(postopek pomirjanja)
(1) Postopek pomirjanja se začne s
predlogom, najkasneje v roku 30 dni od nastanka spora oziroma odkar je stranka
zanj izvedela.
(2) Predlagatelj pomirjanja v predlogu
navede vsebino spornega razmerja in imenuje dva člana v komisijo za pomirjanje.
(3) Druga stranka odgovori na predlog
in imenuje dva člana v komisijo za pomirjanje v nadaljnjih 30 dneh.
(4) Člani komisije sporazumno
imenujejo predsednika komisije kot petega člana iz vrst uglednih znanstvenih,
strokovnih oziroma javnih delavcev.
(5) V primeru, da druga stranka ne
odgovori na predlog, ne imenuje članov v komisijo za pomirjanje, če člani
komisije ne imenujejo predsednika komisije za pomirjanje ali v primeru, da
stranki kolektivne pogodbe ne sprejmeta predloga za rešitev spora komisije za
pomirjanje, se postopek ustavi.
56. člen
(sklenitev nove kolektivne pogodbe)
(1) Postopek za sklenitev nove pogodbe
se začne na obrazloženo pobudo katerekoli od strank vsaj tri mesece pred
prenehanjem veljavnosti te pogodbe, če je le-ta odpovedana.
(2) Na podlagi pisne pobude za
sklenitev nove pogodbe se je druga stranka v 30 dneh dolžna opredeliti do te
pobude.
(3) V primeru, da druga stranka ne
sprejme pobude za sklenitev nove pogodbe oziroma se do nje v 30 dneh ne
opredeli, se s tem postopek za sklenitev pogodbe ustavi.
(4) Pogajanja se lahko začnejo, ko ena
od strank predloži predlog nove kolektivne pogodbe.
57. člen
(odpoved te pogodbe)
(1) Ta pogodba se lahko odpove tri
mesece pred potekom njene veljavnosti s priporočenim pismom. Odpoved te pogodbe
se objavi v Uradnem listu RS.
(2) Po prenehanju veljavnosti te
pogodbe se do sklenitve nove, vendar najdalj šest mesecev, uporabljajo določbe
normativnega dela te pogodbe.
(3) Po odpovedi te pogodbe lahko vsaka
stranka predlaga sklenitev nove kolektivne pogodbe.
58. člen
(komisija za razlago pogodbe)
(1) Stranki te pogodbe lahko imenujeta
tričlansko Komisijo za razlago te pogodbe, v katero imenuje vsaka po enega
člana, tretjega člana, ki je tudi njen predsednik, pa imenujeta sporazumno.
(2) Komisija za razlago sprejema
razlage in priporočila. Razlage stranki kolektivne pogodbe objavita na enak
način kot je bila objavljena ta pogodba.
(3) Razlage komisije pomenijo obvezen
način uporabe določb te pogodbe za delodajalca in delojemalce ter obvezno
podlago za odločanje v sporih o pravicah delavcev in obveznostih delodajalcev,
ki izvirajo iz te pogodbe.
(4) Priporočilo je strokovni predlog
strankama te pogodbe za ureditev določenega vprašanja.
59. člen
(definicija izrazov v tej kolektivni
pogodbi)
Izraz »najnižja osnovna plača« iz te
kolektivne pogodbe nadomešča izraz »izhodiščna plača«, kadar se ta izraz
pojavlja v določilih zakonov, ki obravnavajo s kateregakoli vidika tudi
področje plač.

Tarifna
priloga

Kolektivna pogodba gradbenih dejavnosti
(Uradni list RS, št. 1/05)
vsebuje naslednjo končno določbo:
»60. člen
(podaljšana
veljavnost ureditve po SKPgd 97)
(1) Stranke te pogodbe se ne glede na
ostala določila tega poglavja izrecno zavezujejo takoj po prenehanju
veljavnosti Splošne kolektivne pogodbe za gospodarske dejavnostih (Uradni list
RS, št. 40-2205/1997 s spremembami in dopolnitvami) pristopiti k
pogajanjem za spremembe in dopolnitve te pogodbe in sicer minimalno v obsegu,
ki je bil zaradi urejanja v Splošni kolektivni pogodbi (Uradni list RS,
št. 40-2205/1997 s spremembami in dopolnitvami) izpuščen iz ureditve v tej
pogodbi.
(2) Do zaključka pogajanj po prejšnjem
členu in uveljavitve sprememb in dopolnitev se uporabljajo določbe normativnega
dela Splošne kolektivne pogodbe za gospodarske dejavnostih (Uradni list RS,
št. 40-2205/1997 s spremembami in dopolnitvami).«.

Spremembe in dopolnitve Kolektivne pogodbe
gradbenih dejavnosti (Uradni list RS, št. 100/05) vsebujejo naslednjo končno
določbo:
»9. člen
Spremembe in dopolnitve Kolektivne pogodbe
gradbenih dejavnosti začnejo veljati 1. novembra 2005 in se objavijo v Uradnem listu RS.«.

Spremembe in dopolnitve Tarifne priloge h
Kolektivni pogodbi gradbenih dejavnosti (Uradni list RS, št. 1/05) (Uradni list
RS, št. 100/05) vsebujejo naslednjo končno
določbo:
»IV.
Spremembe in dopolnitve Tarifne priloge h Kolektivni
pogodbi gradbenih dejavnosti začnejo veljati 1. novembra 2005 in se objavijo v
Uradnem listu RS.«.

Zakon o kolektivnih pogodbah – ZkolP (Uradni
list RS, št. 43/06)
v zvezi s prenehanjem veljavnosti določb kolektivne pogodbe določa:
»34. člen
(prenehanje
veljavnosti kolektivnih pogodb)
(1) Določbe kolektivnih
pogodb, ki veljajo na dan uveljavitve tega zakona,
se uporabljajo do preteka določenega roka veljavnosti oziroma do sklenitve novih kolektivnih
pogodb, če niso v nasprotju s tem zakonom
ali zakonom, ki ureja individualna
delovna razmerja.
(2) Določbe kolektivnih pogodb, katerih sklenitelji na
strani delodajalcev so samo delodajalske asociacije z obveznim članstvom, prenehajo veljati z iztekom prehodnega obdobja iz 32. člena tega zakona.«;
ter vsebuje naslednjo končno določbo:
»36. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije.«.

Tarifna priloga 2006 h Kolektivni pogodbi
gradbenih dejavnosti (Uradni list RS, št. 1/05 in 100/05) (Uradni list RS, št. 83/06) vsebuje naslednjo končno določbo:
»4. Veljavnost
(1) Tarifna priloga 2006 h Kolektivni
pogodbi za gradbene dejavnosti (v nadaljnjem besedilu: Tarifna priloga 2006
h KPGD) začne veljati naslednji dan po objavi v Uradnem listu RS in se
uporablja od 1. avgusta 2006.
(2) Tarifna priloga 2006 h KPGD velja
do 31. julija 2007.
(3) Podpisniki te Tarifne priloge 2006
h KPGD se zavezujejo do 30. junija 2007 dogovoriti novo Tarifno prilogo
h KPGD z začetkom uporabe s 1. avgustom 2007.
(4) Kolikor podpisniki Tarifne priloge
2006 h KPGD do konca njene veljavnosti ne dogovorijo nove Tarifne priloge
h KPGD za naslednje obdobje, se ji podaljša veljavnost še za eno leto.
(5) Z začetkom veljavnosti te Tarifne
priloge 2006 h KPGD prenehata veljati Tarifna priloga h KPGD z dne 14. 12.
2006 (Uradni list RS, št. 1/05) ter Spremembe in dopolnitve Tarifne priloge h
KPGD z dne 20. 10. 2005 (Uradni list RS, št. 100/05).«.

Tarifna priloga 2007 h Kolektivni pogodbi
gradbenih dejavnosti (Uradni list RS, št. 1/05 in 100/05) (Uradni list RS, št. 71/07) vsebuje naslednjo končno določbo:
»4. Veljavnost
(1) Tarifna priloga 2007 h Kolektivni
pogodbi za gradbene dejavnosti (v nadaljnjem besedilu Tarifna priloga 2007 h
KPGD) začne veljati naslednji dan po objavi v Uradnem listu RS in se uporablja
od 1. avgusta 2007.
(2) Tarifna priloga 2007 h KPGD velja
do 31. julija 2008.
(3) Podpisniki te Tarifne priloge 2007
h KPGD se zavezujejo do 30. junija 2008 dogovoriti novo Tarifno prilogo h
KPGD z začetkom uporabe s 1. avgustom 2008.
(4) Kolikor podpisniki Tarifne priloge
2007 h KPGD do konca njene veljavnosti ne dogovorijo nove Tarifne priloge h
KPGD za naslednje obdobje, se ji podaljša veljavnost še za eno leto.
(5) Z začetkom veljavnosti te Tarifne
priloge 2007 h KPGD preneha veljati Tarifna priloga 2006 h KPGD z dne
6. 7. 2006 (Uradni list RS, št. 83/06).«.

Spremembe Tarifne priloge 2007 h Kolektivni
pogodbi gradbenih dejavnosti (Uradni list RS, št. 18/08) vsebujejo naslednjo končno
določbo:
»4.
Te Spremembe Tarifne priloge 2007 h
Kolektivni pogodbi za gradbene dejavnosti začnejo veljati naslednji dan po
objavi v Uradnem listu Republike Slovenije, uporabljajo pa se od 1. februarja
2008 dalje.
5.
Vsa ostala določila Tarifne priloge 2007 h
KPGD ostanejo nespremenjena.«.

Tarifna priloga 2008 h Kolektivni pogodbi
gradbenih dejavnosti (Uradni list RS, št. 1/05 in 100/05) (Uradni list RS, št. 76/08) vsebuje naslednjo končno določbo:
»5. Veljavnost
(1) Tarifna priloga 2008 h Kolektivni
pogodbi za gradbene dejavnosti (v nadaljnjem besedilu Tarifna priloga 2008 h
KPGD) začne veljati naslednji dan po objavi v Uradnem listu RS in se uporablja
od 1. avgusta 2008.
(2) Tarifna priloga 2008 h KPGD velja do
31. julija 2009.
(3) Podpisniki te Tarifne priloge 2008 h
KPGD se zavezujejo do 30. junija 2009 dogovoriti novo Tarifno prilogo h KPGD z
začetkom uporabe s 1. avgustom 2009.
(4) Kolikor podpisniki Tarifne priloga 2008
h KPGD do konca njene veljavnosti ne dogovorijo nove Tarifne priloge h KPGD za
naslednje obdobje, se ji podaljša veljavnost še za eno leto.
(5) Z začetkom veljavnosti te Tarifne
priloge 2008 h KPGD prenehata veljati Tarifna priloga 2007 h KPGD z dne 16. 7.
2007 (Uradni list RS, št. 71/07) in Spremembe Tarifne priloge 2007 h KPGD z dne
4. 2. 2008 (Uradni list RS, št. 18/08).«.

Tarifna priloga 2009 h Kolektivni pogodbi gradbenih
dejavnosti (Uradni list RS, št. 1/05 in 100/05) (Uradni list RS, št. 64/09) vsebuje naslednjo končno določbo:
»5. Veljavnost
(1) Tarifna priloga 2009 h Kolektivni pogodbi
za gradbene dejavnosti (v nadaljnjem besedilu Tarifna priloga 2009 h KPGD)
začne veljati naslednji dan po objavi v Uradnem listu RS in se uporablja od 1.
avgusta 2009.
(2) Tarifna priloga 2009 h KPGD velja do
31. julija 2010.
(3) Podpisniki te Tarifne priloge 2009 h
KPGD se zavezujejo do 30. junija 2010 dogovoriti novo Tarifno prilogo h KPGD z
začetkom uporabe s 1. avgustom 2010.
(4) V kolikor podpisniki Tarifne priloga
2009 h KPGD do konca njene veljavnosti ne dogovorijo nove Tarifne priloge h
KPGD za naslednje obdobje, se ji podaljša veljavnost še za eno leto.
(5) Z začetkom veljavnosti te Tarifne
priloge 2009 h KPGD preneha veljati Tarifna priloga 2008 h KPGD z dne 15. 7.
2008 (Uradni list RS, št. 76/08).«.

Tarifna priloga 2011 h Kolektivni pogodbi gradbenih
dejavnosti (Uradni list RS, št. 1/05 in 100/05) (Uradni list RS, št. 62/11) vsebuje naslednjo končno določbo:
»2. Veljavnost
(1) Tarifna priloga 2011 h Kolektivni pogodbi za gradbene dejavnosti začne
veljati prvi naslednji dan po objavi v Uradnem listu Republike Slovenije.
(2) Glede ostalih pravic in obveznosti se
še naprej uporablja Kolektivna pogodba za gradbene dejavnosti s spremembami in dopolnitvami, kolikor njene določbe niso v
nasprotju z določbami te tarifne priloge in Tarifne priloge 2009 h Kolektivni pogodbi gradbenih dejavnosti (Uradni list RS, št. 64/09).«.