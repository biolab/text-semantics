1. člen
(vsebina)
Ta pravilnik ureja nošenje policijske
uniforme in dopolnilnih delov uniforme, osebno urejenost policistk in
policistov ter nadomestila za uporabo lastnih oblačil in za uporabo lastne
smučarske opreme.
2. člen
(osnova za izračun denarnih nadomestil)
Osnova za izračun denarnih nadomestil,
določenih s tem pravilnikom, je povprečje minimalne bruto plače za januar
preteklega leta in minimalne bruto plače za januar tekočega leta v Republiki
Sloveniji.
3. člen
(nošenje uniforme)
(1) Policijsko uniformo in dopolnilne
dele uniforme poleg policistk oziroma policistov, za katere je tako določeno v
aktu, ki ureja organizacijo in sistemizacijo delovnih mest v policiji (v
nadaljnjem besedilu: uniformirani policisti), nosijo tudi policistke oziroma
policisti Posebne policijske enote, kandidati za policistke oziroma policiste,
študenti Višje policijske šole, uslužbenci policije, ki opravljajo izpit iz
policijskih pooblastil, policistke oziroma policisti, ki opravljajo naloge v
tujini, in pomožne policistke oziroma policisti.
(2) Policijsko uniformo in dopolnilne
dele uniforme policistke oziroma policisti lahko nosijo le v skladu z njihovim
namenom.
4. člen
(zagotovitev enotne urejenosti)
(1) Direktorji policijskih uprav odredijo,
kdaj policistke oziroma policisti v enotah na njihovem območju nosijo poletno
ali zimsko uniformo.
(2) Vodje drugih policijskih enot
odredijo, kdaj policistke oziroma policisti njihove enote nosijo druge vrste
ali posamezne dele uniforme.
(3) Če je treba zagotoviti enotno
urejenost in opremljenost policistk oziroma policistov na določenem območju in
v določenem času, o primerih iz prejšnjih odstavkov odločijo generalni direktor
policije, direktor policijske uprave ali komandir območne ali področne policijske
postaje.
5. člen
(pravice in obveznosti policistov)
(1) Policistke oziroma policisti so
dolžni nositi uniformo med delom oziroma kadar opravljajo dela in naloge, ki to
zahtevajo. Zunaj delovnega časa smejo nositi uniformo samo na poti na delo
oziroma z dela in na svečanih dogodkih, ki so povezani z delom ali promocijo
policije, pri tem pa morajo spoštovati predpise in interne akte, ki urejajo
nošenje uniforme.
(2) Policistke oziroma policisti se
lahko poročijo v slovesni uniformi.
(3) Policistko oziroma policista ali
upokojeno policistko oziroma policista je dovoljeno pokopati v uniformi.
6. člen
(urejenost uniforme)
(1) Policistke oziroma policisti
morajo nositi predpisano, čisto, urejeno, zlikano in nepoškodovano uniformo.
(2) Uniforma se mora prilegati višini
in telesni postavi policistke oziroma policista, ki jo nosi.
(3) Pri opravljanju nalog morajo
nositi tudi predpisano pokrivalo, ki mora biti na glavi vodoravno. Ščitnik
pokrivala ne sme zakrivati obrvi.
(4) Pokrivala niso dolžni nositi pri
opravljanju dela v policijskih objektih in v vozilih, ali ko to glede na naravo
naloge ali objektivne okoliščine ni mogoče (premagovanje ovir, obvladovanje
upiranja osebe v postopku ali odvrnitev napada, močan veter ipd).
(5) Če se uniforma ne prilega telesni postavi
policistke oziroma policista ali je bila pri opravljanju nalog poškodovana ali
uničena, se ne glede na ureditev sistema menjave uniforme omogoči njena
zamenjava, če nima v zadolžitvi primerne uniforme ali njenih delov.
(6) Policistke oziroma policisti
morajo imeti med nošenjem uniforme zapeto zadrgo na oblačilih in imeti zapete
vse gumbe na uniformi. Izjemoma imajo lahko odpet zgornji gumb na srajci s
kratkimi rokavi, če ne nosijo kravate. Spodnji deli oblačil in civilna
oblačila, ki jih nosijo, ne smejo biti vidna.
(7) Policistke oziroma policisti med
nošenjem uniforme ne smejo držati rok v žepih.
7. člen
(osebna urejenost)
(1) Policistke oziroma policisti
morajo biti osebno urejeni.
(2) Policisti morajo imeti lase kratko
in simetrično pristrižene ali pobrite, brez izrazitih prehodov (npr. irokeza)
in počesane. Pri pokončni drži glave lasje spredaj ne smejo zakrivati oči in
zadaj ne smejo segati čez rob ovratnika in ne smejo ovirati nošenja
predpisanega pokrivala.
(3) Policistke oziroma policisti lahko
lase obarvajo z barvami naravnega videza brez izstopajočih pramenov.
(4) Policistke morajo imeti lase
počesane, postrižene, segajoče največ do ramen ali spete tako, da spredaj ne
zakrivajo oči in da ne segajo čez rob ovratnika in ne ovirajo nošenja predpisanega
pokrivala. Na svečanih dogodkih imajo policistke lahko razpuščene lase. Ličenje
ne sme biti vpadljivo.
(5) Policistke oziroma policisti
morajo imeti nohte čiste in postrižene tako, da ne segajo čez konice prstov.
8. člen
(urejenost brk in brade)
(1) Policisti morajo imeti brke
simetrično pristrižene in urejene. Dlake ne smejo segati čez zgornjo ustnico.
Ob kotičku ustnic ne smejo segati pod spodnjo ustnico, v stran pa največ 1 cm.
Po ostalem delu obraza morajo biti policisti gladko obriti.
(2) Brado morajo imeti simetrično
urejeno in dnevno negovano tako, da so robovi in ostali del obraza gladko
obriti. Dlake brade ne smejo biti krajše od 5 mm in ne daljše od 20 mm.
9. člen
(nošenje nakita in drugih dodatkov)
(1) Policistke oziroma policisti ne
smejo nositi nakita (uhanov, piercinga, zapestnic, prstanov z vdelanimi kamni
ipd.), okraskov in drugih dodatkov:
-       
ki bi jih lahko ovirali pri delu,
-       
s katerimi bi lahko poškodovali sebe ali osebo v postopku ali
-       
ki kvarijo videz uniforme.
(2) Policistke oziroma policisti smejo
imeti na vidnem mestu, razen po glavi in vratu, tetovaže in druge podobne
poslikave po telesu v nevpadljivih barvah, če se z njimi ne spodbuja ali
razpihuje sovraštva, nasilja ali nestrpnosti, ki temeljijo na narodnostni,
rasni, verski ali etnični pripadnosti, spolu, barvi kože, poreklu,
premoženjskem stanju, izobrazbi, družbenem položaju, političnem ali drugem
prepričanju, invalidnosti, spolni usmerjenosti, ali če se z njimi ne krni ugled
policije na drug način (npr. ponižujoče, seksistične ali nasilne podobe).
10. člen
(nošenje sončnih očal)
(1) Policistke oziroma policisti lahko
nosijo le sončna očala, ki imajo stekla standardnih barv (črna, modra, zelena,
siva, rjava). Okvir očal je lahko črne, modre ali kovinske barve. Sončna očala
po svoji obliki in velikosti ne smejo izstopati ali kvariti videza uniforme.
(2) Med postopkom z osebami sončnih
očal ne smejo nositi, razen če imajo zdravniško spričevalo, ki predpisuje
nošenje sončnih očal.
11. člen
(vzdrževanje uniforme)
(1) Policistke oziroma policisti
morajo uniformo redno vzdrževati.
(2) Za čiščenje uniforme pripada
policistkam oziroma policistom letno denarno nadomestilo v višini povprečne, na
trgu preverjene cene čiščenja dveh suknjičev, dvojih hlač in enega pokrivala.
Višino nadomestila vsako leto določi generalni direktor policije.
(3) Do denarnega nadomestila za
čiščenje uniforme so upravičene policistke oziroma policisti, ki so delo v
uniformi, ki se kemično čisti, opravljali več kot šest mesecev v letu. Seznam
upravičencev pripravijo vodje policijskih enot do 15. januarja tekočega
leta za preteklo leto.
(4) Denarno nadomestilo za čiščenje
uniforme se izplača enkrat letno, za preteklo leto, skupaj s plačo za mesec
marec.
12. člen
(uporaba lastnih oblačil v službene namene)
(1) Vodja enote ali uslužbenec, ki ga
nadomešča, lahko uniformiranim policistkam oziroma policistom odredi opravljanje
določenih nalog v lastnih oblačilih. Opravljanje nalog v lastnih oblačilih se
zabeleži v razporedu dela ali na drug ustrezen način.
(2) Uniformiranim policistkam oziroma
policistom v lastnih oblačilih praviloma ne sme biti odrejeno opravljanje: 
-       
dežurstva,
-       
intervencij ob kršitvah javnega reda in miru,
-       
ogledov krajev prometnih nesreč,
-       
nalog za urejanje cestnega prometa,
-       
mejne kontrole.
13. člen
(denarno nadomestilo za uporabo lastnih
oblačil uniformiranim policistom)
(1) Policistke oziroma policisti iz
prejšnjega člena so upravičeni do denarnega nadomestila za uporabo lastnih
oblačil v službene namene.
(2) Osnova za izračun denarnega nadomestila
je 35 odstotkov osnove iz 2. člena tega pravilnika.
(3) Do denarnega nadomestila v višini
100 odstotkov osnove iz prejšnjega odstavka so upravičene uniformirane
policistke oziroma policisti, ki so naloge v lastnih oblačilih opravljali
najmanj polovico letne delovne obveznosti v preteklem letu. Če so naloge
opravljali manj kot polovico letne delovne obveznosti v preteklem letu, pa jim
denarno nadomestilo pripada glede na število dni, ko so naloge opravljali v
lastnih oblačilih, in sicer v višini 1 odstotka na dan, vendar največ do 50
odstotkov osnove.
(4) Vodja policijske enote do
31. januarja pripravi seznam upravičencev do nadomestila.
(5) Denarno nadomestilo se izplača
enkrat letno za preteklo leto, skupaj s plačo za mesec marec.
14. člen
(denarno nadomestilo za uporabo lastne
smučarske opreme)
(1) Uniformiranim policistkam oziroma
policistom, ki med smučarsko sezono opravljajo naloge na smučišču, policistkam
oziroma policistom, ki opravljajo na smučišču naloge neposrednega fizičnega
varovanja varovanih oseb, in izvajalcem ter udeležencem usposabljanj na
smučišču pripada za uporabo lastne smučarske opreme denarno nadomestilo glede
na število dni, ko so med smučarsko sezono opravljal naloge na smučišču v
višini 1 odstotka osnove na dan.
(2) Osnova za izračun denarnega
nadomestila za uporabo lastne smučarske opreme je za uniformirane policistke
oziroma policiste 200 odstotkov osnove iz 2. člena tega pravilnika, za druge
policiste pa 300 odstotkov osnove iz 2. člena tega pravilnika.
(3) Vodja enote po koncu smučarske
sezone oziroma najkasneje do 1. junija v tekočem letu pripravi seznam upravičencev.
(4) Denarno nadomestilo se izplača
enkrat letno, najkasneje do 31. avgusta za preteklo smučarsko sezono.
(5) Do denarnega nadomestila niso
upravičene uniformirane policistke oziroma policisti, ki imajo v osebni
zadolžitvi službeno smučarsko opremo.

Pravilnik o policijski uniformi in
nadomestilih (Uradni list RS, št. 14/14) vsebuje naslednjo prehodno in
končni določbi:
»PREHODNA IN KONČNI DOLOČBI
15. člen
(izplačilo
nadomestila za čiščenje uniforme)
Denarno nadomestilo za čiščenje uniforme iz
11. člena tega pravilnika za leto 2013 se izplača v 60 dneh po uveljavitvi tega
pravilnika.
16. člen
(prenehanje
uporabe)
Z dnem uveljavitve tega pravilnika se
preneha uporabljati Pravilnik o nošenju policijske uniforme in orožja (Uradni
list RS, št. 106/06 in 15/13 – ZODPol).
17. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o policijski
uniformi in nadomestilih (Uradni list RS, št. 26/19) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati petnajsti dan po
objavi v Uradnem listu Republike Slovenije.«.