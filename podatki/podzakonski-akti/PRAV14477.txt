I. SPLOŠNE DOLOČBE 
1. člen
(vsebina in uporaba)
(1) Ta pravilnik ureja pogoje in postopke za pridobitev
izkaza člana posadke vojaških zrakoplovov (v nadaljnjem besedilu: vojaški
izkaz), pripadajočih ratingov, potrdil, pooblastil in vrste in nosilce usposabljanj
ter opravljanje izpitov za pridobitev vojaškega izkaza, pogoje za podaljšanje
in obnovo vojaškega izkaza, ratingov, potrdil, pooblastil, zdravniško
spričevalo in druge pogoje, ki jih morajo izpolnjevati člani posadk vojaških
zrakoplovov.
(2) Posadko vojaškega zrakoplova sestavlja:
-       
letalska posadka in
-       
letalsko tehnična posadka.
(3) Za vprašanja ureditve splošnih pogojev, načinov in
postopkov licenciranja ter usposabljanja ter začasnega odvzema in preklica
vojaških izkazov, ratingov, pooblastil ali drugih listin se uporablja
pravilnik, ki ureja licenciranje vojaškega letalskega in drugega strokovnega
osebja vojaškega letalstva.
2. člen
(pomen izrazov)
(1) Izrazi, uporabljeni v tem pravilniku, pomenijo:
1.     
»član letalske posadke« pomeni pilota, ki ga operator določi za
opravljanje del na zrakoplovu med letom;
2.     
»član letalsko tehnične posadke« pomeni ustrezno usposobljenega tehnika
letalca ali kandidata za pridobitev licence letalskega tehnika s potrdilom
Vojaškega letalskega organa v skladu s četrtim odstavkom 20. člena tega
pravilnika, ki ga operator določi za opravljanje nalog na zrakoplovu med
izvajanjem posebnih operacij, pri katerih se lahko uporabi specializirana
oprema na zrakoplovu, oziroma nalog v zvezi z varnostjo potnikov in leta med
operacijami;
3.     
»ocena usposobljenosti« pomeni prikaz veščin, znanja in ravnanja za prvo
izdajo, podaljšanje veljavnosti ali obnovo potrdila inštruktorja ali potrdila
izpraševalca;
4.     
»posadka zrakoplova« so osebe, ki so na zrakoplovu med letom zaradi
opravljanja del, ki zagotavljajo nemoten in varen let;
5.     
»preizkus praktične usposobljenosti« pomeni prikaz usposobljenosti
kandidata za izdajo vojaškega izkaza ali vpis ratinga, potrdila ali
pooblastila, ki lahko vključuje tudi ustno preverjanje;
6.     
»preverjanje strokovnosti« pomeni prikaz usposobljenosti za podaljšanje
veljavnosti ali obnovo ratingov, potrdil ali pooblastil, ki lahko vključuje
tudi ustno preverjanje;
7.     
»usposobljenost« pomeni kombinacijo veščin, znanja in ravnanja, ki se
zahtevajo za izvedbo naloge po predpisanem standardu;
8.     
»posebne operacije« so operacije, pri katerih se zrakoplov uporablja za
posebne dejavnosti in operacije, ki zahtevajo posebno odobritev.
(2) Drugi izrazi, uporabljeni v tem pravilniku, pomenijo
enako kot izrazi, določeni v pravilniku, ki ureja licenciranje vojaškega
letalskega in drugega strokovnega osebja vojaškega letalstva, v zakonu, ki
ureja letalstvo, in drugih predpisih ter aktih, ki veljajo oziroma se
uporabljajo v Republiki Sloveniji za vojaško letalstvo.
3. člen
(pogoji za opravljanje del)
(1) Član posadke vojaškega zrakoplova mora za opravljanje del
na vojaškem zrakoplovu imeti veljaven vojaški izkaz z ustreznim ratingom,
potrdilom ali pooblastilom, razen če ta pravilnik določa drugače.
(2) Član posadke vojaškega zrakoplova, ki je udeležen pri
upravljanju vojaškega zrakoplova, razen brezpilotnega zrakoplova in naprav za
simulacijo letenja, ter osebe in organizacije, ki usposabljajo, preizkušajo ali
preverjajo, morajo izpolnjevati pogoje iz tega pravilnika.
(3) Osebe, odgovorne za izvajanje usposabljanja za letenje,
usposabljanja na simulatorju letenja ali ocenjevanje usposobljenosti posadke
zrakoplova, morajo v skladu s tem pravilnikom imeti v vojaškem izkazu vpisan
privilegij za opravljanje teh del, razen v primerih, določenih s tem pravilnikom.
(4) Pri izvajanju privilegijev iz vojaškega izkaza mora imeti
imetnik vojaškega izkaza pri sebi veljaven vojaški izkaz, veljavno zdravniško
spričevalo, kadar se to zahteva, in službeno izkaznico oziroma identifikacijski
dokument.
(5) Kdor se usposablja za pridobitev vojaškega izkaza,
ratinga, potrdila ali pooblastila letalske posadke, je pilot pripravnik in
lahko dela letalske posadke opravlja samo pod nadzorom osebe, ki ima veljaven
vojaški izkaz z ustreznim ratingom, potrdilom ali pooblastilom z ustreznim
privilegijem za usposabljanje, razen tistih, ki poučujejo na tleh.
4. člen
(evidentiranje časa letenja)
(1) Član posadke zrakoplova ažurno vodi evidenco podatkov o
vseh opravljenih letih tako, kot to določi Vojaški letalski organ (v nadaljnjem
besedilu: VLO).
(2) Član posadke zrakoplova na zahtevo VLO predloži v pregled
evidenco podatkov o opravljenih letih.
5. člen
(zahteve za zdravniška spričevala)
(1) Za izdajo, veljavnost, podaljšanje veljavnosti in obnovo
zdravniškega spričevala, ki se zahteva za izvajanje privilegijev iz vojaškega
izkaza posadke zrakoplova ali kandidata, se uporabljajo predpisi, ki urejajo
licenciranje letalskih posadk v delu, ki ureja zdravstveno sposobnost članov
posadk zrakoplovov.
(2) Kandidat za vojaški izkaz mora imeti zdravniško
spričevalo, ki je izdano v skladu s prejšnjim odstavkom in ustreza privilegijem
iz vojaškega izkaza, za katerega kandidat zaproša.
(3) Pri izvajanju privilegijev iz vojaškega izkaza za
operativno letenje mora biti:
-       
pilot imetnik veljavnega zdravniškega spričevala razred 1;
-       
tehnik letalec imetnik veljavnega zdravniškega spričevala, ki potrjuje
izpolnjevanje pogojev za zdravniško spričevalo razreda 2 skladno s predpisi iz
prvega odstavka tega člena.
(4) Spričevalo iz druge alineje prejšnjega odstavka izda v
skladu s predpisi iz prvega odstavka tega člena certificirani zdravnik letalske
medicine. Imetniku veljavnega zdravniškega spričevala razred 1 ali razred 2 se
spričevalo prizna kot zdravniško spričevalo iz druge alineje prejšnjega
odstavka.
(5) Zaradi posebnih obremenitev na določenih tipih vojaških
zrakoplovov lahko minister, pristojen za obrambo (v nadaljnjem besedilu:
minister), na predlog VLO, v operativnem priročniku letalskih enot Slovenske
vojske (v nadaljnjem besedilu: OPLE SV) določi posebne dodatne zahteve.
II. LICENCIRANJE LETALSKE POSADKE
1. Vojaški izkaz
6. člen
(pogoji za izdajo vojaškega izkaza)
(1) Kandidat za pridobitev vojaškega izkaza letalske posadke
mora poleg pogojev, določenih s pravilnikom, ki ureja licenciranje vojaškega
letalskega in drugega strokovnega osebja vojaškega letalstva, izpolnjevati
naslednje pogoje:
-       
imeti mora izobrazbo, pridobljeno po študijskem programu prve stopnje,
oziroma izobrazbo, ki ustreza ravni izobrazbe, pridobljene po študijskih
programih prve stopnje, in je v skladu z zakonom, ki ureja slovensko ogrodje
kvalifikacij, uvrščena na 7. raven slovenskega ogrodja kvalifikacije,
prednostno tehniške smeri strojništva – letalstva;
-       
mora biti imetnik ustrezne civilne licence z vpisanim ratingom za razred
ali tip zrakoplova, ki se uporabi za preizkus praktične usposobljenosti;
-       
imeti mora opravljeno teoretično usposabljanje in izpit iz predmeta, ki
vsebuje letalsko pravo vojaškega letalstva.
(2) Ne glede na prejšnji odstavek se lahko vojaški izkaz
letalske posadke izda kandidatu, ki je bil imetnik vojaškega izkaza z vpisom
potrdila inštruktorja za usposabljanje za letenje na simulatorju ali za
usposabljanje za delo v veččlanski posadki.
(3) Vzorec vojaškega izkaza letalske posadke je v Prilogi 1,
ki je sestavni del tega pravilnika.
(4) Vojaški izkaz letalske posadke se izda za neomejen čas in
ostane veljaven, razen če:
-       
ga VLO začasno odvzame ali prekliče ali
-       
njegov imetnik v predhodnih 60 mesecih ni izvajal z njim povezanih
privilegijev na vsaj enem tipu zrakoplova.
7. člen
(privilegiji)
Privilegiji imetnika vojaškega izkaza letalske posadke so, da
znotraj ustrezne kategorije zrakoplovov:
-       
deluje kot vodja zrakoplova ali kopilot na vojaškem zrakoplovu v skladu
s privilegiji vpisov vojaškega izkaza oziroma
-       
usposablja kandidate na simulatorju oziroma za delo v veččlanski
posadki, če ima za to ustrezen vpis v vojaškem izkazu.
8. člen
(pridobitev, podaljšanje in obnova vpisov ratinga, potrdila
ali pooblastila)
(1) Pridobitev, podaljšanje ali obnova ratinga, potrdila ali
pooblastila za opravljanje določene vrste dejavnosti se vpiše v vojaški izkaz
letalske posadke na podlagi vpisa v civilno licenco, ki jo izda pristojni
civilni letalski organ v skladu s predpisi, ki urejajo licenciranje letalskih
posadk, razen če s tem pravilnikom ni določeno drugače.
(2) Članu letalske posadke se glede na prejšnji odstavek za
izvajanje letalskih operacij na posamezni vrsti in tipu zrakoplova:
1.     
izda vojaški izkaz letalske posadke z enim izmed naslednjih vpisov:
- 
športni pilot vojaškega letala ali helikopterja (PPL);
- 
vojaški poklicni pilot letala ali helikopterja (CPL);
- 
vojaški pilot letala z veččlansko posadko (MPL);
- 
vojaški prometni pilot letala ali helikopterja (ATPL).
2.     
v vojaški izkaz letalske posadke vpiše en ali več ratingov oziroma
potrdil:
- 
rating za instrumentalno letenje (IR);
- 
rating za nočno letenje (NIGHT);
- 
rating za akrobatsko letenje (ACRO);
- 
rating za tip letala ali helikopterja;
- 
rating za razred letal;
- 
potrdilo inštruktorja letenja (FI);
- 
potrdilo inštruktorja za rating za tip letala ali helikopterja (TRI);
- 
potrdilo inštruktorja za rating za razred letal (CRI);
- 
potrdilo inštruktorja za rating za instrumentalno letenje (IRI);
- 
potrdilo izpraševalca za preverjanje praktične usposobljenosti (FE);
- 
potrdilo izpraševalca za preverjanje praktične usposobljenosti za rating
za tip letala ali helikopterja (TRE);
- 
potrdilo izpraševalca za preverjanje praktične usposobljenosti za rating
za razred letal (CRE);
- 
potrdilo izpraševalca za preverjanje praktične usposobljenosti za rating
za instrumentalno letenje (IRE);
- 
potrdilo izpraševalca za preverjanje praktične usposobljenosti za
inštruktorja letenja (FIE).
3.     
v vojaški izkaz letalske posadke se vpišejo pooblastila v skladu z
drugim in tretjim odstavkom 10. člena tega pravilnika.
(3) V vojaški izkaz letalske posadke se vpisi iz prejšnjega
odstavka vpisujejo s kraticami. VLO določi natančno obliko vpisa in morebitne
omejitve glede na posamezni tip oziroma kategorijo zrakoplova.
(4) Privilegiji in veljavnost vpisa v vojaški izkaz letalske
posadke, ki je bil pridobljen na podlagi prvega odstavka tega člena, so enaki
privilegijem in veljavnosti vpisa v civilni licenci.
(5) Veljavnost ratinga, potrdila ali pooblastila se šteje od
zadnjega dne koledarskega meseca, ko je pripadnik pridobil, podaljšal ali
obnovil rating, potrdilo ali pooblastilo.
(6) Kadar vpisa v vojaški izkaz letalske posadke ni mogoče
pridobiti na podlagi prvega odstavka tega člena, član letalske posadke pridobi
vpis v vojaški izkaz in privilegije za opravljanje določene vrste dejavnosti,
če izpolni naslednje pogoje:
-       
uspešno opravi tečaj za pridobitev teoretičnega znanja, ki vključuje
zadevno vrsto usposobljenosti;
-       
uspešno opravi usposabljanje za letenje in
-       
uspešno opravi preizkus praktične usposobljenosti ali oceno
usposobljenosti,
razen kadar predpisi ali program
usposabljanja katerega od pogojev iz tega odstavka ne zahtevajo.
(7) Za pridobitev, podaljšanje in obnovo vpisa v vojaški
izkaz letalske posadke na podlagi prejšnjega odstavka se smiselno uporabljajo
predpisi, ki urejajo licenciranje letalskih posadk oziroma posamezne letalske
operacije, pri čemer je pristojni organ VLO.
(8) Podaljšanje veljavnosti:
-       
v vojaški izkaz letalske posadke vpisan rating, potrdilo ali pooblastilo
se podaljša v treh mesecih pred potekom njegove veljavnosti, in sicer tako, da
imetnik izkaza izpolni pogoje za podaljšanje veljavnosti, ki veljajo za
ustrezno kategorijo zrakoplovov;
-       
če se imetnik izkaza odloči, da bo zahteve za podaljšanje veljavnosti
izpolnil prej, kot je določeno v prejšnji alineji, začne novo obdobje veljavnosti
teči od datuma preverjanja strokovnosti za rating ali pooblastilo ali datuma
vpisa podaljšanja veljavnosti potrdila v vojaški izkaz letalske posadke.
(9) Če se za podaljšanje ratinga, potrdila ali pooblastila
zahteva preverjanje strokovnosti ali ocena usposobljenosti, imetnik vojaškega
izkaza letalske posadke, ki preizkusa ali ocene ne opravi uspešno pred potekom
veljavnosti vpisa v vojaški izkaz, ne izvaja privilegijev iz navedenega vpisa,
dokler uspešno ne opravi preizkusa strokovnosti ali ocene usposobljenosti.
(10) Pogoji iz šestega odstavka tega člena se štejejo za
delno ali v celoti izpolnjene, če VLO:
-       
prizna usposabljanje v zunanji organizaciji in opravljen preizkus
praktične usposobljenosti ali opravljeno oceno usposobljenosti ali
-       
na podlagi dokazil ugotovi, da je seznanjenost z določeno vrsto operacij
enakovredna usposobljenosti, pridobljeni s tečaji in usposabljanji iz prve in
druge alineje šestega odstavka tega člena, in član letalske posadke nato tako
usposobljenost izpraševalcu zadovoljivo dokaže pri preverjanju ali preizkusu
praktične usposobljenosti ali pri oceni usposobljenosti iz tretje alineje
šestega odstavka tega člena.
(11) Priznanje iz prejšnjega odstavka opravi VLO, kadar
kandidat zaprosi za vpis v izkaz, če izpolnjuje zahteve za izkušnje in pogoje
za izdajo navedenega vpisa, pri čemer se smiselno uporabljajo predpisi, ki
urejajo licenciranje letalskih posadk oziroma posamezne letalske operacije,
kadar je to ustrezno.
(12) Če je potekla veljavnost ratinga, potrdila ali
pooblastila, mora imetnik vojaškega izkaza letalske posadke za obnovo
privilegijev izpolnjevati naslednje pogoje:
-       
predložiti veljavno licenco, ki jo je izdala Javna agencija za civilno
letalstvo (v nadaljnjem besedilu: JACL) z veljavnimi ratingi, potrdili ali
pooblastili;
-       
izpolniti druge pogoje za obnovo ustreznega ratinga, potrdila ali
pooblastila, če so določeni s tem pravilnikom ali predpisi, ki urejajo
licenciranje letalskih posadk oziroma posamezne letalske operacije, pri čemer
je pristojni organ VLO.
(13) Podaljšanje ali obnovo vojaškega ratinga, potrdila ali
pooblastila lahko v vojaški izkaz letalske posadke, skladno z navodili VLO
vpiše tudi izpraševalec na terenu, če ugotovi, da imetnik izkaza izpolnjuje vse
predpisane pogoje za podaljšanje ali obnovo. Član letalske posadke izpolnjeno
vlogo in kopijo vpisa podaljšanja ali obnove na terenu predloži VLO.
2. Ratingi, potrdila in pooblastila
9. člen
(rating za razred ali tip)
(1) Imetnik vojaškega izkaza letalske posadke mora za
opravljanje del člana letalske posadke imeti ustrezen vojaški rating za razred
ali tip, razen če:
-       
opravlja preizkus praktične usposobljenosti ali preverjanje strokovnosti
za obnovo ratingov za razred ali tip ali
-       
se udeleži usposabljanja za letenje.
(2) Ne glede na prejšnji odstavek imajo lahko člani letalske
posadke na letih, povezanih z uvedbo ali spremembo tipov vojaških zrakoplovov,
posebno potrdilo, ki jim ga izda VLO in s katerim jih VLO pooblasti za
opravljanje letov. To potrdilo se izda za posamezne lete.
10. člen
(pooblastila)
(1) Imetnik vojaškega izkaza letalske posadke lahko opravlja
posebne letalske operacije na vojaškem zrakoplovu, če ima veljaven vojaški
izkaz z ustreznim ratingom in pooblastilom.
(2) Imetniku vojaškega izkaza letalske posadke se na podlagi
pridobljenih kvalifikacij v vojaški izkaz letalske posadke lahko vpišejo
pooblastila, za katera je minister določil program usposabljanja ali je VLO
potrdil oziroma priznal program ali tečaj usposabljanja zunanjega izvajalca.
(3) Minister na predlog VLO v operativnem priročniku
letalskih enot SV opredeli pooblastila, ki se vpišejo v vojaški izkaz letalske
posadke, če aktivnosti zahtevajo specifična znanja ali spadajo k posebnim
operacijam v skladu z letalskimi predpisi, ki urejajo posebne letalske
operacije.
(4) VLO določi natančno obliko vpisa pooblastila na
posameznem tipu oziroma kategoriji zrakoplova, veljavnost ter način in pogoje
za podaljševanje in obnovo posameznega pooblastila ter morebitne omejitve glede
na posebnosti tipa zrakoplova in obseg pridobljenih kvalifikacij.
11. člen
(potrdilo inštruktorja)
(1) Imetnik vojaškega izkaza letalske posadke lahko izvaja
usposabljanje za letenje na vojaških zrakoplovih, usposabljanje na simulatorju
ali usposabljanje za delo v veččlanski posadki, če ima:
-       
ustrezen vojaški izkaz, rating, potrdilo ali pooblastilo, za katerega
naj bi se izvajalo usposabljanje za letenje;
-       
potrdilo inštruktorja, ki ustreza usposabljanju in je izdano v skladu s
tem pravilnikom;
-       
pravico, da med izvajanjem usposabljana za letenje deluje kot vodja
zrakoplova.
(2) Imetnik potrdila inštruktorja lahko usposablja kandidate
za vpis pooblastila za določeno vrsto posebnih letalskih operacij, če je
imetnik privilegija za izvajanje teh operacij in izpolnjuje dodatne zahteve,
določene s tem pravilnikom in predpisi, ki urejajo letalske operacije.
(3) VLO lahko izda posebno potrdilo, ki zagotovi privilegije
za usposabljanje za letenje, če ni mogoče izpolniti zahtev iz tega pravilnika
pri uvajanju:
-       
novega zrakoplova v floti SV;
-       
novih usposabljanj.
Potrdilo je omejeno na lete za usposabljanje, potrebne za
uvedbo novega tipa zrakoplova ali novega usposabljanja, in velja največ eno
leto.
(4) Imetniki potrdila, izdanega v skladu s prejšnjim
odstavkom, ki želijo zaprositi za izdajo potrdila inštruktorja, morajo
izpolnjevati pogoje in zahteve za podaljšanje veljavnosti, določene za navedeno
kategorijo inštruktorja, pri čemer se smiselno uporabljajo določbe predpisov,
ki urejajo licenciranje letalskih posadk oziroma posamezne letalske operacije.
Potrdilo inštruktorja za tip (TRI), izdano v skladu s tem odstavkom, lahko
vključuje privilegij za poučevanje kandidatov za izdajo potrdila inštruktorja
za tip (TRI) ali na napravah za poučevanje letenja (SFI) za zadevni tip.
3. Vojaški izpraševalci
12. člen
(pogoji)
(1) Kandidati za potrdilo vojaškega izpraševalca morajo:
-       
imeti licenco poklicnega pilota (CPL) ali prometnega pilota (ATPL);
-       
imeti ustrezno potrdilo inštruktorja letenja (FI) oziroma inštruktorja
za tip (TRI);
-       
opraviti najmanj 1500 ur skupnega naleta na ustrezni kategoriji
zrakoplova, od tega najmanj 500 ur PIC in vključno 50 ur poučevanja na
ustreznem tipu ali simulacijski napravi za usposabljanje FSTD, ki ustreza
zadevnemu tipu;
-       
dokazati ustrezno znanje in izkušnje, ki se nanašajo na privilegije
izpraševalca.
(2) Kandidat mora za potrdilo vojaškega izpraševalca opraviti
tečaj za poenotenje standardov, ki obsega teoretični in praktični del. Vsebino
tečaja določi VLO.
(3) Ne glede na prvi odstavek tega člena se potrdilo
vojaškega izpraševalca lahko dodeli članu letalske posadke, ki je imetnik
potrdila za izpraševalca, ki ga je izdala JACL.
(4) Privilegiji vojaškega izpraševalca so:
-       
izvajanje preizkusov praktične usposobljenosti, preverjanj strokovnosti
ali ocen usposobljenosti v skladu s privilegiji v potrdilu vojaškega
izpraševalca;
-       
izvajanje preizkusov praktične usposobljenosti, preverjanj strokovnosti
ali ocen usposobljenosti za pridobitev civilnih licenc, ratingov in potrdil na
vojaških zrakoplovih, če je vojaški izpraševalec imetnik potrdila izpraševalca,
ki ga je izdala JACL, v skladu s privilegiji iz potrdila.
(5) VLO imenuje vojaške izpraševalce na podlagi potreb in na
predlog letalske enote.
(6) Potrdilo vojaškega izpraševalca se vpiše v vojaški izkaz
in velja tri leta.
13. člen
(posebno potrdilo)
(1) VLO lahko izda posebno potrdilo, s katerim se podelijo
privilegiji za izvajanje preizkusov praktične usposobljenosti, preverjanj
strokovnosti in ocen usposobljenosti, če ni mogoče izpolniti zahtev iz tega
pravilnika pri uvajanju:
-       
novega zrakoplova v floti SV;
-       
novih usposabljanj.
(2) Potrdilo, izdano v skladu s prejšnjim odstavkom, je
omejeno na preizkuse praktične usposobljenosti, preverjanja strokovnosti in
ocene usposobljenosti, potrebne za uvedbo novega tipa zrakoplova ali novega
usposabljanja, in velja največ eno leto.
(3) Imetniki potrdila, izdanega v skladu s prvim odstavkom
tega člena, ki želijo zaprositi za potrdilo vojaškega izpraševalca, morajo
izpolnjevati pogoje in zahteve za podaljšanje veljavnosti, določene za to
kategorijo potrdila vojaškega izpraševalca.
(4) Če usposobljeni vojaški izpraševalec ni na voljo, lahko
VLO za vsak primer posebej, za izvajanje preizkusov praktične usposobljenosti,
preverjanj strokovnosti in ocen usposobljenosti pooblasti nadzornike VLO ali
izpraševalce, ki ne izpolnjujejo ustreznih pogojev iz prejšnjega člena.
14. člen
(omejitve privilegijev)
Vojaški izpraševalec ne izvaja:
-       
preizkusov praktične usposobljenosti ali ocen usposobljenosti kandidata
za izdajo vojaškega izkaza, ratinga ali potrdila, ki ga je usposabljal več kot
25 odstotkov zahtevanega usposabljanja za letenje za vojaški izkaz, rating,
potrdilo ali pooblastilo, za katero se izvaja preizkus praktične
usposobljenosti ali ocena usposobljenosti;
-       
preizkusov praktične usposobljenosti, preverjanj strokovnosti ali ocen
usposobljenosti, kadar meni, da bi lahko bil neobjektiven.
15. člen
(ocena usposobljenosti vojaških izpraševalcev)
Kandidat za pridobitev ali podaljšanje potrdila vojaškega
izpraševalca, izpraševalcu, ki ga je pooblastil VLO, ali letalskemu nadzorniku
VLO s potrdilom izpraševalca, dokaže svojo usposobljenost s preizkusom
praktične usposobljenosti; preverjanjem strokovnosti ali oceno usposobljenosti
v vlogi izpraševalca, za katerega zaprosi za privilegije, vključno s
predstavitvijo; izvedbo preizkusa praktične usposobljenosti; preverjanjem
strokovnosti ali oceno usposobljenosti ter oceno osebe, ki se preizkuša,
preverja in ocenjuje; dokumentacijo za poročanje in evidentiranje.
16. člen
(podaljšanje in obnova potrdila vojaškega izpraševalca)
(1) Za podaljšanje veljavnosti potrdila vojaškega
izpraševalca mora imetnik potrdila izpolniti naslednje pogoje:
-       
pred potekom veljavnosti potrdila mora izvesti najmanj šest preizkusov
praktične usposobljenosti, preverjanj strokovnosti ali ocen usposobljenosti;
-       
v dvanajstih mesecih pred potekom veljavnosti potrdila mora opraviti
osvežitveni tečaj za vojaške izpraševalce;
-       
izvesti mora enega od preizkusov praktične usposobljenosti, preverjanj
strokovnosti ali ocen usposobljenosti, izvedenih v skladu s prvo alinejo tega
odstavka, v dvanajstih mesecih pred potekom veljavnosti potrdila vojaškega
izpraševalca, pri čemer vojaškega izpraševalca oceni izpraševalec, ki ga je
pooblastil VLO, ali letalski nadzornik VLO s potrdilom izpraševalca.
(2) Če ima kandidat za podaljšanje potrdila privilegije za
več kategorij vojaškega izpraševalca, se mu podaljša veljavnost vseh
privilegijev vojaškega izpraševalca, če izpolni pogoje iz prejšnjega odstavka
za eno od kategorij.
(3) Če je potrdilu potekla veljavnost, mora imetnik izkaza
pred ponovnim izvajanjem privilegijev v dvanajstih mesecih pred oddajo vloge za
obnovo izpolniti pogoje iz prvega odstavka tega člena in iz 15. člena tega
pravilnika.
17. člen
(zunanji izpraševalci)
(1) Preizkus praktične usposobljenosti, preverjanje
strokovnosti ali ocenjevanje usposobljenosti za pridobitev civilnih licenc,
ratingov ali potrdil v skladu s predpisi, ki urejajo licenciranje civilnih
letalskih posadk, izvajajo na vojaških zrakoplovih izpraševalci, ki imajo
potrdilo izpraševalca, izdano v skladu s predpisi, ki urejajo licenciranje
civilnih letalskih posadk s strani pristojnih letalskih oblasti. Ti izpraševalci
so lahko vojaške ali civilne osebe.
(2) Zunanji izpraševalci lahko izvajajo privilegije iz
prejšnjega odstavka, če za to pridobijo odobritev VLO.
III. LICENCIRANJE LETALSKO TEHNIČNE POSADKE
1. Tehnik letalec
18. člen
(pooblastila članov letalsko tehnične posadke)
(1) Letalsko tehnična posadka je osebje, ki se mu za
izvajanje letalskih operacij na posamezni vrsti in tipu zrakoplova glede na
stopnjo usposobljenosti v vojaški izkaz letalsko tehnične posadke vpiše eno
izmed naslednjih pooblastil:
-       
tehnik letalec (v nadaljnjem besedilu: TL),
-       
tehnik letalec – inštruktor (v nadaljnjem besedilu: TLI),
-       
tehnik letalec – izpraševalec (v nadaljnjem besedilu: TLE).
(2) Pooblastilu TL za izvajanje letalskih operacij na
posameznih tipih zrakoplovov se glede na pridobljena posebna znanja vpišejo
posebna pooblastila:
1.     
spuščanje po vrvi (RAP),
2.     
padalske operacije (PAR),
3.     
helikopterske operacije z obešenim tovorom (HESLO),
4.     
helikopterske operacije z vitlom (HHO),
5.     
helikopterske operacije z vitlom z napravami za nočno gledanje (NVISHHO),
6.     
letenje z napravami za nočno gledanje (NVIS),
7.     
delovanje zrak zemlja (AGO),
8.     
operacije gašenja požarov (FFO),
9.     
strelec (S) in
10.  
vodja tovora (LM).
(3) VLO določi obliko vpisa pooblastila za posebne operacije
za posamezni tip oziroma kategorijo zrakoplova in morebitne omejitve glede na
posebnosti tipa zrakoplova in obseg pridobljenih kvalifikacij.
(4) Ne glede na drugi odstavek tega člena se lahko v vojaški
izkaz letalsko tehnične posadke vpišejo druga posebna pooblastila, za katera je
minister določil program usposabljanja ali je VLO potrdil oziroma priznal
program usposabljanja ali tečaj zunanjega izvajalca.
(5) Ne glede na drugi odstavek tega člena lahko VLO v
operativnem priročniku letalskih enot SV opredeli dodatna pooblastila za
posebne operacije, če aktivnosti zahtevajo specifična znanja in spadajo k
posebnim operacijam v skladu z letalskimi predpisi, ki urejajo posebne
operacije.
(6) Vzorec vojaškega izkaza letalsko tehnične posadke je v
Prilogi 2, ki je sestavni del tega pravilnika.
(7) Vojaški izkaz letalsko tehnične posadke se izda za
neomejen čas in ostane veljaven, razen če:
-       
ga VLO začasno odvzame ali prekliče ali
-       
njegov imetnik v predhodnih 60 mesecih ni izvajal z njim povezanih
privilegijev na vsaj enem tipu zrakoplova.
19. člen
(osnovni pogoji za TL)
Kandidat za TL mora izpolnjevati naslednje pogoje:
-       
imeti izkaz vojaške letalsko tehnične usposobljenosti kategorije A, B1
ali B2 z vpisanim ratingom za tip zrakoplova v skladu s pravilnikom, ki ureja
licenciranje vojaškega letalsko tehničnega osebja;
-       
imeti dokazila za ustrezna znanja za izvajanje pregledov zrakoplova
pred, med letenjem in po letenju;
-       
imeti veljavno zdravniško spričevalo, izdano v skladu s tem pravilnikom.
20. člen
(pogoji za izvajanje del)
(1) Pri izvajanju letalskih operacij na posameznem tipu
zrakoplova lahko TL samostojno opravlja dela, če ima:
-       
veljaven vojaški izkaz letalsko tehnične posadke z vpisanimi posebnimi
pooblastili za posamezni tip zrakoplova;
-       
veljaven izkaz vojaške letalsko tehnične usposobljenosti kategorije A,
B1 ali B2;
-       
veljavno interno pooblastilo za letalskega tehnika, ki ga izda vojaška
enota;
-       
veljavno zdravniško spričevalo, izdano v skladu s tem pravilnikom.
(2) Usposabljanje TL za letenje na vojaških zrakoplovih lahko
izvaja imetnik vojaškega izkaza letalsko tehnične posadke z veljavnim
pooblastilom TLI.
(3) Izvajanje preizkusov praktične usposobljenosti,
preverjanj strokovnosti ali ocen usposobljenosti lahko izvaja imetnik vojaškega
izkaza letalsko tehnične posadke z veljavnim pooblastilom TLE.
(4) Izvajanje letalskih operacij tehnika letalca vodje tovora
lahko opravlja tudi kandidat za pridobitev licence letalskega tehnika, če za to
pridobi potrdilo VLO.
(5) VLO kandidatu za pridobitev licence letalskega tehnika iz
prejšnjega odstavka izda potrdilo, če izpolnjuje naslednje pogoje:
-       
je opravil osnovno šolanje za pridobitev licence letalskega tehnika;
-       
je pričel s praktičnim usposabljanjem za pridobitev licence letalskega
tehnika;
-       
je opravil teoretično in praktično usposabljanje za pridobitev
pooblastila vodje tovora na tipu zrakoplova;
-       
je imetnik zdravniškega spričevala, enakovrednega zdravniškemu
spričevalu tehnika letalca v skladu s 5. členom tega pravilnika.
2. Usposabljanje
21. člen
(izvajalci usposabljanja)
(1) Kandidat za izdajo vojaškega izkaza letalsko tehnične
posadke opravi teoretično usposabljanje in praktično usposabljanje za letenje v
vojaški enoti, pooblaščeni za usposabljanje. Usposabljanje se izvaja skladno z
odobrenim programom usposabljanja na zrakoplovih SV.
(2) Ne glede na prejšnji odstavek se usposabljanje lahko
izvaja tudi pri:
-       
proizvajalcu;
-       
pooblaščenem izvajalcu usposabljanja, ki ga potrdi proizvajalec;
-       
izvajalcu usposabljanja, ki ga pooblasti VLO.
22. člen
(usposabljanje)
(1) Usposabljanje je sestavljeno iz teoretičnega in
praktičnega dela, ki se izvede skladno s programom usposabljanja tehnika
letalca za posamezni tip zrakoplova.
(2) Kandidat lahko začne praktični del usposabljanja, ko je
uspešno opravil teoretični del, pri čemer mora na preverjanju pravilno
odgovoriti na najmanj 75 odstotkov zastavljenih vprašanj.
3. Izpit
23. člen
(izpit za pridobitev vojaškega izkaza in pooblastil TL)
(1) Izpit za pridobitev vojaškega izkaza letalske tehnične
posadke in pooblastila TL je sestavljen iz teoretičnega in praktičnega dela in
se opravlja v skladu s programom usposabljanja. Praktično preverjanje znanja
poteka v obliki izpitnega leta.
(2) Izpit se izvede v skladu s pravilnikom, ki ureja
licenciranje vojaškega letalskega in drugega strokovnega osebja vojaškega
letalstva.
24. člen
(vloga)
(1) Kandidat vloži pisno vlogo za izdajo vojaškega izkaza
letalsko tehnične posadke in vpis pooblastila TL.
(2) K vlogi za izdajo vojaškega izkaza letalsko tehnične
posadke mora kandidat priložiti:
-       
prijavo na izpit;
-       
potrdilo o uspešno opravljenem usposabljanju;
-       
poročilo mentorja kandidata o opravljenem usposabljanju;
-       
kopijo zdravniškega spričevala;
-       
kopijo vojaškega izkaza letalskega tehnika.
25. člen
(izdaja vojaškega izkaza letalsko tehnične posadke)
VLO na podlagi dokazil iz drugega odstavka prejšnjega člena
in poročila izpitne komisije o uspešno opravljenem izpitu izda vojaški izkaz
letalsko tehnične posadke z vpisanim pooblastilom TL.
26. člen
(pridobitev in izdaja posebnih pooblastil TL)
(1) Za pridobitev posebnih pooblastil TL mora kandidat
opraviti teoretično in praktično usposabljanje za posamezno posebno pooblastilo
ter izpit v vojaški enoti na podlagi programa usposabljanja.
(2) K vlogi za vpis posebnega pooblastila TL v vojaški izkaz
letalsko tehnične posadke mora vlagatelj priložiti:
-       
poročilo mentorja kandidata o opravljenem usposabljanju;
-       
poročilo o opravljenem izpitu;
-       
kopijo letalske knjižice z vpisom izpitnega leta in posebnega
pooblastila;
-       
kopijo ustreznega zdravniškega spričevala;
-       
kopijo veljavnega vojaškega izkaza letalskega tehnika;
-       
vojaški izkaz letalsko tehnične posadke.
27. člen
(pridobitev in izdaja pooblastila inštruktor in
izpraševalec)
(1) Za pridobitev pooblastila TLI mora imetnik vojaškega
izkaza letalsko tehnične posadke opraviti:
-       
teoretično usposabljanje iz poučevanja in poznavanja veljavnega programa
usposabljanja TL;
-       
izvedbo celotnega praktičnega usposabljanja vsaj enega TL pod nadzorom
TLI.
(2) TLI, ki je nadzoroval usposabljanje, izdela poročilo o
uspešno opravljenem teoretičnem in praktičnem usposabljanju.
(3) K vlogi za vpis pooblastila TLI v vojaški izkaz letalsko
tehnične posadke mora imetnik vojaškega izkaza letalsko tehnične posadke
priložiti:
-       
potrdilo o uspešno opravljenem usposabljanju;
-       
poročilo iz prejšnjega odstavka;
-       
kopijo ustreznega zdravniškega spričevala;
-       
vojaški izkaz letalsko tehnične posadke.
(4) Veljavnost pooblastila TLI je omejena z veljavnostjo
internega pooblastila, ki ga izda vojaška enota.
(5) Za pridobitev pooblastila TLE mora imetnik vojaškega
izkaza letalsko tehnične posadke izpolniti pogoje iz programa usposabljanja za
TL, v delu, ki se nanaša na TLE.
(6) K vlogi za vpis pooblastila TLE v vojaški izkaz letalsko
tehnične posadke mora imetnik vojaškega izkaza letalsko tehnične posadke
priložiti:
-       
potrdilo o izpolnjevanju pogojev iz programa usposabljanja za TL;
-       
kopijo ustreznega zdravniškega spričevala;
-       
vojaški izkaz letalsko tehnične posadke.
(7) Veljavnost pooblastila TLE je omejena z veljavnostjo
pooblastila TLI.
28. člen
(podaljšanje veljavnosti pooblastila TL)
(1) Imetnik vojaškega izkaza letalsko tehnične posadke vloži
pisno vlogo za podaljšanje pooblastila praviloma 30 dni, vendar ne več kot 90
dni pred njegovim potekom veljavnosti.
(2) Pri podaljšanju veljavnosti pooblastila v predpisanem
roku 90 dni pred potekom veljavnosti se koledarski datum veljavnosti ne spremeni.
(3) K vlogi za podaljšanje veljavnosti pooblastila TL mora
imetnik vojaškega izkaza letalsko tehnične posadke priložiti:
-       
vojaški izkaz letalsko tehnične posadke;
-       
potrdilo o opravljenem naletu v vlogi tehnika letalca ali preverjanju
usposobljenosti;
-       
kopijo veljavnega vojaškega izkaza vojaške letalsko tehnične
usposobljenosti;
-       
kopijo veljavnega zdravniškega spričevala.
(4) Pooblastilo TL velja eno leto.
29. člen
(obnovitev pooblastila TL)
Imetniku pooblastila TL, ki mu je začasno odvzet vojaški
izkaz letalsko tehnične posadke skladno s pravilnikom, ki ureja licenciranje
vojaškega letalskega in drugega strokovnega osebja vojaškega letalstva, ali mu
je prenehala veljavnost pooblastila, se lahko veljavnost pooblastila obnovi, če
imetnik izpolnjuje naslednje pogoje:
-       
če je pooblastilo neveljavno manj kot eno leto, mora izpolniti pogoje za
podaljšanje pooblastila in opraviti preverjanje usposobljenosti;
-       
če je pooblastilo neveljavno več kot eno leto, mora izpolniti pogoje iz
prejšnje alineje in osvežitveno usposabljanje, ki ga določi VLO, upoštevajoč
dolžino prekinitve in predhodne izkušnje TL.
IV. PREHODNI IN KONČNA DOLOČBA
30. člen
(veljavnost izkazov, ratingov, pooblastil)
Vojaški izkazi, ratingi in pooblastila, izdani pred
uveljavitvijo tega pravilnika, veljajo do poteka njihove veljavnosti.
31. člen
(dokončanje postopkov)
Usposabljanja in postopki za pridobitev, izdajo, podaljšanje
veljavnosti in obnovo vojaškega izkaza, ratinga oziroma pooblastila, ki so se
začeli pred uveljavitvijo tega pravilnika, se končajo v skladu z dosedanjimi
predpisi.
32. člen
(začetek veljavnost)
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne tri mesece od uveljavitve
tega pravilnika.
Št. 0070-35/2021-16
Ljubljana, dne 22. avgusta 2022
EVA 2021-1911-0021
Marjan Šarec
minister
za obrambo
 
Soglašam!

Mag. Bojan Kumer
minister
za infrastrukturo

Priloga
1: Vojaški izkaz letalske posadke
Priloga
2: Vojaški izkaz letalsko tehnične posadke