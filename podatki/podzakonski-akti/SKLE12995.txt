I.
Državni zbor ugotavlja, da zakonodajnega referenduma o Zakonu
o spremembah Družinskega zakonika (DZ-B, EPA 190-IX) ni dopustno razpisati, ker
gre za zakon iz četrte alineje drugega odstavka 90. člena Ustave Republike
Slovenije (Uradni list RS, št. 33/91-I, 42/97, 66/00, 24/03, 69/04, 68/06,
47/13, 75/16 in 92/21).
II.
Ta sklep začne veljati naslednji dan po objavi v Uradnem
listu Republike Slovenije.
III.
Državni zbor je na 2. seji 4. 10. 2022 sprejel Zakon o
spremembah Družinskega zakonika (DZ-B, EPA 190-IX; v nadaljnjem besedilu:
DZ-B).
Državni svet Republike Slovenije je na 32. izredni seji 11.
10. 2022 sprejel zahtevo, da Državni zbor ponovno odloča o zakonu. Državni zbor
je na 21. izredni seji 18. 10. 2022 zakon ponovno sprejel.
Vlada Republike Slovenije je 20. 10. 2022 Državnemu zboru v
skladu s prvim odstavkom 21. člena Zakona o referendumu in o ljudski iniciativi
(Uradni list RS, št. 26/07 – uradno prečiščeno besedilo, 6/18 – odl. US in
52/20; v nadaljnjem besedilu: ZRLI) predlagala sprejetje Sklepa o nedopustnosti
razpisa zakonodajnega referenduma o Zakonu o spremembah Družinskega zakonika.
Ustava Republike Slovenije (v nadaljnjem besedilu: Ustava) v
četrti alineji drugega odstavka 90. člena določa, da referenduma ni dopustno
razpisati o zakonih, ki odpravljajo protiustavnost na področju človekovih
pravic in temeljnih svoboščin ali drugo protiustavnost. 
ZRLI v 21. členu določa, da če se pobuda nanaša na zakon, o
katerem v skladu z drugim odstavkom 90. člena Ustave referenduma ni dopustno
razpisati, Državni zbor v štirinajstih dneh po vložitvi pobude sprejme sklep, s
katerim ugotovi, da referenduma ni dopustno razpisati, in ga objavi v Uradnem
listu Republike Slovenije. V sklepu se navedejo razlogi, zaradi katerih
referenduma ni dopustno razpisati.
Vložena pobuda se nanaša na DZ-B, s katerim se v celoti
odpravlja neustavnost, ugotovljena z odločbama Ustavnega sodišča Republike
Slovenije (v nadaljnjem besedilu: Ustavno sodišče), št. U-I-91/21, Up-675/19 z
dne 16. 6. 2022 ter št. U-I-486/20, Up-572/18 z dne 16. 6. 2022. Ustavno
sodišče je ugotovilo neustavnost ureditve v prej veljavnem Zakonu o zakonski
zvezi in družinskih razmerjih (Uradni list RS, št. 69/04 – uradno prečiščeno
besedilo; v nadaljnjem besedilu: ZZZDR) ter v Družinskem zakoniku (Uradni list
RS, št. 15/17, 21/18 – ZNOrg, 22/19, 67/19 – ZMatR-C in 200/20 – ZOOMTVI; v
nadaljnjem besedilu: DZ), da je zakonska zveza življenjska skupnost moža in žene
ter da je za njeno sklenitev potrebno, da sta osebi različnega spola. Poleg
tega je ugotovilo, da ureditev v Zakonu o partnerski zvezi (Uradni list RS, št.
33/16), ki v prvem stavku tretjega odstavka 2. člena določa, da partnerja
partnerske zveze ne moreta skupaj posvojiti otroka, neustavna, ravno tako je
neustavna ureditev glede pogojev za skupno posvojitev v prej veljavnem ZZZDR in
v DZ. Ustavno sodišče je Državnemu zboru naložilo, da mora ugotovljeno
neskladje odpraviti v roku šestih mesecev po objavi odločbe v Uradnem listu
Republike Slovenije.
V odločbi št. U-I-486/20, Up-572/18 je Ustavno sodišče
ugotovilo, da iz 53. člena Ustave izhaja pravica do sklenitve zakonske zveze
(33. točka obrazložitve). Ustavno sodišče je nadalje ugotovilo, da so po
značilnostih partnerskega razmerja raznospolni in istospolni partnerji v
bistveno enakem pravno upoštevnem dejanskem položaju, različna obravnava v
presojani zakonski ureditvi pri pravici do sklenitve zakonske zveze pa temelji
izključno na okoliščini spolne usmerjenosti. Iz ustaljene ustavnosodne presoje
izhaja, da je spolna usmerjenost (čeprav v prvem odstavku 14. člena Ustave ni
izrecno navedena) ena izmed osebnih okoliščin iz te ustavne določbe (39. točka
obrazložitve).
Ustavno sodišče je tako ugotovilo, da ureditev, ki partnerjem
istega spola ni dovoljevala oziroma še vedno ne dovoljuje sklenitve zakonske
zveze, ni bila oziroma ni v skladu s pravico istospolno usmerjenih oseb do
nediskriminatorne obravnave glede sklenitve zakonske zveze iz prvega odstavka
14. člena v zvezi s 53. členom Ustave, kot to izhaja iz 49. točke obrazložitve
odločbe št. U-I-486/20, Up-572/18.
V odločbi št. U-I-91/21, Up-675/19 je Ustavno sodišče glede
ureditve možnosti skupne posvojitve, omejene na raznospolne partnerje, med
drugim v 72. točki obrazložitve pojasnilo, da presojana zakonska ureditev
pomeni prekomeren poseg v pravico istospolno usmerjenih oseb do
nediskriminatorne obravnave iz prvega odstavka 14. člena v zvezi s tretjim
odstavkom 53. člena Ustave oziroma iz 1. člena Protokola št. 12 h Konvenciji o
varstvu človekovih pravic in temeljnih svoboščin, ki je bil v pravni red
Republike Slovenije prenesen z Zakonom o ratifikaciji Protokola št. 12 h
Konvenciji o varstvu človekovih pravic in temeljnih svoboščin (Uradni list RS –
Mednarodne pogodbe, št. 8/10).
V DZ-B se v skladu z navedenima odločbama Ustavnega sodišča
zagotavlja nediskriminatorna obravnava partnerskih razmerij raznospolnih in
istospolnih partnerjev pri opredelitvi zakonske zveze, v skladu s tem pa se
enaka obravnava ureja tudi za partnerje, ki niso sklenili zakonske zveze in
živijo v zunajzakonski skupnost. S spremenjeno definicijo zakonske zveze ter
ureditvijo zunajzakonske skupnosti za raznospolne in istospolne partnerje so
partnerji v teh zvezah izenačeni v vseh pravnih posledicah, ki jih določa DZ,
ter v pravnih posledicah na drugih pravnih področjih, med drugim so izenačeni
tudi v pogojih, ki jih DZ določa glede možnosti skupne posvojitve.
Obe odločbi Ustavnega sodišča se nanašata na ugotovitve
protiustavnosti na področju človekovih pravic (prvi odstavek 14. člena Ustave v
zvezi s 53. členom Ustave). S sistemskimi rešitvami v DZ-B se v celoti
odpravlja ugotovljeno neskladje z Ustavo.
Glede na navedeno Državni zbor ugotavlja, da se DZ-B nanaša
na vsebino, glede katere v skladu s četrto alinejo drugega odstavka 90. člena
Ustave razpis zakonodajnega referenduma ni dopusten, ker se s tem zakonom v
celoti odpravlja protiustavnost na področju človekovih pravic in temeljnih
svoboščin.
Št. 542-08/22-4/43
Ljubljana, dne 28. oktobra 2022
EPA 190-IX
Državni zbor
Republike Slovenije
mag. Urška Klakočar Zupančič
predsednica