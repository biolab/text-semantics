1. SPLOŠNE DOLOČBE
1. člen
(Vsebina sklepa)
(1) Ta sklep določa:
-       
podrobnejša pravila o ravnanjih članov uprave oziroma nadzornega sveta
bank in hranilnic (v nadaljevanju bank) pri opravljanju te funkcije v skladu s
standardi ustrezne profesionalne skrbnosti in najvišjimi etičnimi standardi
upravljanja,
-       
merila za opredelitev pomembnega neposrednega in posrednega poslovnega
stika za namen ugotavljanja nasprotja interesov,
-       
podrobnejšo opredelitev nalog in podrobnejšo sestavo komisije za
prejemke ter podrobnejša merila za opredelitev pomembnosti banke za namen
imenovanja komisije za prejemke,
(d)   
merila in postopke za oceno banke glede primernosti kandidatov za člane
uprave oziroma nadzornega sveta ali že imenovanih članov na teh funkcijah.
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat veljavnem
besedilu.
2. člen
(Prenos direktiv EU in smernic EBA)
S tem sklepom se v pravni red Republike
Slovenije: 
-       
prenaša Direktiva 2006/48/ES Evropskega parlamenta in Sveta z dne 14.
junija 2006 o začetku opravljanja in opravljanju dejavnosti kreditnih
institucij (UL L št. 177 z dne 30. junija 2006, str. 1), zadnjič spremenjena z
Direktivo Komisije 2010/76/EU z dne 24. novembra 2010 o spremembi direktiv
2006/48/ES in 2006/49/ES v zvezi s kapitalskimi zahtevami za trgovalno knjigo
in za relistinjenja ter v zvezi z nadzorniškim pregledom politik prejemkov (UL
L št. 329 z dne 14. decembra 2010, str. 3–35); 
-       
povzemajo Smernice EBA o ocenjevanju primernosti članov organov vodenja
ali nadzora in nosilcev ključnih funkcij (EBA/GL/2012/06 z dne 22. 11. 2012).
3. člen
(Opredelitev pojmov)
(1) Pojmi, uporabljeni v tem sklepu,
imajo enak pomen kot v določbah ZBan-1, kot na primer:
(a)   
nadrejena družba in podrejena družba v 25. členu,
(b)   
upravljanje s tveganji v 108. členu,
(c)   
operativno tveganje v 112. členu,
(d)   
sistem prejemkov v 4. točki prvega odstavka 124. člena.
(2) Za namen tega sklepa veljajo
naslednje opredelitve pojmov:
(a)   
»nadzorni svet« je nadzorni svet v dvotirnem sistemu upravljanja banke
oziroma so člani upravnega odbora, ki niso izvršni direktorji upravnega odbora
v enotirnem sistemu upravljanja banke;
(b)   
»uprava« je uprava v dvotirnem sistemu upravljanja banke oziroma so
izvršni direktorji upravnega odbora v enotirnem sistemu upravljanja banke;
(c)   
»nasprotje interesov« je položaj, ko je zaradi okoliščin na strani člana
uprave oziroma nadzornega sveta, ogroženo ali bi lahko bilo ogroženo
nepristransko in objektivno izvajanje nalog oziroma odločanje člana uprave
oziroma nadzornega sveta v razmerju do interesov banke, vključno z interesi
banke na področju konkurence. Pri presoji nasprotja interesov se upoštevajo vse
okoliščine, zlasti pa ekonomske, politične in druge okoliščine, ki so
neposredno povezane s članom uprave oziroma nadzornega sveta in z drugimi pravnimi
ali fizičnimi osebami, ki imajo skupne interese s članom uprave oziroma
nadzornega sveta;
(d)   
»bližnji družinski član člana uprave oziroma nadzornega sveta« (v
nadaljevanju bližnji družinski član) je:
- 
oseba iz drugega odstavka 30. člena ZBan-1,
- 
otrok ali posvojenec tega člana ali osebe iz prve alineje te točke, s
polno poslovno sposobnostjo,
- 
starš ali posvojitelj tega člana ali osebe iz prve alineje te točke,
- 
brat ali polbrat oziroma sestra ali polsestra tega člana ali osebe iz
prve alineje te točke,
- 
ded oziroma babica tega člana ali osebe iz prve alineje te točke;
(e)   
"ocena primernosti članov uprave oziroma nadzornega sveta" je
dokumentirana ocena primernosti posameznega kandidata za člana uprave oziroma
nadzornega sveta ali že imenovanega člana na teh funkcijah glede ugleda,
izkušenj in upravljanja, ki jo banka izdela na podlagi vnaprej določenih
postopkov in meril.
(3) Za namen določb tega sklepa v
zvezi s prejemki, se uporabljajo opredelitve pojmov, kot jih določa Sklep o
upravljanju s tveganji in izvajanju procesa ocenjevanja ustreznega notranjega
kapitala za banke in hranilnice (Uradni list RS, št. 135/06, 28/07, 104/07,
85/10 in 62/11; v nadaljevanju sklep o upravljanju s tveganji).
2. TEMELJNA PRAVILA O SKRBNOSTI
4. člen
(Strokovni in etični standardi upravljanja
na ravni banke)
(1) Strokovni in etični standardi
upravljanja so tista pravila, priporočila in dobre poslovne prakse, ki
prispevajo zlasti k zmanjšanju različnih tveganj, ki jim banka je ali bi jim
lahko bila izpostavljena pri svojem poslovanju, vključno z operativnim
tveganjem in tveganjem ugleda.
(2) Član uprave oziroma nadzornega
sveta mora pri svojem ravnanju slediti visokim strokovnim in etičnim standardom
upravljanja ter v največji meri preprečevati okoliščine, ki pomenijo ali bi
lahko vodile v nastanek kakršnega koli nasprotja interesov.
(3) Član uprave oziroma nadzornega
sveta mora s svojim zgledom in ravnanjem spodbujati ustrezno organizacijsko
kulturo, ki daje poštenemu in neoporečnemu izvajanju poslovnih aktivnosti
najvišjo prioriteto.
5. člen
(Politike na področju strokovnih in
etičnih standardov upravljanja ter ocene primernosti)
(1) Banka mora vzpostaviti in izvajati
politike za: 
(a)   
doseganje strokovnih in etičnih standardov upravljanja ter 
(b)   
izbiro in oceno primernosti kandidatov za člane uprave oziroma
nadzornega sveta in že imenovane člane na teh funkcijah (v nadaljevanju ocena
primernosti člana). 
(2) Politike iz točke (a) prvega odstavka
tega člena morajo zlasti identificirati razmerja, produkte in aktivnosti banke,
pri katerih lahko prihaja do nasprotja interesov, vključno z elementi za
prepoznavanje dejanskega in potencialnega nasprotja interesov v razmerjih med
različnimi strankami banke in v razmerjih med banko in: 
(a)   
članom uprave oziroma nadzornega sveta, ter drugih oseb, ki imajo s tem
članom skupne interese, 
(b)   
strankami, delničarji, zaposlenimi, pomembnimi dobavitelji, poslovnimi
partnerji ipd. 
(3) V politikah iz točke (a) prvega
odstavka tega člena se mora banka opredeliti do pomembnih poslovnih stikov iz
12. člena tega sklepa, še zlasti do naslednjih primerov: 
(a)   
vsakega neposrednega poslovnega stika člana uprave oziroma nadzornega
sveta ali bližnjega družinskega člana iz naslova sklenjene pogodbe o dobavi
blaga ali izvedbi storitev za banko, 
(b)   
posrednega poslovnega stika člana uprave oziroma nadzornega sveta ali
bližnjega družinskega člana, če izbor dobavitelja blaga ali izvajalca storitev
ni bil predmet javnega razpisa, 
(c)   
obravnave člana uprave pri uporabi bančnih in drugih storitev banke, ki
je ugodnejša, kot velja za druge zaposlene v banki, 
(d)   
obravnave člana nadzornega sveta ali bližnjega družinskega člana pri
uporabi bančnih in drugih storitev banke, ki je ugodnejša, kot velja za druge
stranke banke. 
(4) Politike iz točke (a) prvega odstavka
tega člena morajo opredeljevati ustrezne ukrepe za obravnavo in odpravljanje
prepoznanih nasprotij interesov, ki med drugim vključujejo ustrezno razmejitev
pristojnosti in odgovornosti, vzpostavitev informacijskih ovir, kot je fizična
ločitev določenih oddelkov, in drugo. 
(5) Politike iz točke (a) prvega odstavka
tega člena morajo opredeljevati pristop banke k prepoznavanju in obravnavi
dejanj iz naslova korupcije na vseh ravneh odločanja v banki ter načine za
odkrivanje in preprečevanje poslovanja za svoj račun ter drugih kaznivih,
neetičnih in spornih pojavov v zvezi s poslovanjem banke. 
(6) Politike iz točke (b) prvega odstavka
tega člena morajo določati: 
(a)   
postopke za izdelavo ocene primernosti člana, vključno s/z: 
- 
funkcijo in/ali osebo, ki je odgovorna za izdelavo ocene primernosti
člana; 
- 
notranjim postopkom za izdelavo ocene primernosti člana; 
- 
informacijami in dokazili, ki jih mora član uprave oziroma nadzornega
sveta predložiti banki za namen izdelave ocene primernosti člana; 
- 
ukrepi, s katerimi banka zagotavlja, da je skupščina delničarjev
obveščena o zahtevah banke glede funkcije člana uprave oziroma nadzornega
sveta, še pred njihovim imenovanjem; 
- 
okoliščinami, zaradi katerih mora banka ponovno izdelati oceno
primernosti člana; 
- 
obveznostmi članov uprave oziroma nadzornega sveta glede obveščanja
banke o vsem, kar lahko vpliva na spremembo njihove ocene primernosti; 
(b)   
merila za izdelavo ocene primernosti člana, vključno s/z: 
- 
kompetencami, znanji in sposobnostmi, ki jih mora imeti član uprave
oziroma nadzornega sveta za utemeljeno domnevo banke o zadostni strokovni
usposobljenosti in izkušnjah tega člana; 
- 
merili za ugotavljanje kolektivne strokovne usposobljenosti in
izkušenosti uprave oziroma nadzornega sveta; 
- 
načini strokovnega usposabljanja v primeru potreb po dodatnem
izobraževanju in izpopolnjevanju članov uprave oziroma nadzornega sveta z
namenom zagotavljanja njihove primernosti; 
- 
predlogi ukrepov za primere, ko član uprave oziroma nadzornega sveta ali
kandidat za navedeni funkciji glede na oceno banke ni primeren; 
Te politike morajo upoštevati, da: 
(a)   
lahko različne funkcije v upravi oziroma nadzornem svetu zahtevajo
različne izkušnje; 
(b)   
če se na podlagi kakršnih koli informacij pojavi dvom o ugledu ali
izkušnjah posameznih članov uprave oziroma nadzornega sveta, mora banka ponovno
oceniti primernost te osebe. Banka mora upoštevati vse ustrezne informacije in
dejstva, ki so pomembna in so na razpolago za ocenjevanje, ne glede na to, kje
(v Republiki Sloveniji ali v tujini) in kdaj so se zgodila. 
(7) Uprava mora pri oblikovanju politik iz
prvega odstavka tega člena sodelovati z nadzornim svetom, ki te politike
obravnava in poda soglasje k njim. 
Če nadzorni svet banke imenuje komisijo za
imenovanje ali podobno komisijo, mora ta aktivno sodelovati z upravo pri
oblikovanju politik za ocenjevanje primernosti članov. 
(8) Uprava mora določiti politike iz prvega
odstavka tega člena ter na letni ravni obveščati nadzorni svet o njihovi
implementaciji in izvajanju.
6. člen
(Skrbnost)
(1) Član uprave mora od trenutka
nastopa svoje funkcije ravnati s profesionalno skrbnostjo in najvišjimi
etičnimi standardi upravljanja. Ravnanje je ustrezno, če član uprave deluje v
skladu s cilji, strategijami in politikami banke v najboljšem interesu banke.
(2) Član nadzornega sveta mora od
trenutka nastopa svoje funkcije ravnati s profesionalno skrbnostjo pri nadzoru
nad upravljanjem banke, v skladu z najvišjimi etičnimi standardi upravljanja.
Ravnanje je ustrezno, če član nadzornega sveta izvaja svojo vlogo nadzora nad
delovanjem uprave in poslovanjem banke na podlagi poznavanja poslovne strategije
in profila tveganosti banke ter njenega sistema upravljanja.
(3) Član nadzornega sveta, ki mu je
zaradi kakršnih koli razlogov onemogočeno opravljanje funkcije (npr. nasprotje
interesov, izvajanje pritiskov proti njegovemu neodvisnemu odločanju,
dolgotrajna pasivnost in neukrepanje preostalih članov nadzornega sveta) in je
izkoristil vse mehanizme, ki jih omogočajo veljavni predpisi, mora o tem
obvestiti Banko Slovenije.
7. člen
(Odgovornost)
(1) Člani uprave in nadzornega sveta
morajo tesno sodelovati v najboljšem interesu banke. Razdelitev odgovornosti
med upravo in nadzornim svetom in način njunega sodelovanja morata biti
natančno določena in opredeljena v internih aktih banke. Pri sprejemanju
najpomembnejših odločitev za banko, ki bi lahko pomembno vplivale na poslovno,
finančno ali pravno stanje družbe, si morajo člani uprave in nadzornega sveta
prizadevati doseči soglasje. Sodelovanje med upravo in nadzornim svetom
vključuje sodelovanje pri oblikovanju ciljev, strategij in politik prevzemanja
tveganj in upravljanja s tveganji, pri čemer mora:
(a)   
nadzorni svet te cilje, strategije in politike obravnavati in podati
soglasje k njim,
(b)   
uprava te cilje, strategije in politike odobriti ter obveščati nadzorni
svet o njihovi implementaciji in izvajanju.
(2) Odgovornost članov uprave in
nadzornega sveta mora biti jasno opredeljena in dokumentirana tako, da
vključuje zlasti:
(a)   
opredelitev najpomembnejših dolžnosti članov uprave in nadzornega sveta
v zvezi z opravljanjem njihove funkcije, vključno z delovnimi postopki,
(b)   
zapisnike sej uprave in nadzornega sveta ter prepise zvočnega zapisa sej
nadzornega sveta,
(b1) obveščanje
uprave, nadzornega sveta ter funkcije in/ali osebe iz prve alineje točke (a)
šestega odstavka 5. člena tega sklepa na letni ravni o vseh okoliščinah, ki bi
lahko vplivale na skladnost članov uprave in nadzornega sveta z merili
primernosti člana, ki izhajajo iz politike banke,
(c)   
drugo pomembnejšo dokumentacijo, na podlagi katere lahko Banka Slovenije
oceni delovanje članov uprave in nadzornega sveta banke.
(3) Odgovornost članov uprave in
nadzornega sveta vključuje zlasti oblikovanje in nadziranje:
(a)   
splošnih poslovnih ciljev banke, predvsem z upoštevanjem dolgoročnih
interesov banke, v okviru veljavnih predpisov ter v skladu z zahtevami in
priporočili Banke Slovenije in drugih pristojnih nadzornih organov,
(b)   
ciljev glede profila tveganosti ter strategij o prevzemanju tveganj in
upravljanju s tveganji,
(c)   
stabilne in transparentne organizacijske strukture ter politike
imenovanja in nadomeščanja oseb na ključnih položajih v banki,
(d)   
učinkovitih sistemov notranjega poročanja glede okoliščin v
organizacijski strukturi banke ter glede razmerij do pristojnih organov,
(e)   
osnovnih načel upravljanja v banki, vključno s kodeksom ravnanja oziroma
drugimi primerljivimi načeli,
(f)    
primernega in učinkovitega sistema notranjih kontrol.
(4) Če ima banka položaj podrejene
družbe, mora iz dokumentacije iz drugega odstavka tega člena jasno izhajati, v
kakšnem obsegu sta uprava in nadzorni svet podrejene družbe odgovorna za
ustrezno upoštevanje ciljev, strategij, politik in navodil nadrejene družbe.
Nadzorni svet banke mora v okviru teh odgovornosti zlasti nadzirati, da ti
cilji, strategije, politike in navodila niso v nasprotju z veljavnimi predpisi.
(5) Če ima banka položaj nadrejene
družbe, mora dokumentacija iz drugega odstavka tega člena vključevati
odgovornost njenega nadzornega sveta za obravnavo in podajanje soglasja k
splošnim ciljem, strategijam in politikam bančne skupine ter njenih podrejenih
družb, vključno s podajanjem soglasja k taki postavitvi strukture upravljanja
podrejenih družb, ki kar najbolj omogoča učinkovit sistem nadzora nad skupino
kot celoto.
8. člen
(Samostojnost in strokovna usposobljenost)
(1) Član uprave oziroma nadzornega
sveta mora imeti potrebno znanje in izkušnje za samostojno presojo ter za
sprejemanje odločitev, ki so v najboljšem interesu banke. Pri tem mora
upoštevati vse razpoložljive informacije in druge primerne dejavnike, ki lahko
vplivajo na te odločitve.
(2) Član uprave mora pri presoji in
sprejemanju odločitev iz prvega odstavka tega člena zlasti upoštevati vpliv svojega
delovanja na:
(a)   
poslovanje banke, ki mora biti v skladu z veljavnimi predpisi,
(b)   
zaščito interesov strank banke,
(c)   
obveznosti banke do upnikov in delničarjev, zahteve in pričakovanja
pristojnih nadzornih organov ter zaščito javnih koristi.
(3) Član nadzornega sveta mora pri
presoji in sprejemanju odločitev iz prvega odstavka tega člena zlasti
upoštevati pomen:
(a)   
razvoja in vzdrževanja ustrezne ravni strokovnega poznavanja banke, ki
je sorazmerna z njeno rastjo in razvitostjo,
(b)   
spodbujanja varnosti in trdnosti banke ter razumevanja veljavnih
predpisov,
(c)   
izogibanja potencialnim nasprotjem interesov pri svojem delovanju in
odločanju.
(4) Član uprave oziroma nadzornega
sveta si mora v vseh okoliščinah prizadevati za samostojno in strokovno
utemeljeno sprejemanje odločitev v skladu z najvišjimi etičnimi standardi
upravljanja in na tej podlagi presojati morebitna mnenja ali navodila tistih,
ki so ga izvolili, predlagali oziroma imenovali. Te okoliščine vključujejo tudi
morebitna mnenja ali navodila uprave in/ali nadzornega sveta nadrejene družbe
članu uprave in/ali članu nadzornega sveta podrejene družbe, glede izvajanja in
implementacije poslovnih ciljev, profila tveganosti, strategij in politik
banke.
(5) Ne glede na določilo o samostojnem
sprejemanju odločitev iz četrtega odstavka tega člena mora član uprave popolno,
izčrpno, natančno in sproti obveščati predsednika in druge člane uprave o vseh
pomembnejših dogajanjih ter poteku posameznih poslov na področjih, za katera je
pristojen.
(6) Če posamezni član uprave meni, da
je večinska odločitev uprave glede določene problematike v nasprotju s cilji,
strategijami in politikami banke in da krši dolžnosti iz prvega odstavka 66.
člena ZBan-1, mora to nestrinjanje izraziti z zaznamkom in obrazložitvijo v
zapisniku seje uprave.
(7) Član nadzornega sveta mora o
pridobitvi mnenja ali navodila iz četrtega odstavka tega člena obvestiti druge
člane nadzornega sveta. Vsi člani nadzornega sveta morajo imeti enake pravice
in obveznosti, ne glede na to, kdo jih je izvolil, predlagal oziroma imenoval.
(8) Če posamezni član nadzornega sveta
meni, da je večinska odločitev nadzornega sveta v nasprotju s poslovnimi cilji
banke in cilji banke glede upravljanja s tveganji in da krši dolžnosti iz
prvega odstavka 74. člena ZBan-1, mora to nestrinjanje izraziti z zaznamkom in
z obrazložitvijo v zapisniku seje nadzornega sveta.
9. člen
(neodvisnost)
(1) Član nadzornega sveta ne sme biti
odvisen od banke ali njene podrejene družbe na način, da bi njegove ekonomske,
osebne ali druge povezave z banko ali njeno upravo oziroma z njeno podrejeno
družbo vplivale na njegovo nepristransko, strokovno, objektivno, pošteno in
celovito osebno presojo pri izvajanju funkcije člana nadzornega sveta banke.
(2) O vsaki povezavi z banko ali njeno
podrejeno družbo je član nadzornega sveta dolžan nemudoma obvestiti nadzorni
svet.
10. člen
(Nasprotje interesov na ravni članov
uprave in članov nadzornega sveta)
(1) Član uprave in nadzornega sveta se
mora pri izvajanju svojih nalog in odločanju izogibati okoliščinam in ravnanjem,
ki pomenijo ali bi lahko vodile v nastanek nasprotja med interesi banke in
osebnimi interesi tega člana oziroma osebe, ki ima s tem članom skupne
gospodarske, politične ali druge interese in ki se kažejo v skupnem nastopanju
in delovanju tega člana in te osebe. Član uprave mora pri svojem delovanju in
odločanju upoštevati predvsem interese banke, jim podrediti morebitne drugačne
osebne interese in ne sme izkoriščati poslovnih priložnosti banke za svoj račun
ali za račun osebe, ki ima z njim skupne interese. Član nadzornega sveta mora
pri svojem delovanju in odločanju upoštevati predvsem interese banke ter jim
podrediti morebitne drugačne osebne ali posamične interese delničarjev, uprave,
javnosti ali drugih oseb.
(2) Član uprave oziroma nadzornega
sveta mora o okoliščinah, ki bi lahko pomenile sum nasprotja interesov, nemudoma
obvestiti nadzorni svet. Nadzorni svet mora v primeru ugotovljenega obstoja
nasprotja interesov oziroma okoliščin, ki bi lahko vodile v nastanek nasprotja
interesov, sprejeti ustrezne ukrepe z namenom odprave nasprotja interesov ali
vzpostavitve nadzora nad okoliščinami, ki bi lahko vodile v nasprotje
interesov.
(3) Član uprave ali nadzornega sveta,
pri katerem je nadzorni svet na podlagi presoje iz drugega odstavka tega člena
ugotovil obstoj nasprotja interesov ali možnost njegovega nastanka, mora
nemudoma prenehati s spornimi ravnanji ter morebitno pridobljeno korist iz
konkretnega posla prenesti na banko. Če je banka v tem poslu utrpela kakršno
koli škodo, mora član uprave ali nadzornega sveta le-to povrniti iz lastnih
sredstev.
(4) Nadzorni svet mora presoditi
potrebo po prenehanju funkcije člana uprave oziroma nadzornega sveta, če
ugotovi pomembno nasprotje interesov, katerega član uprave oziroma nadzornega
sveta ne more odpraviti ter v skladu s to presojo sprejeti ustrezne ukrepe.
(5) V primeru, da član uprave nemudoma
ne obvesti nadzornega sveta o sumu obstoja nasprotja interesov ali če na
podlagi ugotovitve nadzornega sveta ne odpravi kršitev oziroma ne omogoči
nadzora nad okoliščinami, ki bi lahko vodile v nasprotje interesov, ga mora
nadzorni svet odpoklicati z njegove funkcije takoj, ko je sporni položaj
ugotovljen. V primeru, da član nadzornega sveta nemudoma ne obvesti nadzornega
sveta o sumu obstoja nasprotja interesov ali če na podlagi ugotovitve
nadzornega sveta ne odpravi kršitev oziroma ne omogoči nadzora nad
okoliščinami, ki bi lahko vodile v nasprotje interesov, mora nadzorni svet
skupščini banke predlagati njegov odpoklic takoj, ko je sporni položaj
ugotovljen.
(6) Splošni previdnostni ukrepi za
izognitev nasprotju interesov so predvsem:
(a)   
član uprave oziroma nadzornega sveta mora na seji uprave ali nadzornega
sveta z namenom izognitve nastanka nasprotja interesov, ki bi lahko vplivalo na
njegovo presojo, na svojo pobudo oziroma na poziv predsednika uprave oziroma
predsednika nadzornega sveta izjaviti, ali obstaja sum nasprotja interesov pri
zadevi, ki je predmet glasovanja na seji uprave ali nadzornega sveta ter ga
pojasniti;
(b)   
če obstaja sum nasprotja interesov, se mora član uprave ali nadzornega
sveta pri zadevi, ki je predmet glasovanja na seji uprave ali nadzornega sveta,
vzdržati glasovanja;
(c)   
uprava oziroma nadzorni svet mora zagotoviti, da se pojasnilo ter izjava
člana uprave oziroma nadzornega sveta o vzdržanju glasovanja iz razloga
nasprotja interesov iz točke (b) tega odstavka vključi v zapisnik seje uprave
ali nadzornega sveta.
11. člen
(Preprečevanje nasprotja interesov pri
članih nadzornega sveta)
(1) Nadzorni svet z vidika nasprotja
interesov v razmerju do posameznega člana nadzornega sveta obravnava zlasti
naslednje primere:
(a)   
ali je član nadzornega sveta oziroma njegov bližnji družinski član
trenutno na položaju člana uprave banke oziroma je bil na tem položaju v
zadnjih treh letih pred imenovanjem za člana nadzornega sveta;
(b)   
ali je bil član nadzornega sveta zaposlen v banki zadnjih treh letih;
(c)   
ali je član nadzornega sveta ali njegov bližnji družinski član imetnik
poslovnega deleža ali zaposleni sedanjega ali prejšnjega pooblaščenega
revizorja banke;
(d)   
ali član nadzornega sveta opravlja to funkcijo več kot tri mandate
oziroma več kot 12 let.
(2) Član nadzornega sveta se mora pred
nastopom te funkcije, ter kasneje na letni ravni oziroma ob vsaki spremembi, s
pisno izjavo opredeliti do obstoja nasprotij interesov iz prvega odstavka tega
člena.
12. člen
(Pomemben neposredni in posredni poslovni
stik in njegova merila)
(1) Nasprotje interesov lahko obstaja
zlasti, če med članom uprave oziroma nadzornega sveta ali bližnjim družinskim
članom in banko oziroma njeno podrejeno družbo obstaja pomemben neposredni ali
posredni poslovni stik.
(2) Pomemben poslovni stik je vsako
pogodbeno ali drugo poslovno razmerje, ki izpolnjuje naslednja merila:
(a)   
med članom uprave oziroma nadzornega sveta ali bližnjim družinskim
članom in banko oziroma njeno podrejeno družbo je sklenjena pogodba o dobavi
blaga ali izvedbi storitev, vključno s finančnimi in svetovalnimi storitvami,
(b)   
član uprave oziroma nadzornega sveta ali bližnji družinski član je kot
stranka banke ali njene podrejene družbe pri uporabi bančnih ali drugih
storitev deležen obravnave, ki ni skladna s sprejeto poslovno politiko oziroma
običajno prakso banke ali njene podrejene družbe,
(c)   
član uprave oziroma nadzornega sveta ali bližnji družinski član posluje
z oziroma je član organizacije, ki od banke prejema prispevke v obliki
donatorskih, sponzorskih ali drugih podpornih sredstev, če ti prispevki skupaj
presegajo znesek 1000 eurov na letni ravni.
(3) Posredni poslovni stik obstaja, če
je član uprave oziroma nadzornega sveta ali bližnji družinski član poslovni
partner, imetnik kvalificiranega deleža, direktor ali vodilni delavec družbe
oziroma organizacije, ki ima z banko poslovni odnos.
(4) Nadzorni svet mora vsak pomemben
poslovni stik obravnavati kot sum obstoja nasprotja interesov, kot je določeno
v drugem do petem odstavku 10. člena tega sklepa.
13. člen
(Prejemki)
(1) Prejemki članov uprave in
nadzornega sveta morajo biti v skladu s politiko prejemkov banke in ne smejo
spodbujati članov uprave ali nadzornega sveta k neodgovornemu prevzemanju nesorazmerno
velikih tveganj oziroma tveganj, ki presegajo sposobnost banke za prevzemanje
tveganj.
(2) O prejemkih članov uprave odloča
nadzorni svet v skladu s politiko prejemkov na podlagi sklepa o upravljanju s
tveganji.
(3) Če odpravnina člana uprave presega
fiksni del prejemkov, ki jih je ta član uprave prejel v zadnjem letu svojega
poslovanja, mora banka o razlogih za višjo odpravnino seznaniti skupščino.
(4) O prejemkih članov nadzornega
sveta odloča skupščina. Celotni prejemki člana nadzornega sveta so praviloma
sestavljeni le iz fiksnega dela prejemkov, ki predstavljajo plačilo za
opravljanje njegove funkcije. Ne glede na to je lahko v izjemnih primerih del
celotnih prejemkov člana nadzornega sveta sestavljen tudi iz variabilnega dela
prejemka, če je ta del:
(a)   
v tesni povezavi z njegovimi delovnimi nalogami ter
(b)   
določen na podlagi njegove uspešnosti in doseženih rezultatov.
(5) Za variabilni del prejemka, ki je
članu nadzornega sveta izplačan v obliki finančnih instrumentov, mora veljati
ustrezno obdobje zadržanja, ki traja najmanj do konca njegovega mandata.
13.a člen
(Ocena primernosti članov uprave oziroma
nadzornega sveta)
(1) Banka mora izdelati oceno primernosti
člana v naslednjih okoliščinah: 
(a)   
na podlagi predloga glede kandidata za novega člana uprave iz drugega
odstavka 17. člena tega sklepa oziroma v okviru postopka izbire kandidata za
novega člana nadzornega sveta iz prvega odstavka 18. člena tega sklepa, 
(b)   
v drugih primerih, če je potrebna ponovna izdelava ocene primernosti
člana. 
Banka izdela oceno primernosti člana na
podlagi meril iz priloge 1 tega sklepa. 
(2) Banka mora v okoliščinah iz točke (a)
prvega odstavka tega člena zagotoviti izdelavo ocene primernosti člana, še
preden ta nastopi svojo funkcijo. 
(3) Banka mora v okoliščinah iz točke (b)
iz prvega odstavka tega člena zagotoviti ponovno izdelavo ocene primernosti
člana, če je to potrebno zaradi nastopa dogodkov, ki bi lahko vplivali na
njegovo primernost. V tem primeru lahko banka preveri samo, ali je zadevni član
ob upoštevanju teh dogodkov še vedno primeren za opravljanje svoje funkcije. 
(4) Oceno primernosti člana mora banka
presojati tudi z vidika kolektivne primernosti uprave oziroma nadzornega sveta.
(5) Banka mora oceno primernosti člana in
rezultate te ocene, vključno z morebitnimi predlaganimi ukrepi iz 13.b člena
tega sklepa, dokumentirati.
13.b člen
(Predlog ukrepov banke glede na oceno
primernosti člana)
(1) Če banka na podlagi ocene primernosti
člana iz točke (a) prvega odstavka 13.a člena tega sklepa dvomi o primernosti
te osebe za imenovanje na mesto člana uprave oziroma nadzornega sveta, mora
upravi in nadzornemu svetu podati negativno mnenje o kandidaturi oziroma
imenovanju osebe na to funkcijo. Banka v primeru, da je bil zadevni član
imenovan kljub njenemu negativnemu mnenju, predlaga upravi in nadzornemu svetu
ustrezne ukrepe iz tretjega odstavka tega člena. 
(2) Če banka na podlagi ocene primernosti
člana iz točke (b) prvega odstavka 13.a člena tega sklepa dvomi, da je član
uprave oziroma nadzornega sveta še vedno primeren za opravljanje svoje
funkcije, predlaga ustrezne ukrepe za odpravo tega stanja upravi in nadzornemu
svetu banke. 
(3) Ukrepi iz prvega in drugega odstavka
tega člena lahko, poleg predložitve negativnega mnenja, med drugim vključujejo
predloge za prerazporeditev odgovornosti med člani uprave oziroma nadzornega
sveta, zamenjavo člana ter usposabljanje posameznih članov ali uprave oziroma
nadzornega sveta kot celote zaradi zagotavljanja ustrezne kolektivne strokovne
usposobljenosti in izkušenosti uprave ali nadzornega sveta.
3. DODATNA PRAVILA O SKRBNOSTI ČLANOV NADZORNEGA SVETA
14. člen
(Sklicevanje sej nadzornega sveta)
(1) Predsednik nadzornega sveta mora
zagotoviti, da se bo nadzorni svet sestajal najmanj enkrat v četrtletju. Če
predsednik nadzornega sveta tega ne zagotovi, morajo sejo sklicati drugi člani
nadzornega sveta v skladu z zakonom, ki ureja gospodarske družbe.
(2) Predsednik nadzornega sveta mora
vzdrževati redne stike s predsednikom uprave, zahtevati od njega pojasnila o
pomembnih poslovnih dogodkih, za katere izve, in o tveganjih, ki jim banka je
ali bi jim lahko bila izpostavljena iz naslova teh dogodkov, ter po potrebi
sklicati izredno sejo nadzornega sveta.
15. člen
(Učinkovitost dela nadzornega sveta)
(1) Učinkovitost dela nadzornega sveta
je zelo odvisna od njegove obveščenosti in dostopa do pomembnih informacij. Za
pravočasno in celovito obveščenost nadzornega sveta so odgovorni člani uprave
in nadzornega sveta. Uprava mora redno, pravočasno in izčrpno obveščati
nadzorni svet o pomembnih zadevah, ki se nanašajo na poslovanje banke, profil
tveganosti, strategije in politike banke ter na odstopanja od sprejetih ciljev.
Nadzorni svet je upravičen in dolžan od uprave zahtevati dodatna pojasnila in
poročila o morebitnih nejasnostih v zvezi s poslovanjem banke in njenih
podrejenih družb.
(2) Predsednik nadzornega sveta mora
usklajevati delo nadzornega sveta in voditi seje. Druge člane nadzornega sveta
mora spodbujati k učinkovitemu in aktivnemu opravljanju funkcije, člani
nadzornega sveta pa morajo skrbeti, da imajo dovolj časa za opravljanje svojih
nalog in so se dolžni po potrebi vseskozi v svojem mandatu izobraževati in izpopolnjevati
na področjih, ki so pomembna za kakovostno in učinkovito izvrševanje njihovih
nalog. Predsednik nadzornega sveta mora s predsednikom uprave sprejeti načrt o
usposabljanju članov nadzornega sveta in uvajanju novih članov.
(3) Nadzorni svet mora enkrat letno
oceniti svojo sestavo, poslovanje, potencialna nasprotja interesov posameznih
članov nadzornega sveta, delovanje posameznih članov in nadzornega sveta kot
celote, delovanje komisij nadzornega sveta ter sodelovanje z upravo banke. Pri
tem nadzorni svet določi morebitne ukrepe za izboljšanje svoje učinkovitosti
(sestava, izobraževanje, dinamika in udeležba na sejah, informiranje in
priprava na seje ipd.).
16. člen
(Pisno poročilo nadzornega sveta skupščini
delničarjev)
(1) Nadzorni svet mora enkrat letno
poročati skupščini delničarjev v obliki pisnega poročila, ki natančno in verodostojno
prikaže aktivnosti nadzornega sveta med letom.
(2) V pisnem poročilu iz prejšnjega
odstavka je treba izčrpno opisati zlasti:
(a)   
poslovanje banke,
(b)   
nadzorovanje dela uprave,
(c)   
sodelovanje z upravo in pooblaščenim revizorjem,
(d)   
notranjo organiziranost nadzornega sveta,
(e)   
sestavo nadzornega sveta z vidika neodvisnosti njegovih članov,
(f)    
morebitno nasprotje interesov in način njegovega reševanja,
(g)   
rezultate samoocenjevanja dela nadzornega sveta ter komisij nadzornega
sveta, vključno z mnenjem glede potrebnih izboljšav,
(h)   
konkreten prispevek dela vsakega posameznega člana, njegovo prisotnost
na sejah nadzornega sveta ter njegove udeležbe v razpravi in pri sprejemanju
odločitev,
(h1) vsako
novo oceno banke glede primernosti članov nadzornega sveta iz prvega odstavka
13.a člena ter morebitne predloge ukrepov banke iz 13.b člena tega sklepa,
(i)    
izvajanje drugih nalog, določenih z veljavnimi predpisi.
17. člen
(Imenovanje in odpoklic članov uprave)
(1) Pri imenovanju in odpoklicu članov
uprave si mora nadzorni svet s skrbno in pravočasno izbiro kandidatov prizadevati
za kontinuiteto dela uprave.
(2) Pri izbiri članov uprave mora
sodelovati tudi uprava, predsednik nadzornega sveta pa mora upravo oziroma njenega
predsednika pozvati, da predlaga primerne kandidate najmanj eno leto pred
iztekom mandata.
(3) Izbiro kandidatov mora nadzorni
svet opraviti na podlagi vnaprej določenih meril primernosti članov uprave, ter
pri tem upoštevati oceno banke o primernosti člana iz prvega odstavka 13.a
člena ter morebitne predloge ukrepov banke iz 13.b člena tega sklepa.
18. člen
(Izbira novih članov nadzornega sveta)
(1) Pri izbiri kandidatov za nove člane
nadzornega sveta mora predlagatelj upoštevati omejitve in pogoje iz 71. in 72.
člena ZBan-1 ter zakona, ki ureja gospodarske družbe glede primernosti članov
nadzornega sveta, vključno z: 
(a)   
medsebojnim dopolnjevanjem znanj, izkušenj in sposobnosti z drugimi
člani nadzornega sveta, 
(b)   
časovno razpoložljivostjo kandidatov. 
(2) Kandidatura za člana nadzornega sveta
mora temeljiti na ustreznih listinah in drugih dokazilih, ki potrjujejo
izpolnjevanje meril iz prvega odstavka tega člena. 
(3) Predlagatelj mora pred odločanjem o
izvolitvi članov nadzornega sveta skupščini ustrezno predstaviti kandidate,
vključno s: 
(a)   
politikami banke glede primernosti članov nadzornega sveta, 
(b)   
oceno banke o primernosti člana iz prvega odstavka 13.a člena in
morebitnimi predlogi ukrepov banke iz 13.b člena tega sklepa, 
(c)   
morebitnimi nasprotji interesov, ki obstajajo ali bi lahko ob njihovem
imenovanju nastala v razmerju do banke. 
Če ocena banke o primernosti člana za namen
predstavitve iz točke (b) prvega pododstavka tega odstavka v času odločanja o
izvolitvi članov nadzornega sveta še ni izdelana, mora banka ne glede na drugi
odstavek 13.a člena tega sklepa to oceno izdelati takoj, ko je to mogoče,
vendar v vsakem primeru najkasneje v roku šestih tednov od odločanja na
skupščini.
19. člen
(Komisija za prejemke)
(1) Nadzorni svet mora imenovati
komisijo za prejemke, če je banka pomembna za bančni sistem Republike
Slovenije.
(2) Banka Slovenije odloči o
pomembnosti banke za bančni sistem Republike Slovenije na podlagi velikosti in
notranje organiziranosti banke ter značilnosti, obsega in zapletenosti poslov,
ki jih banka opravlja, pri čemer upošteva zlasti naslednja merila:
(a)   
njen tržni delež, merjen po bilančni vsoti, znaša 5 ali več odstotkov,
(b)   
vrste storitev/poslov, ki jih opravlja,
(c)   
tipi strank,
(d)   
geografska struktura poslovanja,
(e)   
ima podrejene institucije, ki jih je mogoče šteti za pomembne z vidika
finančnega sistema.
(3) Ne glede na drugi odstavek tega
člena se šteje, da banka ni pomembna za bančni sistem Republike Slovenije, če
je izpolnjen vsaj eden od naslednjih pogojev:
(a)   
banka je podrejena EU nadrejeni banki, ki ima komisijo za prejemke,
pristojno za bančno skupino. Banka dokazuje obstoj takšne komisije z ustrezno
dokumentacijo te nadrejene banke ali
(b)   
banka je podrejena EU nadrejeni banki in prevzame politike prejemkov te
nadrejene banke. Banka dokazuje prevzetje politik prejemkov nadrejene banke z
ustrezno dokumentacijo.
(4) Če se po izdaji odločbe o
določitvi pomembne banke okoliščine iz drugega odstavka tega člena spremenijo
tako, da banka ni več pomembna za bančni sistem Republike Slovenije, Banka
Slovenije na zahtevo banke izda odločbo, s katero razveljavi odločbo o
določitvi pomembne banke. Banka mora v okviru svoje zahteve predložiti dokaze o
spremembi okoliščin iz drugega odstavka tega člena.
(5) Ne glede na prvi in drugi odstavek
tega člena lahko nadzorni svet imenuje komisijo za prejemke po lastni presoji
tudi v primeru, če Banka Slovenije na podlagi meril oziroma kriterijev iz
drugega odstavka tega člena oceni, da banka ni pomembna za bančni sistem
Republike Slovenije.
20. člen
(Sestava komisije za prejemke)
(1) Nadzorni svet mora zagotoviti
ustrezno sestavo komisije za prejemke. Sestava komisije za prejemke je ustrezna,
če omogoča strokovno in neodvisno presojo ustreznosti politik in praks
prejemkov, ter prejemkov zaposlenih s posebno naravo dela, ki naj bi
zagotavljali in spodbujali ustrezno upravljanje s tveganji, kapitalom in
likvidnostjo.
(2) Komisijo za prejemke sestavljajo
predsednik in najmanj dva člana. Predsednika imenuje nadzorni svet izmed svojih
članov. Člani komisije za prejemke ne smejo biti člani uprave.
(3) Nadzorni svet mora zagotoviti, da
ima vsaj en član komisije za prejemke zadostno znanje in dovolj izkušenj s
področja upravljanja s tveganji, ki jim banka je ali bi jim lahko bila
izpostavljena pri svojem poslovanju.
21. člen
(Naloge komisije za prejemke)
(1) Komisija za prejemke je med drugim
odgovorna za:
(a)   
pripravo predlogov splošnih načel politik prejemkov, vključno z
oblikovanjem stališč glede posameznih vidikov politik prejemkov,
(b)   
ocenjevanje ustreznosti vzpostavljenih metodologij, na podlagi katerih
sistem prejemkov spodbuja ustrezno upravljanje s tveganji, kapitalom in
likvidnostjo,
(c)   
pripravo priporočil nadzornemu svetu glede izvajanja politik prejemkov,
(d)   
pripravo predlogov odločitev glede prejemkov zaposlenih, vključno s
tistimi, ki vplivajo na tveganja in upravljanje s tveganji banke,
(e)   
pregled ustreznosti zunanjega svetovalca, katerega storitve je nadzorni
svet uporabil pri določanju politik prejemkov banke,
(f)    
pregledovanje ustreznosti splošnih načel politik prejemkov in njihovega
izvajanja,
(g)   
preverjanje skladnosti politik prejemkov s poslovno politiko banke v
dolgoročnem časovnem obdobju.
(2) Pri pripravi predlogov odločitev
glede prejemkov zaposlenih mora komisija za prejemke upoštevati dolgoročne
interese vlagateljev, delničarjev in drugih zainteresiranih subjektov.
(3) Komisija za prejemke je odgovorna
za izvajanje neposrednega nadzora nad prejemki tistih kategorij zaposlenih s
posebno naravo dela, ki delujejo v okviru funkcij sistema notranjih kontrol in
drugih kontrolnih funkcij. Če komisija za prejemke ni imenovana, mora njihove prejemke
neposredno nadzirati nadzorni svet.
4. SKRBNOST ČLANOV NADZORNEGA SVETA PRI IZVAJANJU 73. IN
74. ČLENA ZBAN-1
22. člen
(Soglasje k določitvi poslovne politike
banke)
(1) Nadzorni svet daje soglasje upravi
k določitvi poslovne politike banke zlasti na podlagi presoje, ali poslovna
politika omogoča izvajanje poslovne strategije banke, ki jo odobri uprava
banke.
(2) Nadzorni svet mora pri presoji iz
prvega odstavka tega člena upoštevati zlasti:
(a)   
ustreznost poslovnih ciljev in načrtov glede:
- 
pomembnih poslovnih dejavnosti,
- 
morebitnih predvidenih sprememb v poslovni strategiji banke,
(b)   
tveganja, ki izvirajo iz makroekonomskega okolja, v katerem posluje
banka, glede na položaj v poslovnem ciklusu, v katerem je banka,
(c)   
pričakovana makroekonomska gibanja v domačem in mednarodnem okolju,
(d)   
konkurenčni položaj banke in možnosti za širitev tržnega deleža in/ali
tržišča,
(e)   
vidik varnosti in izboljšave kakovosti poslovanja,
(f)    
razvojne vidike bančnih in finančnih storitev.
23. člen
(Soglasje k določitvi finančnega načrta banke)
(1) Nadzorni svet daje soglasje upravi
k določitvi finančnega načrta banke zlasti na podlagi presoje, ali je finančni
načrt banke v skladu s poslovno strategijo in poslovno politiko banke.
(2) Nadzorni svet mora pri presoji iz
prvega odstavka tega člena upoštevati zlasti:
(a)   
predvideno rast bilančne vsote,
(b)   
predvideno gibanje tržnega deleža banke po poslovnih področjih,
(c)   
stroškovno učinkovitost,
(d)   
predviden poslovni izid,
(e)   
predviden donos na kapital pred obdavčitvijo.
24. člen
(Soglasje k določitvi organizacije sistema
notranjih kontrol)
(1) Nadzorni svet daje soglasje upravi
k določitvi organizacije sistema notranjih kontrol banke, pri čemer zlasti presoja:
(a)   
ali sistem notranjih kontrol prispeva k skrbnemu in varnemu poslovanju
banke,
(b)   
ali je sistem notranjih kontrol neodvisen od poslovnih področij, ki jih
spremlja in kontrolira,
(c)   
ali obstajajo postopki za posredovanje pomembnih in upravičenih opozoril
zaposlenih glede delovanja sistema notranjih kontrol članom uprave ali
nadzornega sveta.
(2) Nadzorni svet mora pri presoji iz
točke (a) prvega odstavka tega člena zlasti upoštevati, ali sistem notranjih
kontrol zagotavlja:
(a)   
učinkovito in pravilno izvajanje načrtovanih poslovnih dejavnosti,
(b)   
zanesljivost informacij o finančnem in operativnem poslovanju banke za
notranjo in zunanjo uporabo,
(c)   
skladnost poslovanja banke z veljavnimi predpisi ter notranjimi
odločitvami in postopki,
(d)   
jasnost, preglednost in dokumentiranost procesa sprejemanja odločitev v
okviru sistema notranjih kontrol, ki omejuje in preprečuje nastanek nasprotij
interesov,
(e)   
možnost neomejenega in neposrednega dostopa službe notranje revizije do
katerega koli člana nadzornega sveta,
(f)    
prisotnost vodje posamezne funkcije sistema notranjih kontrol na sejah
nadzornega sveta in sejah uprave, pri čemer je prisotnost na sejah ustrezna, če
se jih vodja udeleži vsaj enkrat na leto,
(g)   
formalnost postopkov za spremljanje izpolnjevanja predlogov in
priporočil službe notranje revizije.
(3) Nadzorni svet mora pri presoji iz
točke (b) prvega odstavka tega člena zlasti upoštevati, ali sistem notranjih
kontrol zagotavlja:
(a)   
funkcionalno ločenost zaposlenih, ki delujejo v okviru funkcij sistema
notranjih kontrol, od poslovnih področij, ki jih morajo ti zaposleni po
službeni dolžnosti spremljati in kontrolirati,
(b)   
organizacijsko ločenost posameznih funkcij sistema notranjih kontrol od
poslovnih področij, ki jih mora ta funkcija spremljati in kontrolirati,
(c)   
neposrednost notranjega toka poročanja med vodjo posamezne funkcije
sistema notranjih kontrol ter nadzornim svetom in upravo,
(d)   
da višina plačil, povračil in drugih ugodnosti zaposlenih, ki delujejo v
okviru funkcij sistema notranjih kontrol, ni odvisna od uspešnosti poslovnih
področij, ki jih ti zaposleni spremljajo in kontrolirajo.
(4) Nadzorni svet mora pri presoji iz
točke (c) prvega odstavka tega člena upoštevati zlasti:
(a)   
stopnjo formalnosti in dokumentiranosti teh postopkov,
(b)   
stopnjo varovanja in zaščite zaposlenega,
(c)   
razpoložljivost navodil za izvajanje teh postopkov vsem zaposlenim v
banki.
25. člen
(Soglasje k določitvi okvirnega letnega
programa dela službe notranje revizije)
(1) Nadzorni svet daje soglasje upravi
k določitvi okvirnega letnega programa dela službe notranje revizije zlasti na
podlagi presoje, ali je letni načrt dela službe notranje revizije zasnovan na
podlagi profila tveganosti banke.
(2) Nadzorni svet mora pri presoji iz
prvega odstavka tega člena upoštevati zlasti:
(a)   
ažurnost profila tveganosti, na kateri je zasnovan letni načrt dela
službe notranje revizije v primerjavi s trenutno izpostavljenostjo banke
tveganjem,
(b)   
primernost področij poslovanja, ki jih bo služba notranje revizije
pregledala glede na njihovo izpostavljenost tveganjem,
(c)   
primernost vsebine načrtovanih pregledov poslovanja po posameznih
področjih glede na njihovo izpostavljenost tveganjem.
26. člen
(Naloge v zvezi s politikami prejemkov)
(1) Nadzorni svet določa politike
prejemkov za člane uprave in druge kategorije zaposlenih s posebno naravo dela
iz točke (o) tretjega odstavka 2. člena sklepa o upravljanju s tveganji.
Nadzorni svet si mora prizadevati, da so prejemki teh zaposlenih v ustreznem
sorazmerju z njihovimi pooblastili, nalogami, izkušnjami in odgovornostjo, s
finančnim stanjem banke ter v skladu z zahtevami glede politik prejemkov iz
sklepa o upravljanju s tveganji.
(2) Nadzorni svet mora zagotoviti
obravnavo in določitev vsake pomembne opustitve ali spremembe politik prejemkov
ter mora podrobno spremljati učinke teh opustitev ali sprememb na sistem
prejemkov banke in na upravljanje s tveganji.
(3) Člani nadzornega sveta morajo vsaj
enkrat na leto pregledati ustreznost politik prejemkov in zagotoviti njihovo
izvajanje.
(4) Člani nadzornega sveta pri
pregledu ustreznosti politik prejemkov iz tretjega odstavka tega člena med
drugim ocenjujejo zlasti:
(a)   
ali banka pri izplačilih prejemkov upošteva tveganja, ki jim banka je
ali bi jim lahko bila izpostavljena pri svojem poslovanju, finančno stanje
banke in dolgoročne interese banke, vlagateljev, delničarjev in drugih
zainteresiranih subjektov,
(b)   
skladnost politik prejemkov s predpisi.
(5) Člani nadzornega sveta morajo pri
pregledu ustreznosti politik prejemkov iz tretjega odstavka tega člena sodelovati
z ustreznimi kontrolnimi funkcijami banke.
4.1. Odločanje o drugih zadevah, določenih z
ZBan-1
27. člen
(Splošno)
(1) Nadzorni svet mora za namen
nadzora sistema upravljanja redno spremljati in ocenjevati:
(a)   
profil tveganosti banke iz točke (a) tretjega odstavka 2. člena sklepa o
upravljanju s tveganji,
(b)   
ustreznost strategij in politik prevzemanja tveganj in upravljanja s
tveganji, ki jih mora banka vzpostaviti in uresničevati v skladu s 3. členom
sklepa o upravljanju s tveganji,
(c)   
ustreznost organizacijskega ustroja, ki ga mora banka vzpostaviti in
uresničevati v skladu s točko (a) 7. člena sklepa o upravljanju s tveganji,
(d)   
ustreznost poročanja banke, ki ga mora banka zagotavljati v skladu z 19.
in 22. členom sklepa o upravljanju s tveganji.
(2) Nadzorni svet mora preveriti ocene
ustreznosti sistema upravljanja vsaj enkrat na leto ter ob vsaki pomembni
spremembi notranjih in zunanjih dejavnikov poslovanja banke, vključno s:
(a)   
spremembami v poslovni strategiji banke,
(b)   
spremembami v dosedanji izpostavljenosti tveganjem in/ali nastankom nove
pomembne izpostavljenosti tveganjem,
(c)   
spremembami, ki izvirajo iz makroekonomskega okolja, v katerem posluje
banka.
28. člen
(Ustreznost profila tveganosti)
(1) Nadzorni svet mora redno
spremljati in ocenjevati ustreznost profila tveganosti iz točke (a) prvega
odstavka 27. člena tega sklepa.
(2) Pri spremljanju in ocenjevanju
ustreznosti profila tveganosti iz prvega odstavka tega člena mora nadzorni svet
presoditi zlasti:
(a)   
ali dokumentirane ocene ugotovljenih tveganj in drugih predpostavk
omogočajo pregled nad profilom tveganosti banke,
(b)   
ali je profil tveganosti banke v skladu s strategijo banke za
prevzemanje tveganj.
(3) Nadzorni svet mora pri presoji iz
točke (a) drugega odstavka tega člena zlasti upoštevati popolnost dokumentacije
o ocenah tveganj in drugih dejavnikih, ki določajo profil tveganosti banke.
(4) Nadzorni svet mora pri presoji iz
točke (b) drugega odstavka tega člena zlasti upoštevati vpliv izvajanja
poslovne strategije banke na doseganje želenega profila tveganosti banke.
29. člen
(Ustreznost strategij in politik)
(1) Nadzorni svet mora redno
spremljati in ocenjevati ustreznost strategij in politik prevzemanja tveganj in
upravljanja s tveganji iz točke (b) prvega odstavka 27. člena tega sklepa.
(2) Pri spremljanju in ocenjevanju
strategij in politik iz prvega odstavka tega člena mora nadzorni svet presojati
zlasti:
(a)   
ali strategije prevzemanja tveganj in upravljanja s tveganji dejansko
izražajo temeljni odnos banke do tveganj, ki jih prevzema v okviru svojega
poslovanja, zaradi preprečevanja kakršnih koli nedoslednosti, nejasnosti in
neuravnoteženosti pri njihovem upravljanju,
(b)   
ali so strategije prevzemanja tveganj in upravljanja s tveganji celovite
ter sorazmerne z značilnostmi, obsegom in zapletenostjo poslov, ki jih opravlja
banka,
(c)   
ali politike prevzemanja tveganj in upravljanja s tveganji omogočajo
izvajanje strategij prevzemanja tveganj in upravljanja s tveganji.
(3) Nadzorni svet mora pri presoji iz
točke (a) drugega odstavka tega člena upoštevati zlasti:
(a)   
cilje in splošna načela oziroma usmeritve za prevzemanje tveganj in
upravljanje s tveganji,
(b)   
pristop k upravljanju posameznih tveganj,
(c)   
pristop k izvajanju procesa ocenjevanja ustreznega notranjega kapitala,
(d)   
morebitne načrte glede pomembnih poslovnih dejavnosti in/ali spremembe v
prihodnji poslovni strategiji banke.
(4) Nadzorni svet mora pri presoji iz
točke (b) drugega odstavka tega člena upoštevati zlasti:
(a)   
pregled nad izpostavljenostjo banke tveganjem ter kakovost kontrolnega
okolja,
(b)   
načrtovani pristop k izvajanju procesov upravljanja s tveganji pri
tveganjih, ki jih banka opredeljuje za pomembna.
(5) Nadzorni svet mora pri presoji iz
točke (c) drugega odstavka tega člena upoštevati zlasti:
(a)   
metodologijo banke za ocenjevanje sposobnosti prevzemanja tveganj,
(b)   
organizacijska pravila izvajanja procesa upravljanja s tveganji,
(c)   
pravila ocenjevanja profila tveganosti banke ter metodologij za
ugotavljanje in merjenje oziroma ocenjevanje tveganj,
(d)   
politiko uporabe zunanjih izvajalcev,
(e)   
pravila delovanja sistema notranjih kontrol,
(f)    
pravila izvajanja procesa ocenjevanja ustreznega notranjega kapitala.
30. člen
(Ustreznost organizacijskega ustroja)
(1) Nadzorni svet mora redno
spremljati in ocenjevati ustreznost organizacijskega ustroja banke iz točke (c)
prvega odstavka 27. člena tega sklepa.
(2) Pri spremljanju in ocenjevanju
ustreznosti organizacijskega ustroja banke iz prvega odstavka tega člena mora
nadzorni svet presoditi zlasti:
(a)   
ali so razmerja glede odgovornosti ter razmejitve pristojnosti in nalog
natančno opredeljena, pregledna in dosledna,
(b)   
ali zaposleni delujejo v skladu s politikami in postopki, ki zadevajo
njihove pristojnosti in odgovornosti.
(3) Nadzorni svet mora pri presoji iz
točke (a) drugega odstavka tega člena upoštevati zlasti:
(a)   
vpliv kakršnih koli nejasnosti ali nedoslednosti v razmerjih glede
odgovornosti, ki bi lahko oslabile sposobnost nadzornega sveta in uprave za
preudarno upravljanje banke,
(b)   
ustreznost pristojnosti in položajev zaposlenih, ki v okviru svoje
odgovornosti prejemajo pomembne informacije, za delovanje in ukrepanje.
(4) Nadzorni svet mora pri presoji iz
točke (b) prvega odstavka tega člena zlasti upoštevati informacije o pomembnih
neskladnostih delovanja zaposlenih s politikami in postopki, ki zadevajo
njihove pristojnosti in odgovornosti, ter pripadajočih vzrokih.
31. člen
(Ustreznost poročanja)
(1) Nadzorni svet mora redno
spremljati in ocenjevati ustreznost poročanja iz točke (d) prvega odstavka 27.
člena tega sklepa, vključno z ustreznostjo notranjih poročevalskih tokov.
(2) Pri spremljanju in ocenjevanju
ustreznosti notranjih poročevalskih tokov iz prvega odstavka tega člena mora
nadzorni svet presoditi zlasti, ali lahko izvaja nadzor nad delovanjem uprave,
na podlagi poročil, ki jih prejema.
(3) Nadzorni svet mora pri presoji iz
drugega odstavka tega člena zlasti upoštevati, ali poročila, ki jih prejema nadzorni
svet, vključujejo tudi informacije o:
(a)   
izvajanju poslovne strategije in poslovne politike, vključno z informacijami
o doseganju zastavljenih ciljev,
(b)   
o pomembnih neskladnostih delovanja banke z veljavnimi predpisi,
standardi in kodeksi ter notranjimi akti, vključno z obrazložitvijo vzrokov za
odstopanje.

Priloga
1: Merila za oceno primernosti člana

Sklep o skrbnosti članov uprave in nadzornega
sveta bank in hranilnic (Uradni list RS, št. 62/11) vsebuje naslednji končni določbi:
»5. KONČNI DOLOČBI
32. člen
(Razveljavitev
sklepa)
Z dnem, ko začne veljati ta sklep, preneha
veljati Sklep o skrbnosti članov uprave in članov nadzornega sveta bank in
hranilnic (Uradni list RS, št. 28/07 in 70/09).
33. člen
(Uveljavitev
sklepa)
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
skrbnosti članov uprave in nadzornega sveta bank in hranilnic (Uradni list RS,
št. 74/13) vsebuje naslednjo končno določbo:
»11. člen
Ta sklep začne veljati naslednji dan po
objavi v Uradnem listu Republike Slovenije.«.