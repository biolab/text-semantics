I. UVODNA DOLOČBA
1. člen
(vsebina)
Ta pravilnik ureja možnosti in načine sodelovanja policije z
veteranskimi in drugimi stanovskimi organizacijami, katerih dejavnost je
pomembna za ohranjanje zgodovinskega spomina delovanja policije,
izpopolnjevanje in usposabljanje policistov ter promocijo poklica policista (v
nadaljnjem besedilu: organizacije).
II. MOŽNOSTI IN NAČINI SODELOVANJA
2. člen
(možnosti sodelovanja)
(1) Policija lahko sodeluje z organizacijami pri:
1.     
organizaciji in izvedbi usposabljanj, izpopolnjevanj ter seminarjev v
Republiki Sloveniji in tujini (zagotavljanje udeležbe predstavnikov policije
kot predavateljev in podobno),
2.     
organizaciji in izvedbi športnih ter kulturnih prireditev v Republiki
Sloveniji in tujini,
3.     
izvajanju aktivnosti za krepitev ugleda policije in za promocijo poklica
policista,
4.     
izdaji strokovnih in drugih publikacij na področju, na katerem
organizacija deluje (zagotavljanje in preverjanje podatkov, pridobivanje
slikovnega gradiva in podobno),
5.     
izvajanju preventivnih projektov in humanitarnih akcij (zagotavljanje
pomoči pri zbiranju prispevkov in podobno),
6.     
postavljanju in vzdrževanju spominskih obeležij,
7.     
opravljanju muzejske dejavnosti policije (sodelovanje predstavnikov
organizacij),
8.     
organizaciji in izvedbi tradicionalnih spominskih pohodov, pogrebnih,
žalnih in drugih slovesnosti ter obletnic v zvezi z osamosvojitvenimi procesi v
Republiki Sloveniji,
9.     
predstavljanju ciljev in aktivnosti organizacij (seznanjanje notranje
javnosti z delovanjem organizacij in podobno),
10.  
oglaševanju pomembnejših dogodkov organizacij na interni spletni strani
policije ali
11.  
pripravi predlogov za določitev spominskih znakov policije in
podeljevanju priznanj.
(2) Policija lahko sodeluje z organizacijami na način,
da jim za izvajanje njihovih dejavnosti omogoča koriščenje naslednjih storitev
lastne dejavnosti:
-       
gostinske dejavnosti,
-       
policijskega orkestra ali
-       
Sektorja za oskrbo Gotenica.
(3) Policija omogoča brezplačne nastope policijskega orkestra
na proslavah in drugih pomembnejših dogodkih organizacij, katerih soorganizator
je policija.
(4) Policija lahko organizacijam omogoča uporabo
nepremičnega premoženja, v posebnih primerih pa tudi uporabo premičnega
premoženja v lasti Republike Slovenije, s katerim upravlja ministrstvo,
pristojno za notranje zadeve (v nadaljnjem besedilu: ministrstvo).
(5) Sodelovanje iz 8. točke prvega odstavka in drugega
odstavka tega člena se izvaja skladno z internim aktom policije, ki ureja
protokolarne in postrojitvene postopke v policiji, in internim aktom
ministrstva, ki ureja njegovo lastno dejavnost.
3. člen
(odplačna in brezplačna uporaba nepremičnega premoženja)
(1) Organizacijam se lahko omogoči uporaba:
-       
poslovnih prostorov policije z oddajo v najem;
-       
poslovnih prostorov policije, igrišč, strelišč in druge infrastrukturne
površine policije z oddajo v občasno uporabo in
-       
poslovnih prostorov policije z oddajo v brezplačno uporabo.
(2) Oddaja v najem in oddaja v občasno uporabo iz prve
in druge alineje prejšnjega odstavka se izvedeta v skladu z zakonom, ki ureja
stvarno premoženje države in samoupravnih lokalnih skupnosti.
(3) Policija lahko organizacijam odda v brezplačno
uporabo nepremično premoženje iz tretje alineje prvega odstavka tega člena, če
ga začasno ne potrebuje, če z njegovo uporabo ni ovirano delovanje in
opravljanje nalog policije ter če organizacije uporabljajo to nepremično
premoženje za potrebe zasedanja svojih organov (na primer skupščina, upravni
odbor, nadzorni odbor, častno razsodišče).
(4) Organizacije so v okviru brezplačne uporabe
nepremičnega premoženja iz prejšnjega odstavka oproščene plačila obratovalnih
stroškov, stroškov manjših vzdrževalnih del, stroškov zavarovanj in drugih
stroškov, povezanih z uporabo tega premoženja.
4. člen
(posebni primer uporabe premičnega premoženja)
(1) Policija lahko organizacijam omogoči uporabo
službenih civilnih vozil, če jih začasno ne potrebuje, če z njihovo uporabo ni
ovirano delovanje in opravljanje nalog policije ter če je to potrebno zaradi
izvajanja letnega načrta sodelovanja iz petega odstavka 6. člena tega
pravilnika.
(2) Člani organizacije, ki so aktivni uslužbenci
policije, ne smejo uporabljati službenih civilnih vozil za potrebe delovanja
organizacije v okviru svojega delovnega časa.
(3) Glede postopkov izdaje potnega naloga ter prevzema
in vrnitve službenega civilnega vozila se uporabljajo določbe internega akta
ministrstva, ki ureja uporabo in vzdrževanje službenih vozil.
5. člen
(plačilo uporabe službenega civilnega vozila)
(1) Stroški uporabe
službenega civilnega vozila (v nadaljnjem besedilu: uporabnina) se obračunajo
skladno z internim aktom ministrstva, ki ureja osnove za izdelavo kalkulacij –
stroškovnikov.
(2) Organizacijam, ki
jim je podeljen status delovanja v javnem interesu, se za uporabo službenih
civilnih vozil policije skladno z internim aktom iz prejšnjega odstavka
obračuna le materialne stroške uporabe službenega civilnega vozila (stroški
goriva, registracije, manjših vzdrževalnih del, zavarovanja vozila in nakupa
vinjet).
(3) Stroški iz
prejšnjih odstavkov se plačajo najkasneje v 30 dneh od dneva izdaje računa
policije.
(4) Organizacije niso
upravičene do uporabe službenih civilnih vozil, če zapadle finančne obveznosti
iz naslova predhodne uporabe službenih civilnih vozil niso poravnane 60. dan od
dneva izdaje računa. Po poravnavi finančnih obveznosti iz tega odstavka
organizacija lahko uporablja službena civilna vozila v skladu z določbami tega
pravilnika.
6. člen
(sporazum o sodelovanju, letni načrt sodelovanja in letno
poročilo)
(1) Organizacija lahko
sklene s policijo sporazum o sodelovanju (v nadaljnjem besedilu: sporazum), ki
ga v imenu policije podpišeta minister, pristojen za notranje zadeve in generalni
direktor policije.
(2) V sporazumu se
določijo vsebina, obseg in konkreten način sodelovanja iz prvega, drugega in
tretjega odstavka 2. člena tega pravilnika ter navede interes organizacije
za brezplačno uporabo poslovnih prostorov policije in uporabo službenih
civilnih vozil. V primeru navedbe interesa iz prejšnjega stavka se v sporazumu
navede tudi obveznost organizacije, da mora za brezplačno uporabo poslovnih
prostorov policije in uporabo službenih civilnih vozil oddati vlogo iz 7. člena tega pravilnika.
(3) Sporazum ne more
omogočati, da bi člani organizacije, ki so javni uslužbenci ministrstva ali
organov v njegovi sestavi, naloge za organizacijo opravljali v okviru svojega
delovnega časa.
(4) Sporazum se lahko
sklene najdlje za obdobje petih let z možnostjo podaljšanja.
(5) Generalni direktor
policije in organizacija najkasneje do 31. decembra
tekočega leta sporazumno določita letni načrt sodelovanja za prihodnje
koledarsko leto. Z letnim načrtom sodelovanja se natančneje določijo vsebine iz
sporazuma.
(6) Organizacije
najkasneje do 31. januarja tekočega leta
posredujejo generalnemu direktorju policije poročilo o izvajanju letnega načrta
sodelovanja za preteklo koledarsko leto.
7. člen
(vloga in odločanje o vlogi)
(1) Organizacija, ki je
v sporazumu iz prvega odstavka prejšnjega člena izrazila interes za brezplačno
uporabo poslovnih prostorov policije in uporabo službenih civilnih vozil, odda
vlogo na Generalno policijsko upravo najkasneje v desetih delovnih dneh pred
nameravano uporabo.
(2) Vloga iz prejšnjega
odstavka se odda v fizični ali elektronski obliki. Vloga vsebuje navedbo
poslovnega prostora policije za oddajo v brezplačno uporabo oziroma vrsto
službenega civilnega vozila za uporabo, namen uporabe in časovno obdobje
uporabe.
(3) O vlogi
organizacije odloči generalni direktor policije ali od njega pooblaščena oseba.
(4) Če se dve ali več
vlog nanašajo na uporabo istega poslovnega prostora policije ali službenega
civilnega vozila za isto časovno obdobje, se pri odločitvi upoštevajo naslednji
kriteriji: obdobje delovanja organizacije, število članov organizacije, aktivna
spletna stran organizacije in mednarodna dejavnost organizacije.
(5) Po sprejemu
odločitve iz prejšnjega odstavka generalni direktor policije ali od njega
pooblaščena oseba obvesti o neizbiri organizacijo, ki ni bila izbrana.
8. člen
(črtan)
9. člen
(črtan)

Pravilnik o sodelovanju policije z
veteranskimi in drugimi stanovskimi organizacijami (Uradni list RS, št. 74/22) vsebuje naslednje prehodne in
končno določbo:
»III. PREHODNE IN KONČNA DOLOČBA
10. člen
(uskladitev sporazumov)
Veljavni sporazumi o sodelovanju med policijo in
organizacijami se uskladijo s tem pravilnikom v dveh mesecih od njegove uveljavitve.
Uskladitev se izvede s sklenitvijo aneksov k sporazumom iz prejšnjega stavka.
11. člen
(izdaja cenika)
Minister izda cenik iz prvega odstavka 5. člena tega
pravilnika v dveh mesecih od njegove uveljavitve.
12. člen
(posredovanje poziva)
Ministrstvo organizacijam posreduje poziv iz 7. člena
tega pravilnika za obdobje uporabe do konca koledarskega leta 2022 v treh
mesecih od njegove uveljavitve.
13. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«. 

Pravilnik
o spremembah in dopolnitvah Pravilnika o sodelovanju policije z veteranskimi in
drugimi stanovskimi organizacijami (Uradni list RS, št. 106/22)
vsebuje naslednji prehodni in končno določbo:
»PREHODNI IN KONČNA DOLOČBA
7. člen
(uskladitev sporazumov)
Veljavni sporazumi o sodelovanju med policijo in
organizacijami se uskladijo s spremenjenim 6. členom
pravilnika v treh mesecih od njegove uveljavitve.
8. člen
(letni načrt sodelovanja za
leto 2022)
Generalni direktor policije in organizacija sporazumno
določita letni načrt sodelovanja za leto 2022 najkasneje v enem mesecu po
uskladitvi sporazuma iz prejšnjega člena.
9. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.