1. člen
Pooblaščene investicijske družbe zbirajo lastniške
certifikate državljanov Republike Slovenije, izdane na podlagi prvega in
tretjega odstavka 31. člena zakona o lastninskem preoblikovanju podjetij, in
lastniške certifikate upravičencev do denacionalizacije iz petega odstavka 31.
člena zakona o lastninskem preoblikovanju podjetij (v nadaljnjem besedilu:
certifikati) na način in pod pogoji, določenimi s to uredbo.
2. člen
Zbiranje certifikatov poteka na podlagi javnega oglasa z
vabilom k vpisu in vplačilu delnic pooblaščene investicijske družbe.
Javni oglas iz prejšnjega odstavka tega člena mora biti
objavljen najmanj dvakrat v dnevno-informativnem časopisju z veliko naklado, in
sicer 30 dni pred začetkom vpisovanja delnic pooblaščene investicijske družbe.
3. člen
Javni oglas iz 2. člena te uredbe mora vsebovati zlasti:
-       
firmo, sedež, osnovni kapital ter pravnoorganizacijsko obliko
ustanovitelja pooblaščene investicijske družbe,
-       
firmo, sedež in pravnoorganizacijsko obliko pooblaščene investicijske
družbe,
-       
osnovni kapital pooblaščene investicijske družbe ter število in
značilnosti delnic, ki se vpisujejo,
-       
mesto, kjer je mogoče dobiti prospekt iz 4. člena te uredbe,
-       
mesto, dan in uro možnega vpogleda v drugo dokumentacijo,
-       
mesto in rok za vpisovanje in vplačilo delnic.
4. člen
Ob izdaji javnega oglasa iz 2. člena te uredbe mora
pooblaščena investicijska družba izdelati poseben pisni dokument, ki vsebuje
podatke, ki omogočajo kupcu delnic vpogled v pravni in finančni položaj
pooblaščene investicijske družbe in pooblaščene družbe za upravljanje, poslovne
možnosti ter pravice, ki izhajajo iz delnic, ki se ponujajo v prodajo (v
nadaljnjem besedilu: prospekt).
Prospekt mora biti brezplačno na voljo na vseh vpisnih mestih.
5. člen
Prospekt vsebuje zlasti:
-       
predstavitev pooblaščene družbe za upravljanje kot upravitelja
finančnega premoženja pooblaščene investicijske družbe,
-       
predstavitev pooblaščene investicijske družbe,
-       
načela investicijske politike pooblaščene investicijske družbe,
-       
število, vrsto in značilnosti delnic, ki se ponujajo v prodajo in njihovo
nominalno vrednost,
-       
kraj, kjer se delnice vpisujejo in vplačujejo,
-       
rok za vpisovanje in vplačilo delnic,
-       
odgovorne osebe za sestavo prospekta, in njihovo izjavo, da so podatki v
prospektu resnični,
-       
drugi podatki, ki jih kot obvezno sestavino prospekta določi pristojni
organ po predpisih, ki urejajo ustanovitev in delovanje investicijskih skladov
in družb za upravljanje.
6. člen
Vplačilo delnic z izročitvijo certifikatov poteka pri
pooblaščeni investicijski družbi, pri drugih pravnih osebah, ki jih za te namene
pooblasti pooblaščena investicijska družba, oziroma pri bankah ali
organizacijah za plačilni promet, ki jih za te namene pooblasti pooblaščena
investicijska družba in prek katerih poteka javno vpisovanje delnic (v
nadaljnjem besedilu: prejemniki certifikata).
7. člen
Vplačilo delnic z izročitvijo lastniških certifikatov se
opravi tako, da imetnik certifikata pravilno izpolnjeno in podpisano lastninsko
nakaznico in vpisnico za pooblaščeno investicijsko družbo izroči prejemniku
certifikata. 
Lastninska nakaznica in vpisnica za pooblaščeno investicijsko
družbo je listina v obliki pisne izjave o vpisu delnic, s katero vpisnik delnic
– imetnik certifikata, ki vrši vplačilo delnic z izročitvijo lastniškega
certifikata daje pooblaščeni investicijski družbi dovoljenje za prenos oziroma
preknjižbo sredstev s svojega evidenčnega računa lastniškega certifikata na
račun pooblaščene investicijske družbe. 
Če vpisnik delnic izvrši vplačilo delnic z gotovino se
lastninska nakaznica in vpisnica za pooblaščeno investicijsko družbo uporablja
le kot vpisnica.
7.a člen
Obrazec lastninske nakaznice in vpisnice za pooblaščeno
investicijsko družbo vsebuje polja za vpis naslednjih podatkov: 
-       
številka nakaznice (predtiskana), 
-       
naziv pooblaščene investicijske družbe, 
-       
naslov pooblaščene investicijske družbe, 
-       
priimek in ime imetnika lastninskega certifikata oziroma firmo vplačnika
(če vplačilo delnic vrši pravna oseba v gotovini), 
-       
naslov (ulica, hišna številka, poštna številka, kraj ter država)
imetnika lastninskega certifikata oziroma sedež vplačnika (če vplačilo delnic
vrši pravna oseba v gotovini), 
-       
številka potnega lista (če vplačilo delnic vrši tuja fizična oseba), 
-       
priimek in ime zakonitega zastopnika ali pooblaščenca, 
-       
naslov (ulica, hišna številka, poštna številka, kraj ter država)
zakonitega zastopnika ali pooblaščenca, 
-       
matična številka pooblaščene investicijske družbe, 
-       
številka evidenčnega računa lastniškega certifikata imetnika, 
-       
znesek vplačila z lastniškimi certifikati državljanov v tolarjih, 
-       
znesek vplačila z gotovino, 
-       
znesek vplačila z lastniškimi certifikati upravičencev do
denacionalizacije, 
-       
število vpisanih delnic, 
-       
nominalna vrednost delnic, 
-       
prodajna cena delnic, 
-       
podpis imetnika lastninske nakaznice oziroma vplačnika oziroma podpis
njegovega zakonitega zastopnika ali pooblaščenca, 
-       
oznaka vnosnega mesta, 
-       
datum prejema nakaznice, 
-       
žig in podpis odgovorne osebe prejemnika lastninske nakaznice in
vpisnice za pooblaščeno investicijsko družbo. 
Poleg polj za vpis podatkov iz prejšnjega odstavka obrazec
lastninske nakaznice in vpisnice za pooblaščeno investicijsko družbo vsebuje
tudi besedilo izjave vpisnika delnic, da z izpolnitvijo te listine vplačuje
delnice pooblaščene investicijske družbe pod pogoji, določenimi v prospektu, da
pozna statut in prospekt pooblaščene investicijske družbe ter da soglaša z
njunimi določili ter besedilo pooblastila, s katerim vpisnik delnic pooblašča
družbo za upravljanje pooblaščene investicijske družbe oziroma drugo osebo, da
v njegovem imenu in za njegov račun uresničuje glasovalne pravice iz vplačanih
delnic. 
Velikost lastninske nakaznice in vpisnice za pooblaščeno
investicijsko družbo znaša 200 x 150 mm. Sestavljena je iz treh – na levem robu
zlepljenih – samokopirnih izvodov, ki so različne barve in različno označeni
ter so namenjeni za: 
-       
prvi izvod 'POTRDILO' za imetnika certifikata - vpisnika delnic, 
-       
drugi izvod 'SPOROČILO ZA ARHIV' za Službo družbenega knjigovodstva
Republike Slovenije za arhiviranje (v nadaljnjem besedilu: SDK). 
-       
tretji izvod 'SPOROČILO O UPORABI' za pooblaščeno investicijsko družbo.
7.b člen
Osnova za knjiženje sprememb na evidenčnih računih lastniških
certifikatov imetnikov – vpisnikov delnic so nalogi in podatki, ki jih
pooblaščene investicijske družbe pošiljajo SDK v standardizirani obliki na
elektronskih medijih. 
Strukturo podatkov, ki jih pooblaščene investicijske družbe
dostavljajo SDK v skladu s prejšnjim odstavkom, predpiše minister za ekonomske
odnose in razvoj.
7.c člen
Lastninska nakaznica in vpisnica za pooblaščeno investicijsko
družbo je v prosti prodaji na vseh poštah v Republiki Sloveniji. 
Ceno lastninske nakaznice in vpisnice za pooblaščeno
investicijsko družbo določi minister za ekonomske odnose in razvoj. Cena
vključuje stroške tiska, distribucije, prodaje ter obdelave lastninske
nakaznice in vpisnice za pooblaščeno investicijsko družbo kakor tudi vodenje
evidenčnih računov lastniških certifikatov ter arhiviranje. 
Kupnina od prodanih lastninskih nakaznic in vpisnic za
pooblaščene investicijske družbe se steka na račun družbe. Račun lastniških
certifikatov d.o.o. Ljubljana, ki jo je za te namene ustanovila Agencija
Republike Slovenije za prestrukturiranje in privatizacijo.
7.d člen
Glede obveznosti pooblaščene investicijske družbe kot
prejemnika lastninske nakaznice in vpisnice za pooblaščeno investicijsko družbo
se smiselno uporabljajo določbe uredbe o izdaji, razdelitvi in uporabi
lastniških certifikatov (Uradni list RS, št. 40/93, 72/93 in 17/94), če niso v
nasprotju s to uredbo.
8. člen
Določbe uredbe o certifikatih, ki se nanašajo na obveznosti
prejemnikov certifikatov, se v celoti uporabljajo za prejemnike certifikatov po
tej uredbi.
9. člen
Pooblaščena investicijska družba ne sme začeti z zbiranjem
certifikatov po tej uredbi dokler ne pridobi dovoljenja pristojnega organa po
predpisih, ki urejajo ustanovitev in delovanje investicijskih skladov in družb
za upravljanje.

Uredba o načinu zbiranja lastniških
certifikatov s strani pooblaščenih investicijskih družb (Uradni list RS, št. 72/93)
vsebuje naslednjo končno določbo:
»10. člen
Ta uredba se objavi v Uradnem listu Republike Slovenije in
začne veljati 1. januarja 1994.«.

Uredba o spremembah in dopolnitvah uredbe o
načinu zbiranja lastniških certifikatov s strani pooblaščenih investicijskih
družb (Uradni list RS, št. 40/94)
vsebuje naslednjo končno določbo:
»4. člen
Ta uredba začne veljati naslednji dan po objavi v Uradnem
listu Republike Slovenije.«.