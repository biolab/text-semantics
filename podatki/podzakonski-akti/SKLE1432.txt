I. UVODNA DOLOČBA
1. člen
S tem sklepom Republika Slovenija (v
nadaljnjem besedilu ustanovitelj) za dosego ciljev iz 3. člena zakona o
standardizaciji (Uradni list RS, št. 59/99) (v nadaljnjem besedilu: zakon o
standardizaciji), ustanavlja Slovenski inštitut za standardizacijo (v
nadaljnjem besedilu: inštitut) kot slovenski nacionalni organ za standarde.
Ustanoviteljske pravice in obveznosti
izvaja Vlada Republike Slovenije.
II. STATUSNI DOLOČBI
2. člen
Ime inštituta: Slovenski inštitut za
standardizacijo.
Ime inštituta v angleškem jeziku: Slovenian
Institute for Standardization.
Skrajšano ime inštituta: SIST.
Sedež inštituta: Ljubljana.
3. člen
Inštitut je pravna oseba javnega prava, za
katero se uporabljajo določbe zakonov in drugih predpisov, ki veljajo za javne
zavode, kolikor zakon o standardizaciji ne ureja posameznih vprašanj drugače.
III. DEJAVNOSTI INŠTITUTA
4. člen
Dejavnosti inštituta v skladu z uredbo o
uvedbi in uporabi standardne klasifikacije dejavnosti (Uradni list RS, št.
34/94, 13/95, 33/95, 15/96, 89/98 in 12/99) so:
DE/22.110         Izdajanje
knjig
DE/22.130         Izdajanje
revij in periodike
DE/22.150         Drugo
založništvo
DE/22.220         Drugo
tiskarstvo
DE/22.230         Knjigoveštvo
in dodelava
DE/22.240         Priprava
in proizvodnja tiskovnih sestavkov
DE/22.250         Druge
s tiskarstvom povezane storitve
DE/22.330         Razmnoževanje
računalniških zapisov
G/51.190           Posredništvo
pri prodaji raznovrstnih izdelkov
G/52.471           Dejavnost
knjigarn
G/52.472           Trgovina
na drobno s časopisi in revijami
G/52.610           Trgovina
na drobno po pošti
K/72.200            Programiranje
K/72.300            Obdelava
podatkov
K/72.400            Dejavnosti,
povezane s podatkovnimi bazami
K/72.600            Druge
računalniške dejavnosti
K/73.10              Raziskave
in eksperimentalni razvoj na področju naravoslovja in tehnologije
K/73.20              Raziskovanje in eksperimentalni razvoj na
področju družboslovja in humanistike
K/74.140            Podjetniško
in poslovno svetovanje
K/74.300            Tehnično
preizkušanje in svetovanje
K/74.400            Oglaševanje
K/74.831            Prevajanje
K/74.832            Fotokopiranje
in drugo razmnoževanje
K/74.841            Prirejanje
razstav, sejmov in kongresov
K/74.843            Druge
poslovne dejavnosti
L/75.130            Dejavnost
javnih ustanov za pospeševanje poslovnih dejavnosti
M/80.422           Drugo
izobraževanje
O/91.120           Dejavnost
strokovnih združenj
O/92.511           Dejavnost
knjižnic
O/92.512           Dejavnost
arhivov
O/93.05             Druge
storitvene dejavnosti.
5. člen
Inštitut opravlja naslednje naloge:
-      
pripravlja, sprejema, izdaja in vzdržuje
slovenske nacionalne standarde ter druge dokumente s področja slovenske
nacionalne standardizacije,
-      
vodi register slovenskih nacionalnih
standardov,
-      
zbira, ureja in posreduje standarde in druge
dokumente s področja standardizacije,
-      
posreduje informacije s področja
standardizacije,
-      
vzpostavlja in vzdržuje baze podatkov o
standardih in drugih dokumentih s področja standardizacije ter posreduje
informacije iz baz podatkov,
-      
spremlja in posreduje podatke o programih
evropske in mednarodne standardizacije,
-      
izdaja glasilo, ki je namenjeno objavam o
sprejetih slovenskih nacionalnih standardih ter informacijam o drugih
dokumentih s področja standardizacije in z njo povezanih dejavnosti,
-      
promovira uporabo slovenskih nacionalnih
standardov, potrjuje skladnost proizvodov, procesov ali storitev s slovenskimi
nacionalnimi standardi SIST,
-      
usposablja s področja dejavnosti
standardizacije in uporabe standardov,
-      
predstavlja interese slovenske nacionalne
standardizacije v mednarodnih, evropskih in drugih nacionalnih organizacijah za
standardizacijo, s katerimi samostojno sklepa sporazume oziroma pogodbe,
-      
izvaja obveznosti, ki izhajajo iz članstva v
mednarodnih in evropskih organizacijah za standardizacijo,
-      
izvaja druge naloge v skladu s predpisi in
sklenjenimi mednarodnimi pogodbami, ki obvezujejo Republiko Slovenijo,
-      
opravlja naloge in storitve, določene s
statutom.
Dejavnost se ne opravlja kot javna služba.
V soglasju z ustanoviteljem lahko inštitut opravlja tudi druge dejavnosti.
IV. ČLANSTVO V INŠTITUTU
6. člen
Član inštituta lahko postane državljan
Republike Slovenije ali pravna oseba, ustanovljena po pravu Republike Slovenije
s sedežem v Republiki Sloveniji. Članstvo v inštitutu se pridobi s pisno
prijavo in teče od dne, ko je inštitut prejel podpisano pristopno izjavo,
skupaj z dokazilom o plačani članarini.
7. člen
Član inštituta ima pravico sodelovati pri
delu in upravljanju inštituta s tem:
-      
da se udeležuje zasedanj skupščine in na njih
glasuje,
-      
da lahko sodeluje pri volitvah drugih organov
inštituta,
-      
da po predstavnikih sodeluje pri delu drugih
organov inštituta in pri delu tehničnih delovnih teles.
Član inštituta je dolžan plačevati
inštitutu članarino, ki se za negospodarske in gospodarske organizacije določi
glede na naravo dejavnosti, letni prihodek oziroma proračun in število
zaposlenih.
Za fizične osebe se članarina določi v odstotku
od povprečne bruto plače za preteklo leto v Republiki Sloveniji.
Način določanja članarine, določanje višine
članarine za posamezno leto ter način odmere in plačevanja članarine se uredi s
splošnim aktom inštituta, ki ga sprejme upravni odbor.
Druge pravice, obveznosti in druge
ugodnosti člana inštituta ter vprašanja v zvezi s članstvom in prenehanjem
članstva, razen tistih, ki jih ureja zakon, ureja statut.
V. ORGANI INŠTITUTA
8. člen
Organi inštituta so:
-      
skupščina,
-      
predsednik inštituta,
-      
upravni odbor,
-      
direktor,
-      
strokovna sveta.
Skupščina
9. člen
Delo inštituta usmerja in vodi skupščina,
ki jo sestavljajo vsi člani inštituta ter pet predstavnikov ustanovitelja z
različnih področij nacionalne standardizacije (v nadaljnjem besedilu: člani
skupščine).
Predstavnike ustanovitelja imenuje Vlada
Republike Slovenije. Mandat predstavnikov ustanovitelja je pet let od dneva
imenovanja in so po izteku tega obdobja lahko vnovič imenovani.
Skupščina opravlja naslednje naloge:
-      
sprejema statut, njegove spremembe in dopolnitve
s soglasjem ustanovitelja,
-      
sprejema letni program dela in druge programske
akte inštituta s soglasjem ustanovitelja,
-      
imenuje predstavnike v upravni odbor izmed
članov inštituta,
-      
izvoli predsednika inštituta izmed članov
skupščine,
-      
obravnava letno poročilo o delu, finančni načrt
in zaključni račun inštituta,
-      
odloča o izključitvi člana inštituta,
-      
opravlja druge naloge, določene s statutom.
V skladu s tretjim odstavkom 21. člena
zakona o standardizaciji lahko skupščina za sprejem spremembe letnega programa
pooblasti upravni odbor. Upravni odbor lahko sprejme spremembe letnega programa
dela po predhodnem soglasju ustanovitelja.
10. člen
Vsak član skupščine ima na zasedanju
skupščine en glas.
Skupščina veljavno odloča, če je na
zasedanju navzoča vsaj tretjina članov inštituta.
Skupščina sprejema odločitve z večino
opredeljenih glasov navzočih članov skupščine, razen statuta, ki se sprejme z
dvetretinjsko večino glasov navzočih članov.
Način dela skupščine podrobneje ureja
poslovnik skupščine.
Predsednik inštituta
11. člen
Predsednik inštituta predstavlja inštitut,
sklicuje in vodi zasedanje skupščine ter opravlja druge naloge, ki so določene
s statutom.
Predsednik inštituta se izvoli z večino
glasov navzočih članov skupščine za štiri leta in je po preteku tega obdobja
lahko ponovno izvoljen.
Postopek izvolitve podrobneje urejata
statut in poslovnik skupščine.
Upravni odbor
12. člen
Inštitut ima sedemčlanski upravni odbor, ki
ga sestavljajo: trije predstavniki ustanovitelja, dva predstavnika članov
inštituta, en predstavnik delavcev in predsednik inštituta.
Predstavnike ustanovitelja imenuje Vlada
Republike Slovenije. Mandat predstavnikov
ustanovitelja je štiri leta od dneva imenovanja in so po izteku tega obdobja
lahko vnovič imenovani. Predstavnike članov inštituta
imenuje skupščina izmed članov inštituta. Delavci inštituta izvolijo svojega
predstavnika z neposrednimi in tajnimi volitvami.
Vsak član upravnega odbora ima en glas.
Upravni odbor opravlja naslednje naloge:
-      
odloča o poslovanju inštituta,
-      
skrbi za izvajanje letnega programa dela in
drugih programskih aktov inštituta,
-      
odloča o spremembi letnega programa dela po
pooblastilu skupščine v skladu s tretjim odstavkom 21. člena zakona o
standardizaciji po predhodnem soglasju ustanovitelja,
-      
sprejme letno poročilo o delu, finančni načrt
in zaključni račun inštituta v soglasju z ustanoviteljem,
-      
sprejema merila za nagrajevanje članov
skupščine, upravnega odbora in strokovnih svetov s soglasjem ustanovitelja,
-      
predlaga skupščini odločitve iz njene
pristojnosti in skrbi za pripravo zasedanj skupščine,
-      
imenuje člane strokovnih svetov izmed članov
inštituta,
-      
imenuje in razrešuje direktorja,
-      
odloča o zahtevah za varstvo pravic delavcev
inštituta,
-      
sprejme splošni akt, ki ureja postopek
sprejemanja slovenskih nacionalnih standardov ter drugih dokumentov s področja
slovenske nacionalne standardizacije,
-      
sprejme splošni akt, ki določa način določanja
članarine, določanje višine članarine za posamezno leto ter način odmere in
plačevanja članarine,
-      
sprejme splošni akt, ki ureja cene storitev
inštituta,
-      
sprejme splošni akt, ki določa pravila za
uporabo nacionalnega znaka skladnosti s slovenskimi nacionalnimi standardi
SIST,
-      
sprejema splošne akte inštituta, razen če je za
posamezni splošni akt določeno s tem sklepom ali statutom, da ga sprejme kak
drug organ, nadzoruje izvrševanje splošnih aktov iz svoje pristojnosti in
sprejema sklepe, s katerimi se odpravljajo posledice kršitev,
-      
v soglasju z ustanoviteljem sprejme akt o
sistemizaciji delovnih mest,
-      
opravlja druge naloge, določene s statutom.
13. člen
Upravni odbor vodi predsednik inštituta.
Upravni odbor veljavno odloča, če je na
seji navzoča več kot polovica njegovih članov, odločitve pa sprejema z večino
opredeljenih glasov navzočih članov.
Način dela upravnega odbora podrobneje
ureja poslovnik upravnega odbora.
Direktor
14. člen
Direktor organizira ter vodi delo in
poslovanje inštituta, zastopa inštitut kot pravno osebo brez omejitev, je
odgovoren za zakonitost dela in poslovanja inštituta, za strokovno delo
inštituta ter opravlja druge naloge, določene z zakonom o standardizaciji,
sklepom o ustanovitvi in statutom.
Direktor odloča o pravicah in obveznostih
zaposlenih v inštitutu v zvezi z delovnimi razmerji.
Direktor ne sme biti član nadzornega sveta
ali član organa upravljanja pri članu inštituta.
15. člen
Mandat direktorja je 5 let od dneva
imenovanja. Po preteku tega obdobja je lahko ponovno imenovan.
16. člen
Razpis za imenovanje direktorja se objavi v
sredstvih javnega obveščanja.
Pogoji, ki jih mora kandidat izpolnjevati,
so:
-      
univerzitetna izobrazba,
-      
10 let delovnih izkušenj,
-      
izkušnje na področju standardizacije ali z njo
povezanih dejavnosti,
-      
sposobnost za organiziranje ter vodenje dela,
-      
aktivno znanje angleškega jezika,
-      
pasivno znanje drugega svetovnega jezika,
-      
drugi pogoji, določeni z zakonom.
Strokovna sveta
17. člen
Za usmerjanje strokovnega dela ima inštitut
dva strokovna sveta: strokovni svet za splošno področje in strokovni svet za
področje elektrotehnike, informacijske tehnologije in telekomunikacij.
Člane posameznega strokovnega sveta imenuje
upravni odbor izmed priznanih strokovnjakov na področju ali področjih, za
katera je strokovni svet ustanovljen.
Predstavnika ustanovitelja imenuje Vlada
Republike Slovenije.
Število članov posameznega strokovnega
sveta se določi s statutom.
Strokovni svet na svojem strokovnem
področju opravlja naslednje naloge:
-      
skrbi za izvajanje letnega programa dela in
drugih programskih aktov inštituta, ki se nanašajo na pripravo in sprejemanje
slovenskih nacionalnih standardov ter drugih standardizacijskih dokumentov;
-      
sprejema slovenske nacionalne standarde in
druge standardizacijske dokumente v skladu s statutom;
-      
odloča o strokovnih vprašanjih s področja dela
inštituta;
-      
pripravlja strokovne podlage za letni program
in druge programske akte inštituta;
-      
upravnemu odboru in direktorju daje predloge in
mnenja o organizaciji dela inštituta;
-      
oblikuje potrebna tehnična delovna telesa za
izvajanje letnega programa dela;
-      
sprejema splošne akte, ki se nanašajo na
delovanje tehničnih delovnih teles;
-      
opravlja druge naloge, določene s statutom.
18. člen
Strokovni svet vodi predsednik strokovnega
sveta, ki ga izvoli strokovni svet izmed svojih članov.
Predsednika strokovnih svetov imata pravico
in dolžnost sodelovati na zasedanjih skupščine in sejah upravnega odbora,
vendar nimata pravice glasovati.
Strokovni svet veljavno odloča, če je na
seji navzoča več kot polovica njegovih članov, odločitve pa sprejema z večino
opredeljenih glasov navzočih članov.
Način dela strokovnega sveta podrobneje
ureja poslovnik strokovnega sveta.
VI. VIRI, NAČIN IN POGOJI PRIDOBIVANJA SREDSTEV ZA DELO
INŠTITUTA
19. člen
Inštitut pridobiva sredstva za delo:
-      
iz državnega proračuna,
-      
s članarino;
-      
s prodajo standardizacijskih dokumentov in
glasila inštituta;
-      
s plačili za storitve;
-      
iz drugih virov.
Inštitut lahko pridobi sredstva iz drugih
virov le s soglasjem ustanovitelja.
20. člen
Izvajanje nalog iz prvega odstavka 5. člena
in iz 6. člena zakona o standardizaciji, vključno s plačilom članarin
mednarodnim (ISO, IEC) in evropskim organizacijam (CEN, CENELEC, ETSI) za
standardizacijo, se financira iz državnega proračuna.
Višina sredstev iz državnega proračuna se
določi na podlagi letnega programa dela. Inštitut predloži sprejet finančni
načrt in program dela v soglasje ministrstvu, pristojnemu za notranji trg, v
skladu z zakonom, ki ureja izvrševanje proračuna Republike Slovenije.
Inštitut lahko poleg nalog iz 5. in 6.
člena zakona o standardizaciji opravlja za potrebe ministrstev tudi druge
naloge in neposredno z njimi sklene ustrezno pogodbo.
Pri določitvi obsega financiranja iz
državnega proračuna se upoštevajo tudi predvideni obseg vplačanih članarin,
plačil za slovenske nacionalne standarde in sredstva iz drugih virov.
Po sprejemu državnega proračuna se po
potrebi v letnem programu dela planirani obseg izvajanja nalog iz prvega
odstavka tega člena prilagodi obsegu financiranja za tisto leto.
Inštitut lahko opravlja naloge in storitve
iz drugega odstavka 5. člena zakona o standardizaciji le, če bo z njihovim
izvajanjem zagotovil najmanj pokritje vseh s to dejavnostjo povezanih odhodkov.
Za dejavnost, ki jo inštitut opravlja s
prodajo blaga in storitev na trgu, mora biti narejen cenik, ki ga sprejme
upravni odbor javnega zavoda in iz katerega izhaja kalkulacija cene; cena pa
mora biti določena tako, da so vanjo všteti vsi stroški, povezani s prodajo
blaga in storitev na trgu, ki se nanašajo na izdatke za blago in storitve,
investicije in investicijsko vzdrževanje ter delo.
VII. PRAVICE, OBVEZNOSTI IN ODGOVORNOSTI INŠTITUTA V PRAVNEM
PROMETU
21. člen
Inštitut je pravna oseba, ki nastopa v
pravnem prometu v okviru svoje dejavnosti samostojno, z vsemi pravicami in
obveznostmi, v svojem imenu in za svoj račun.
Inštitut odgovarja za svoje obveznosti z
vsemi sredstvi, s katerimi lahko razpolaga.
VIII. RAZPOLAGANJE S PRESEŽKOM PRIHODKOV NAD ODHODKI IN
KRITJE PRIMANJKLJAJA SREDSTEV ZA DELO
22. člen
O razpolaganju presežka prihodkov nad
odhodki, ki nastane pri izvajanju nalog, ki se financirajo v skladu s prvim
odstavkom 21. člena zakona o standardizaciji, odloča ustanovitelj.
O kritju morebitnega primanjkljaja, ki
nastane pri izvajanju nalog iz prejšnjega odstavka, odloča ustanovitelj.
Presežek prihodkov nad odhodki, ki nastane
pri izvajanju nalog iz drugega odstavka 5. člena zakona o standardizaciji, sme
inštitut v soglasju z ustanoviteljem uporabiti za razvoj svoje dejavnosti.
Primanjkljaja, ki nastane pri izvajanju
nalog iz prejšnjega odstavka, ustanovitelj ne krije.
IX. ODGOVORNOSTI USTANOVITELJA ZA OBVEZNOSTI INŠTITUTA
23. člen
Ustanovitelj odgovarja za obveznosti
inštituta do višine sredstev, ki so predvidena v proračunu ustanovitelja za
izvajanje letnega programa dela iz prvega odstavka 21. člena zakona o
standardizaciji. Za druge obveznosti inštituta ustanovitelj ne odgovarja.
X. MEDSEBOJNE PRAVICE IN OBVEZNOSTI USTANOVITELJA IN
INŠTITUTA
24. člen
Ustanovitelj zaradi zagotovitve ustreznega
poslovanja inštituta in smotrne porabe proračunskih sredstev izvaja nadzor nad
delom inštituta v skladu z veljavnimi predpisi.
Medsebojne pravice in obveznosti
ustanovitelja in inštituta se določijo z letno pogodbo.
XI. DELOVNA RAZMERJA
25. člen
Za urejanje delovnih razmerij v inštitutu
se uporabljajo predpisi, ki urejajo položaj in plače zaposlenih v javnem
sektorju.
Do sprejema zakona, ki bo urejal položaj
javnih uslužbencev, se za zaposlene v inštitutu uporabljajo predpisi, ki
urejajo položaj zaposlenih v javnih zavodih, in določbe ter količniki zakona o
razmerjih plač v javnih zavodih, državnih organih in organih lokalnih skupnosti
(Uradni list RS, št. 18/94 in 36/96), ki veljajo za zaposlene v javnih zavodih
in določila kolektivne pogodbe za negospodarske dejavnosti v Republiki
Sloveniji (Uradni list RS, št. 18/91) ter določbe normativnega dela kolektivne
pogodbe za raziskovalno dejavnost.

Sklep o ustanovitvi Slovenskega inštituta za
standardizacijo (Uradni list RS, št. 70/00)
vsebuje naslednje prehodne in končne določbe:
»XII. PREHODNE IN KONČNE DOLOČBE
26. člen
Do imenovanja direktorja inštituta v skladu
s četrtim odstavkom 12. člena tega sklepa opravlja njegove naloge vršilec
dolžnosti direktorja, ki ga imenuje Vlada Republike Slovenije.
Zaradi priprav za začetek dela inštituta
vršilec dolžnosti direktorja:
-      
pripravi vse potrebno in predlaga vpis
ustanovitve inštituta v sodni register,
-      
sprejme začasni program dela v soglasju z
ustanoviteljem,
-      
sprejme začasni finančni načrt v soglasju z
ustanoviteljem,
-      
sklene pogodbo z ustanoviteljem glede
proračunskega financiranja inštituta,
-      
v soglasju z ustanoviteljem poskrbi za zagonska
sredstva inštituta,
-      
v soglasju z ustanoviteljem sprejme začasni akt
o sistemizaciji delovnih mest,
-      
sklene sporazum o prevzemu delavcev v skladu z 28.
členom zakona o standardizaciji,
-      
sklepa delovna razmerja,
-      
določi začasno članarino do ureditve v skladu z
zakonom o standardizaciji in tem sklepom,
-      
določi začasne cene storitev inštituta v skladu
z zakonom o standardizaciji in tem sklepom,
-      
na primeren način javno pozove fizične in
pravne osebe, ki lahko postanejo člani inštituta, da se včlanijo,
-      
pozove ustanovitelja, da imenuje svoje
predstavnike v skupščino,
-      
skliče prvo zasedanje skupščine inštituta,
predlaga sprejem statuta in vodi zasedanje skupščine do izvolitve predsednika
inštituta,
-      
pozove ustanovitelja, da imenuje svoja
predstavnika v upravni odbor,
-       pred prvo sejo upravnega odbora poskrbi,
da delavci na neposrednih in tajnih volitvah izvolijo svojega predstavnika
za člana upravnega odbora,
-      
pozove ustanovitelja, da imenuje svojega
predstavnika v strokovni svet za splošno področje in v strokovni svet za
področje elektrotehnike, informacijske tehnologije in telekomunikacij,
-      
opravi vse potrebno glede standardizacijskega
dela in opravlja vlogo strokovnih svetov do njihove ustanovitve,
-      
skliče prvo zasedanje in vodi strokovna sveta
do imenovanja predsednika posameznega strokovnega sveta,
-      
opravi druga potrebna dejanja za začetek dela
inštituta.
27. člen
Inštitut začne z delom najkasneje
1. 7. 2001, s tem da vršilec dolžnosti direktorja obvesti ustanovitelja,
da so izpolnjeni naslednji pogoji:
-      
vpis inštituta v sodni register,
-      
odprt žiro račun,
-      
zagotovljeni ustrezni prostori za delo,
-      
zagotovljena ustrezna finančna sredstva na žiro
računu inštituta s strani ustanovitelja, namenjena za ustanovitev in začetek
dela inštituta,
-      
sklenjene pogodbe o zaposlitvi delavcev
inštituta.
28. člen
Pravico do udeležbe in glasovanja na
ustanovnem zasedanju skupščine imajo imenovani predstavniki ustanovitelja in
tiste pravne in fizične osebe, katerih podpisane pristopne izjave, skupaj z
dokazilom o plačani začasni članarini je inštitut prejel vsaj teden dni pred
ustanovnim zasedanjem.
Skupščina na ustanovnem zasedanju veljavno
odloča, če je navzočih vsaj polovica prijavljenih.
Skupščina na ustanovnem zasedanju sprejema
odločitve z večino opredeljenih glasov navzočih članov skupščine, razen
statuta, ki se sprejme z dvetretinjsko večino glasov navzočih članov. Vsak član
skupščine ima na zasedanju skupščine en glas.
Na ustanovnem zasedanju izvoli skupščina
predsednika inštituta na pisni predlog prijavljenega člana inštituta oziroma
predstavnika ustanovitelja. Obravnavajo se le tisti predlogi, ki jih
inštitut prejme vsaj teden dni pred zasedanjem skupščine.
29. člen
Inštitut prevzame tehnične odbore urada za
standardizacijo in meroslovje, ko začne z delom, na način, da ti postanejo
tehnični odbori inštituta. Delavci Urada Republike Slovenije za standardizacijo
in meroslovje so do prerazporeditve na delovna mesta v inštitutu v dosedanjem
obsegu odgovorni za izvajanje dejavnosti slovenske nacionalne standardizacije
in koordiniranje strokovnih delovnih teles.
30. člen
Začasni akt iz sedme alinee drugega odstavka
26. člena tega sklepa mora omogočiti prerazporeditev delavcev z Urada Republike
Slovenije za standardizacijo in meroslovje na inštitut na način, da se ne
poslabšajo njihove pravice in obveznosti iz delovnega razmerja.
31. člen
Sredstva za ustanovitev in začetek dela
inštituta zagotovi ustanovitelj.
Finančna sredstva za delovanje inštituta se
v letu ustanovitve zagotovijo na osnovi pogodbe, ki jo skleneta inštitut in
Ministrstvo za znanost in tehnologijo, Urad Republike Slovenije za
standardizacijo in meroslovje. Višina in namen finančnih sredstev se določi na
podlagi začasnega programa dela in začasnega finančnega načrta inštituta.
Ustanovitelj prenese inštitutu v njegovo
neodplačno uporabo materialna sredstva in opremo Urada Republike Slovenije za
standardizacijo in meroslovje, ki so namenjena za izvajanje nalog na področju
standardizacije.
Prenos materialnih sredstev in opreme iz
prejšnjega odstavka se podrobno uredi s pogodbo med Uradom Republike Slovenije
za standardizacijo in meroslovje in inštitutom.
Upoštevajoč določbe iz 3. člena zakona o
javnih financah (Uradni list RS, št. 79/99) je inštitut do morebitnega
statusnega preoblikovanja posredni uporabnik proračuna.
32. člen
Ustanovitelj zagotovi inštitutu potrebne
prostore za delo.
Z dnem začetka dela, do zagotovitve
ustreznejših prostorov, inštitut uporablja prostore na Kotnikovi ulici 6 v
Ljubljani, ki so bili do sedaj v uporabi sektorja za standardizacijo in
informacijskega centra Urada Republike Slovenije za standardizacijo in
meroslovje.
33. člen
Strokovna in administrativna dela na področju
splošnih in kadrovskih zadev, vključno z urejanjem prehoda delavcev do začetka
dela inštituta, opravlja Ministrstvo za znanost in tehnologijo, Urad Republike
Slovenije za standardizacijo in meroslovje.
34. člen
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembi sklepa o ustanovitvi
Slovenskega inštituta za standardizacijo (Uradni list RS, št. 91/02) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep
o spremembah in dopolnitvah Sklepa o ustanovitvi Slovenskega inštituta za
standardizacijo (Uradni list RS, št. 131/21)
vsebuje naslednje prehodne in končno določbo:
»PREHODNE IN KONČNA DOLOČBA
4. člen
Dosedanjim predstavnikom ustanovitelja v
skupščini preneha mandat z dnem imenovanja predstavnikov ustanovitelja skladno
s spremenjenim drugim odstavkom 9. člena Sklepa o ustanovitvi Slovenskega
inštituta za standardizacijo (Uradni list RS, št. 70/00 in 91/02).
5. člen
Statut Slovenskega inštituta za
standardizacijo (Uradni list RS, št. 99/02) se uskladi s spremenjenimi
določbami 9., 12. in 20. člena Sklepa o ustanovitvi Slovenskega inštituta za
standardizacijo v treh mesecih od dneva uveljavitve tega sklepa.
6. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep
o dopolnitvi Sklepa o ustanovitvi Slovenskega inštituta za standardizacijo
(Uradni list RS, št. 128/22)
vsebuje naslednjo prehodno in končno določbo:
»PREHODNA IN KONČNA DOLOČBA
2. člen
Statut Slovenskega inštituta za
standardizacijo (Uradni list RS, št. 99/02) se uskladi s spremenjenim 20.
členom sklepa v treh mesecih od uveljavitve tega sklepa.
3. člen
Ta sklep začne veljati petnajsti dan po
objavi v Uradnem listu Republike Slovenije.«.