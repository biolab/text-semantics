I. SPLOŠNE DOLOČBE
1. člen
(1) Ta pravilnik ureja podrobnejše pogoje
za imenovanje, sestavo in številčno razmerje predstavnikov v svetu javnega
zdravstvenega zavoda ter postopek za izbiro članov v svetih javnih zdravstvenih
zavodov, katerih ustanovitelj je Republika Slovenija (v nadaljnjem besedilu:
zavod).
(2) Ta pravilnik ne ureja pogojev za
imenovanje in postopka za izbiro predstavnikov delavcev v svetu zavoda.
II. SESTAVA IN ŠTEVILČNO RAZMERJE
2. člen
Svet zavoda sestavlja sedem članov:
-       
predstavniki ustanovitelja: štirje člani,
-       
predstavnik delavcev: en član,
-       
predstavnik zavarovancev: en član,
-       
predstavnik uporabnikov: en član.
III. POGOJI ZA IMENOVANJE
3. člen
Kandidat za člana sveta zavoda mora
izpolnjevati naslednje pogoje:
-       
ima najmanj izobrazbo, pridobljeno po študijskem programu druge stopnje,
oziroma izobrazbo, ki ustreza ravni izobrazbe, pridobljene po študijskih
programih druge stopnje, in je v skladu z zakonom, ki ureja slovensko ogrodje
kvalifikacij, uvrščena na 8. raven, s področja zdravstva, upravljanja,
ekonomije ali prava,
-       
ima ustrezna znanja o pristojnostih in vlogi sveta zavoda,
-       
ima ustrezna znanja o poslovanju, financiranju in organiziranosti zavoda
(poznavanje strateških dokumentov zavoda (zlasti program dela in razvoja
zavoda, finančni načrt, vključno s kadrovskim načrtom, letno poročilo,
zaključni račun zavoda), finančno in kadrovsko poslovanje, investicijska
vlaganja, ravnanje s stvarnim premoženjem, poznavanje finančnih izkazov,
dejavnosti zavoda, organi zavoda),
-       
ima ustrezna znanja s področja zdravstvenega varstva, zdravstvenega
zavarovanja oziroma zdravstvene dejavnosti,
-       
odlikujeta ga osebna integriteta in etičnost, kar izhaja iz njegovega
preteklega poklicnega ali javnega delovanja.
4. člen
(1) Kandidat za člana sveta zavoda (v
nadaljnjem besedilu: kandidat) ne sme biti pravnomočno obsojen zaradi
naklepnega kaznivega dejanja, ki se preganja po uradni dolžnosti, in ne sme
biti obsojen na nepogojno kazen zapora v trajanju več kot šest mesecev ter
zoper njega ne sme biti vložena pravnomočna obtožnica zaradi naklepnega
kaznivega dajanja, ki se preganja po uradni dolžnosti.
(2) Kandidat kazensko in materialno
odgovarja za navedbe v svoji vlogi.
(3) Za vse člane sveta zavoda, ki niso
javni uslužbenci, se glede institutov, urejenih v zakonu, ki ureja integriteto
in preprečevanje korupcije, uporabljajo določbe navedenega zakona, ki veljajo
za javne uslužbence.
(4) V svet zavoda ne morejo biti imenovani
državni funkcionarji in funkcionarji samoupravnih lokalnih skupnosti,
predstavniki pogodbenih partnerjev zdravstvenega zavoda in njihovih združenj,
predstavniki poklicnih združenj ali zbornic v zdravstvu, predstavniki pravnih
oseb, ki ponujajo prostovoljna zdravstvena zavarovanja, zdravila in medicinske
pripomočke, ter predstavniki drugih pravnih oseb, katerih sodelovanje v svetu
zavoda bi vplivalo ali ustvarjalo videz, da vpliva na nepristransko in
objektivno opravljanje nalog.
IV. POSTOPEK IZBIRE KANDIDATOV ZA PREDSTAVNIKA USTANOVITELJA
5. člen
(1) Minister, pristojen za zdravje (v
nadaljnjem besedilu: minister), izbere kandidate za predstavnike ustanovitelja
na podlagi javnega poziva, s katerim pozove zainteresirane, da kandidirajo za
predstavnika ustanovitelja (v nadaljnjem besedilu: javni poziv).
(2) Javni poziv se objavi na osrednjem
spletnem mestu organov državne uprave in vsebuje najmanj:
-       
opis pogojev za imenovanje iz 3. in iz 4. člena tega pravilnika,
-       
rok za oddajo prijave, ki ne sme biti krajši od 15 dni od objave javnega
poziva,
-       
navedbo podatkov, ki jih mora vsebovati prijava, in listine, ki jih je
treba priložiti prijavi.
(3) Javni poziv se objavi najmanj 60 dni
pred potekom mandata članom sveta zavoda v posameznem svetu zavoda. Po potrebi
se javni poziv objavi tudi pred iztekom mandatov članom sveta zavoda za potrebe
pridobitve zadostnega nabora kandidatov za predstavnike ustanovitelja.
6. člen
(1) Kandidati za predstavnike ustanovitelja
posredujejo prijavo, ki mora vsebovati vse podatke in listine, določene v
javnem pozivu, sicer se šteje prijava kot nepopolna. K prijavi kandidati za
predstavnike ustanovitelja priložijo življenjepis v predpisani obliki Europass.
Kandidati za predstavnike ustanovitelja pošljejo prijavo z označbo »Prijava za predstavnika
ustanovitelja v svetih javnih zdravstvenih zavodov« na naslov Ministrstva za
zdravje (v nadaljnjem besedilu: ministrstvo), navedenem v javnem pozivu.
(2) Odgovorna oseba urada, pristojnega za
nadzor, kakovost in investicije v zdravstvu (v nadaljnjem besedilu: urad),
preveri prijave kandidatov za predstavnika ustanovitelja in na tej podlagi
sestavi seznam primernih kandidatov za predstavnika ustanovitelja. 
(3) Na seznam primernih kandidatov za
predstavnika ustanovitelja se uvrstijo kandidati, ki:
-       
so pravočasno oddali popolno prijavo za predstavnika ustanovitelja in
-       
izpolnjujejo pogoje za imenovanje iz 3. in 4. člena tega pravilnika.
(4) Ministrstvo obvesti kandidate za
predstavnike ustanovitelja o uvrstitvi na seznam primernih kandidatov v osmih
dneh po končanem postopku ugotavljanja izpolnjevanja pogojev. V postopku
javnega poziva, izbire primernega kandidata oziroma uvrstitve na seznam iz
drugega odstavka tega člena ni dopustno vlagati pravnih sredstev.
(5) Prijava iz prvega odstavka tega člena
velja 12 mesecev od prejema.
(6) Kandidata za predstavnika ustanovitelja
v posameznem svetu zavoda izbere minister s seznama primernih kandidatov za
predstavnika ustanovitelja in ga v imenovanje predlaga Vladi Republike
Slovenije.
(7) Strokovno tehnično in administrativno
pomoč v postopku javnega poziva in uvrstitve na seznam iz drugega odstavka tega
člena zagotavlja urad.
7. člen
(1) Najmanj en član predstavnikov
ustanovitelja je javni uslužbenec, zaposlen na ministrstvu ali organu v sestavi
ministrstva (notranji predstavnik ustanovitelja).
(2) Minister izbere kandidate za notranjega
predstavnika ustanovitelja na podlagi internega poziva javnim uslužbencem, da
izrazijo interes za opravljanje nalog notranjega predstavnika ustanovitelja, ki
se objavi na interni spletni strani ministrstva.
(3) Za postopek izbire notranjega
predstavnika ustanovitelja se smiselno uporabita 5. in 6. člen tega pravilnika.
8. člen
(1) Član sveta zavoda je imenovan za
mandatno obdobje štirih let. Po izteku mandata je lahko član sveta zavoda
ponovno imenovan. V primeru predčasne razrešitve se nadomestnega člana sveta
zavoda imenuje za čas do izteka mandata sveta zavoda.
(2) Predstavnika ustanovitelja se razreši:
1.     
če to sam zahteva,
2.     
na predlog ministra,
3.     
če v svetu zavoda ne opravi obveznega usposabljanja v predpisanem roku,
4.     
če se naknadno ugotovi, da navedbe v prijavi iz 6. člena tega pravilnika
niso bile resnične,
5.     
če nalog ne opravlja kot dober strokovnjak oziroma gospodarstvenik,
6.     
če obstaja dvom v osebno integriteto in etičnost predstavnika
ustanovitelja, ki je nastal po njegovem imenovanju,
7.     
če začne opravljati funkcijo ali delo, ki je nezdružljivo s članstvom v
svetu zavoda,
8.     
če ne zastopa interesov ustanovitelja.
V. POSTOPEK IZBIRE KANDIDATOV ZA PREDSTAVNIKA ZAVAROVANCEV IN
PREDSTAVNIKA UPORABNIKOV
9. člen
(1) Ministrstvo najmanj 60 dni pred potekom
mandata sveta zavoda v posameznem zavodu upravičene predlagatelje iz tretjega
odstavka 28.a člena Zakona o zdravstveni dejavnosti (Uradni list RS, št. 23/05
– uradno prečiščeno besedilo, 15/08 – ZPacP, 23/08, 58/08 – ZZdrS-E, 77/08 –
ZDZdr, 40/12 – ZUJF, 14/13, 88/16 – ZdZPZD, 64/17, 1/19 – odl. US, 73/19,
82/20, 152/20 – ZZUOOP, 203/20 – ZIUPOPDVE, 112/21 – ZNUPZ, 196/21 – ZDOsk in 100/22
– ZNUZSZS) pozove, da predlagajo kandidata za predstavnika zavarovancev oziroma
predstavnika uporabnikov v navedenem zavodu.
(2) Poziv iz prejšnjega odstavka vsebuje:
-       
pogoje za imenovanje iz 3. in 4. člena tega pravilnika,
-       
rok za oddajo predloga iz prejšnjega odstavka, ki ne sme biti krajši od
15 dni od poziva,
-       
navedbo podatkov, ki jih mora vsebovati predlog iz prejšnjega odstavka,
in listin, ki mu jih je treba priložiti.
(3) Minister na predlog iz prvega odstavka
tega člena Vladi Republike Slovenije v imenovanje predlaga predstavnika
zavarovancev in predstavnika uporabnikov.
(4) Predstavnika zavarovancev in
predstavnika uporabnikov v svetu zavoda se razreši:
-       
če to sam zahteva,
-       
na predlog upravičenega predlagatelja iz prvega odstavka tega člena.
VI. USPOSABLJANJE ČLANOV SVETOV ZAVODOV
10. člen
(1) Ministrstvo organizira obvezno
usposabljanje članov svetov zavodov, predstavnikov ustanovitelja, najmanj
enkrat letno.
(2) Program obveznega usposabljanja
vključuje naslednje vsebine:
-       
pristojnosti in vloga sveta zavoda,
-       
priprava strateških dokumentov, ki urejajo poslovanje zavodov,
-       
preprečevanje korupcije in krepitev integritete,
-       
poslovne finance in upravljanje s tveganji,
-       
druge vsebine, ki neposredno vplivajo na poslovanje in organiziranost
zavodov.
(3) Prijavni obrazci, gradivo in drugi
podatki, povezani z obveznim usposabljanjem, se objavijo na osrednjem spletnem
mestu organov državne uprave najmanj 15 dni pred začetkom obveznega
usposabljanja.
(4) Ministrstvo udeležencu obveznega
usposabljanja izda potrdilo o udeležbi na obveznem usposabljanju.
(5) Člani svetov zavodov, predstavniki
ustanovitelja, se morajo udeleževati tudi drugih dopolnilnih usposabljanj in
posvetov, ki jih organizira ministrstvo. Član sveta zavoda, ki se usposabljanja
oziroma posvetov iz tega člena ne more udeležiti zaradi materinskega dopusta,
nenadne bolezni ali poškodbe oziroma zdravstvenega stanja ali zaradi drugega
izrednega in nenadnega dogodka, ki mu onemogoča prihod na usposabljanje oziroma
posvet, mora o razlogih neudeležbe obvestiti ministrstvo in obvestilu priložiti
dokazila o razlogih neudeležbe.
VII. PREHODNA IN KONČNI DOLOČBI
11. člen
Dosedanji člani svetov zavodov opravljajo
svojo funkcijo do imenovanja novih članov svetov zavodov.
12. člen
Ta pravilnik se začne uporabljati 21. novembra
2022, razen 5. člena tega pravilnika, ki se začne uporabljati z dnem
uveljavitve tega pravilnika.
13. člen
Ta pravilnik začne veljati naslednji dan po
objavi v Uradnem listu Republike Slovenije.
Št. 0070-208/2022
Ljubljana, dne 4. oktobra 2022
EVA 2022-2711-0102
Danijel Bešič Loredan
minister 
za zdravje