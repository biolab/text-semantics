1. člen
(splošna določba)
S to uredbo se določajo prekrški zaradi kršitve
prvega in drugega pododstavka prvega odstavka 6. člena Uredbe Sveta (ES) št.
1338/2001 o določitvi ukrepov, potrebnih za zaščito eura pred ponarejanjem (UL
L št. 181 z dne 4. 7. 2001, str. 6), kot je bila spremenjena z Uredbo Sveta
(ES) št. 44/2009 z dne 18. decembra 2008 o spremembi Uredbe (ES) št. 1338/2001
o določitvi ukrepov, potrebnih za zaščito eura pred ponarejanjem (UL L št. 17 z
dne 22. 1. 2009, str. 1), (v nadaljnjem besedilu: Uredba 1338/2001/ES) v
povezavi s Sklepom Evropske centralne banke z dne 16. septembra 2010 o
preverjanju pristnosti in primernosti eurobankovcev ter njihovem ponovnem
dajanju v obtok (ECB/2010/14, UL L št. 267 z dne 9. 10. 2010, str. 1), izdanim
na podlagi drugega pododstavka prvega odstavka 6. člena Uredbe 1338/2001/ES,
pristojni organ za nadzor nad izvajanjem Uredbe 1338/2001/ES ter odločanje o
prekrških po tej uredbi.
2. člen
(nadzor)
(1) Pristojni organ za nadzor nad
izvajanjem Uredbe 1338/2001/ES, opravljanje nadzora po Uredbi 1338/2001/ES in odločanje
o prekrških po tej uredbi je Banka Slovenije.
(2) Obdelovalec gotovine, kot ga določa
prvi odstavek 6. člena Uredbe 1338/2001/ES, mora pooblaščeni osebi Banke Slovenije
omogočiti pregled po tej uredbi.
3. člen
(preverjanje pristnosti)
Preverjanje pristnosti eurobankovcev se
izvede bodisi z vrsto naprave za obdelavo bankovcev, ki je bila uspešno
testirana v nacionalni centralni banki (v nadaljnjem besedilu: NCB), bodisi ročno
s strani usposobljenega zaposlenega.
4. člen
(ponovno dajanje v obtok)
Eurobankovci se lahko prek naprav, ki jih
upravljajo stranke, ali prek avtomatov za dvig gotovine ponovno dajo v obtok samo,
če je bila njihova pristnost preverjena z vrsto naprave za obdelavo bankovcev,
ki je bila uspešno testirana v NCB, in so bili razvrščeni kot pristni. Vendar
pa se ta zahteva ne uporablja za eurobankovce, ki jih je obdelovalcu gotovine
neposredno dostavila NCB ali drug obdelovalec gotovine, ki je pristnost eurobankovcev
že preveril na ta način.
5. člen
(razvrščanje eurobankovcev in ravnanje z
njimi z napravami za obdelavo bankovcev)
(1) Razvrščanje eurobankovcev, ki se
preverijo z napravo, ki jo upravljajo stranke, in ravnanje z njimi se izvaja v
skladu s Prilogo 2a Sklepa o preverjanju pristnosti in primernosti
eurobankovcev ter njihovem ponovnem dajanju v obtok (Uradni list RS, št.
103/10; v nadaljnjem besedilu: Sklep).
(2) Razvrščanje eurobankovcev, ki se
preverijo z napravo, ki jo upravljajo zaposleni, in ravnanje z njimi se izvaja
v skladu s Prilogo 2b Sklepa.
6. člen
(odkrivanje ponarejenih eurobankovcev)
Eurobankovce, katerih pristnost na podlagi
razvrščanja, opravljenega v skladu s Prilogo 2a ali 2b Sklepa, ali na podlagi ročnega
preverjanja pristnosti, ki ga je opravil usposobljeni zaposleni, ni bila
potrjena, morajo obdelovalci gotovine nemudoma predati pristojni policijski
postaji, v vsakem primeru pa najkasneje v 20 delovnih dneh.
7. člen
(naprave za obdelavo eurobankovcev)
(1) Obdelovalci gotovine lahko naprave, ki
jih upravljajo zaposleni, kadar se uporabljajo za preverjanje pristnosti, in
naprave, ki jih upravljajo stranke, dajo v obratovanje samo, če so bile uspešno
testirane v NCB in so navedene na spletni strani Evropske centralne banke (v
nadaljnjem besedilu: ECB).
(2) Naprave je treba uporabiti s
standardnimi tovarniškimi nastavitvami, vključno z vsemi njihovimi
posodobitvami, ki so bile uspešno testirane, razen če se Banka Slovenije in
obdelovalec gotovine dogovorita o strožjih nastavitvah.
8. člen
(izredni dogodki)
Na podlagi pisnega soglasja Banke
Slovenije, da gre za izreden dogodek, zaradi katerega se dobava eurobankovcev v
Republiki Sloveniji občutno poslabša, lahko usposobljeni zaposleni pri
obdelovalcu gotovine začasno izvedejo ročno preverjanje pristnosti in
primernosti eurobankovcev, ki so namenjeni za ponovno dajanje v obtok prek
naprav, ki jih upravljajo stranke, ali prek avtomatov za dvig gotovine.
9. člen
(poročanje Banki Slovenije)
Obdelovalci gotovine morajo:
-       
pisno, kar vključuje elektronska sredstva, obvestiti Banko Slovenije,
preden dajo posamezno vrsto naprave za obdelavo bankovcev v obratovanje, in
-       
zagotoviti Banki Slovenije glavne in operativne podatke o ponovnem
dajanju eurobankovcev v obtok.
10. člen
(sankcije)
Za hujše in lažje kršitve Uredbe
1338/2001/ES se po tej uredbi kaznuje obdelovalec gotovine, kot ga določa prvi
odstavek 6. člena Uredbe 1338/2001/ES.
11. člen
(sankcije za hujše kršitve)
(1) Z globo 50.000 eurov se za prekršek
kaznuje obdelovalec gotovine:
1.     
če pristnosti eurobankovcev ne preveri z vrsto
naprave za obdelavo bankovcev, ki je bila uspešno testirana v NCB, ali ročno s
strani usposobljenega zaposlenega (3. člen);
2.     
če ponovno da eurobankovce v obtok prek naprav,
ki jih upravljajo stranke, ali prek avtomatov za dvig gotovine, pa pristnost
eurobankovcev pred tem ni bila preverjena v NCB, pri drugem obdelovalcu
gotovine, ki je pristnost eurobankovcev že preveril na ta način, ali z vrsto
naprave za obdelavo bankovcev, ki je bila uspešno testirana v NCB (4. člen);
3.     
če ne zagotovi, da se razvrščanje
eurobankovcev, ki se preverijo z napravo, ki jo upravljajo stranke, in ravnanje
z njimi izvaja v skladu s Prilogo 2a Sklepa (prvi odstavek 5. člena);
4.     
če ne zagotovi, da se razvrščanje
eurobankovcev, ki se preverijo z napravo, ki jo upravljajo zaposleni, in
ravnanje z njimi izvaja v skladu s Prilogo 2b Sklepa (drugi odstavek 5. člena);
5.     
če pooblaščeni osebi Banke Slovenije ne omogoči
pregleda ali drugače ovira postopek pregleda (drugi odstavek 2. člena).
(2) Z globo 3.000 eurov se za prekršek
kaznuje odgovorna oseba obdelovalca gotovine, ki stori prekršek iz prejšnjega odstavka.
12. člen
(sankcije za lažje kršitve)
(1) Z globo 20.000 eurov se za prekršek
kaznuje obdelovalec gotovine:
1.     
če eurobankovce, katerih pristnost, na podlagi
razvrščanja, opravljenega v skladu s prilogo 2a ali 2b Sklepa, ali na podlagi
ročnega preverjanja pristnosti, ki ga je opravil usposobljeni zaposleni, ni
bila potrjena, ne preda pristojni policijski postaji najkasneje v 20 delovnih
dneh (6. člen);
2.     
če da v obratovanje napravo, ki jo upravljajo
zaposleni, kadar se uporabljajo za preverjanje pristnosti, ali napravo, ki jo upravljajo
stranke, in te niso bile uspešno testirane v NCB in niso navedene na spletni
strani ECB (prvi odstavek 7. člena);
3.     
če naprave ne uporablja s standardnimi tovarniškimi
nastavitvami, vključno z vsemi njihovimi posodobitvami, ki so bile uspešno
testirane, oziroma s strožjimi nastavitvami, če sta se Banka Slovenije in
obdelovalec gotovine dogovorila o strožjih nastavitvah (drugi odstavek 7. člena);
4.     
če brez pisnega soglasja Banke Slovenije, da
gre za izreden dogodek, zaradi katerega se dobava eurobankovcev občutno poslabša,
ročno preverja pristnost eurobankovcev, ki so namenjeni za ponovno dajanje v
obtok prek naprav, ki jih upravljajo stranke, ali avtomatov za dvig gotovine
(8. člen);
5.     
če pisno ne obvesti Banke Slovenije, preden da
posamezno vrsto naprave za obdelavo bankovcev v obratovanje, ali Banki
Slovenije ne zagotovi glavnih in operativnih podatkov (9. člen).
(2) Z globo 1.000 eurov se za prekršek
kaznuje odgovorna oseba obdelovalca gotovine, ki stori prekršek iz prejšnjega odstavka.
13. člen
(začetek veljavnosti)
Ta uredba začne veljati 31. decembra 2011.
Št. 00712-74/2011
Ljubljana, dne 22. decembra 2011
EVA 2011-1611-0101
Vlada Republike Slovenije
mag. Mitja Gaspari l.r.
Minister