I. SPLOŠNE DOLOČBE
1. člen
(vsebina predpisa)
Ta uredba v skladu z Direktivo 2007/60/ES Evropskega
parlamenta in Sveta z dne 23. oktobra 2007 o oceni in obvladovanju poplavne
ogroženosti (UL L št. 288 z dne 6. 11. 2007, str. 27) določa vsebino in način
priprave podrobnejšega načrta zmanjševanja ogroženosti pred poplavami (v
nadaljnjem besedilu: načrt zmanjševanja poplavne ogroženosti), ki vključuje
tudi časovnice za pripravo načrta in njegovih posameznih vsebin.
2. člen
(cilji načrta)
(1) Načrt zmanjševanja poplavne ogroženosti pripravi
ministrstvo, pristojno za vode (v nadaljnjem besedilu: ministrstvo), s ciljem
zmanjševanja škodljivih posledic poplav za zdravje ljudi, okolje, kulturno
dediščino in gospodarske dejavnosti na območjih pomembnega vpliva poplav in z
njimi povezane erozije. 
(2) Ob smiselni uporabi določb te uredbe se v skladu s
predpisi o vodah pripravljajo načrti zmanjševanja poplavne ogroženosti tudi za
druga območja poplavne ogroženosti.
3. člen
(pojmi)
Izrazi, uporabljeni v tej uredbi imajo naslednji pomen: 
-       
»poplava« pomeni začasno prekritje zemljišča z vodo, ki običajno ni
prekrito z vodo. To vključuje poplave, ki jih povzročijo reke, gorski
hudourniki, občasni sredozemski vodotoki, ter poplave, ki jih povzroči morje v
obalnih območjih, lahko pa izključuje poplave iz kanalizacijskih sistemov; 
-       
»poplavna ogroženost« pomeni kombinacijo verjetnosti nastopa poplavnega
dogodka in morebitnih s poplavo povezanih škodljivih posledic za zdravje ljudi,
okolje, kulturno dediščino in gospodarske dejavnosti; 
-       
»območja pomembnega vpliva poplav in z njimi povezane erozije« (v
nadaljnjem besedilu: območja pomembnega vpliva poplav) so poplavna območja,
določena v skladu s predpisom, ki določa pogoje in omejitve za izvajanje
dejavnosti in posegov v prostor na poplavnih območjih. Ta določa kriterije za
opredelitev poplavnih območij, na katerih obstaja možnost nastanka pomembnih
škodljivih posledic za zdravje ljudi, okolje, kulturno dediščino in gospodarske
dejavnosti; 
-       
»potencialno pomembni viri onesnaženja« so predvsem viri onesnaženja iz
naslova dejavnosti in naprav, določenih s predpisi o varstvu okolja, Uredbo o
vrstah dejavnosti in naprav, ki lahko povzročajo onesnaževanje večjega obsega
(Uradni list RS, št. 97/04, 71/07 in 122/07); 
-       
»zmanjševanje poplavne ogroženosti« pomeni obvladovanje poplavne
ogroženosti s poudarkom na zmanjšanju morebitnih škodljivih posledic poplav za
zdravje ljudi, okolje, kulturno dediščino in gospodarske dejavnosti ter, če je
to primerno, s poudarkom na negradbenih ukrepih in/ali na ukrepih za zmanjšanje
verjetnosti nastopa poplavljanja, ki lahko vključujejo tudi sonaravne ukrepe,
kjer je to primerno; 
-       
»okoljski cilji upravljanja voda« so cilji določeni s predpisi o vodah
in predpisi o varstvu okolja in se nanašajo na vode; 
-       
»kulturna dediščina« je nepremična dediščina, določena s predpisi o
varstvu kulturne dediščine.
4. člen
(teritorialne podlage za pripravo načrta)
Načrt zmanjševanja poplavne ogroženosti se v skladu s
predpisi o vodah pripravi za območja pomembnega vpliva poplav, usklajene na
ravni porečij in povodij na: 
-       
vodnem območju Donave in 
-       
vodnem območju Jadranskega morja.
5. člen
(usklajevanje načrta na mednarodni ravni)
(1) V primeru, da sta vodni območji, za kateri se pripravlja
načrt, del mednarodnega vodnega območja, ki je v celoti na ozemlju Evropske
skupnosti, ministrstvo zagotovi usklajeno pripravo načrta zmanjševanja poplavne
ogroženosti, usklajenega z nizom načrtov na ravni mednarodnega vodnega območja
ali pripravo enega mednarodnega načrta. 
(2) V primeru, da načrta na mednarodni ravni ni, se pripravi
načrt zmanjševanja poplavne ogroženosti, ki zajema vsaj del mednarodnega
vodnega območja, ki je na ozemlju Republike Slovenije, in je do največje možne
mere usklajen na ravni mednarodnega vodnega območja. 
(3) V primeru mednarodnega vodnega območja, ki sega prek meja
Evropske skupnosti, si mora ministrstvo prizadevati za pripravo načrta
zmanjševanja poplavne ogroženosti, usklajenega z nizom načrtov na ravni
mednarodnega vodnega območja ali enega mednarodnega načrta. Kjer to ni mogoče,
ministrstvo zagotovi pripravo načrta za del mednarodnega vodnega območja, ki
leži na območju Republike Slovenije.
6. člen
(izhodišča za pripravo načrta zmanjševanja poplavne
ogroženosti)
Priprava načrta iz 4. člena te uredbe temelji na: 
-       
predhodni oceni poplavne ogroženosti na celotnem območju Republike
Slovenije, 
-       
določitvi kart poplavne nevarnosti in kart poplavne ogroženosti za
območja pomembnega vpliva poplav.
II. PREDHODNA OCENA POPLAVNE OGROŽENOSTI
7. člen
(način priprave predhodne ocene poplavne ogroženosti)
(1) Predhodna ocena poplavne ogroženosti se pripravi za vodna
območja Republike Slovenije na podlagi razpoložljivih informacij, ki jih je
mogoče neposredno uporabiti, kot so na primer obstoječi podatki o preteklih
poplavah in raziskave o dolgoročnem razvoju, zlasti glede vpliva podnebnih
sprememb na pojav poplav z namenom ocene morebitne ogroženosti zdravja
prebivalcev, okolja, kulturne dediščine in gospodarske dejavnosti. 
(2) V primeru, ko so vodna območja iz prejšnjega odstavka del
mednarodnih vodnih območij, ki jih Republika Slovenija deli s sosednjimi
državami članicami Evropske skupnosti, mora ministrstvo zagotoviti izmenjavo
ustreznih informacij o predhodni oceni poplavne ogroženosti z zadevnimi
pristojnimi organi. 
(3) V primeru vodnih območij in pripadajočih povodij ali
porečij, ki pripadajo mednarodnemu vodnemu območju, mora ministrstvo
opredelitev območij pomembnega vpliva poplav iz 9. člena te uredbe uskladiti z
zadevno državo članico.
8. člen
(vsebina predhodne ocene poplavne ogroženosti)
(1) Predhodna ocena poplavne ogroženosti vsebuje vsaj: 
-       
karte vodnega območja v ustreznem merilu, vključno z mejami povodij,
porečij in, kjer obstajajo, obalnih poplavnih območij, ki prikazujejo
topografijo in rabo tal, 
-       
opis preteklih poplav in z njimi povezane erozije, ki so imele znatne
škodljive posledice za zdravje ljudi, okolje, kulturno dediščino in gospodarske
dejavnosti in okolje ter za katere še zmeraj obstaja velika verjetnost, da se
bodo v prihodnosti ponovile, vključno z njihovim obsegom in odtočnimi potmi
poplavnih voda ter oceno škodljivih posledic, ki so jih povzročile, ter 
-       
opis večjih poplav, ki so se zgodile v preteklosti in za katere se lahko
pričakuje, da bi se lahko s podobnimi posledicami ponovile. 
(2) V kolikor je zaradi ocene morebitnega vpliva poplavne
ogroženosti na posameznem območju treba, lahko predhodna ocena vsebuje tudi
oceno morebitnih škodljivih posledic prihodnjih poplav za zdravje ljudi,
okolje, kulturno dediščino in gospodarske dejavnosti, ob upoštevanju, kolikor
je to mogoče, dejavnikov kot so topografija, položaj vodotokov ter njihove
splošne hidrološke in geomorfološke značilnosti, vključno s poplavnimi območji
kot naravnimi zadrževalnimi območji, učinkovitost obstoječe infrastrukture, ki
jo je ustvaril človek za zaščito pred poplavami, položaj naseljenih območij,
območij gospodarskih dejavnosti in dolgoročnega razvoja, vključno z vplivi
podnebnih sprememb na pojav poplav ter podatke o kulturni dediščini in
objektih, ki lahko povzročajo onesnaževanje večjega obsega.
9. člen
(območja pomembnega vpliva poplav)
Na podlagi predhodne ocene poplavne ogroženosti iz 8. člena
te uredbe mora ministrstvo za vsako vodno območje ali del mednarodnega vodnega
območja, ki leži na ozemlju Republike Slovenije, opredeliti tista območja, za
katera se ugotovi, da obstaja možnost pomembnega vpliva poplav, ali verjetnost,
da bi se ta lahko pojavila, v skladu s kriteriji določenimi s predpisi o vodah.
10. člen
(časovnica za pripravo predhodne ocene)
Ministrstvo mora zagotoviti izdelavo predhodne ocene poplavne
ogroženosti do 22. decembra 2011 in jo dati na razpolago Evropski komisiji
najkasneje tri mesece po izdelavi.
III. KARTE POPLAVNE NEVARNOSTI IN KARTE POPLAVNE OGROŽENOSTI
11. člen
(način priprave kart poplavne nevarnosti in ogroženosti)
(1) Ministrstvo zagotovi pripravo kart poplavne nevarnosti in
kart poplavne ogroženosti v najustreznejšem merilu za območja pomembne poplavne
ogroženosti v skladu s predpisom o metodologiji za določanje poplavnih območij
na ravni vodnih območij po predpisih o vodah. 
(2) Za pripravo kart poplavne nevarnosti in kart poplavne
ogroženosti iz prejšnjega odstavka, ki so skupna z drugo državo članico
Evropske skupnosti, mora ministrstvo zagotoviti predhodno izmenjavo podatkov
med zadevnimi pristojnimi organi.
12. člen
(vsebina kart poplavne nevarnosti in ogroženosti)
(1) Karte poplavne nevarnosti zajemajo geografska območja, na
katerih lahko pride do naslednjih vrst poplav: 
-       
poplav z majhno verjetnostjo nastanka oziroma poplav kot posledice
izrednih dogodkov, 
-       
poplav s srednjo verjetnostjo nastanka, kar pomeni z 1% verjetnostjo
nastanka, 
-       
poplav z veliko verjetnostjo nastanka, kjer je to primerno. 
(2) Za vsako vrsto poplav iz prejšnjega odstavka je treba
prikazati naslednje podatke: 
-       
obseg poplav, 
-       
globino vode ali višino gladine vode, kar je ustrezno, in 
-       
hitrost toka ali ustrezni pretok vode, kjer je to primerno. 
(3) Na kartah poplavne ogroženosti je treba prikazati
morebitne škodljive posledice, povezane z vrstami poplav iz prvega odstavka
tega člena, izražene glede na: 
-       
okvirno število prebivalcev, ki jih lahko prizadene poplava, 
-       
vrste gospodarskih dejavnosti na območju, ki jih lahko prizadene
poplava, 
-       
potencialno pomembne vire onesnaženja, ki lahko v primeru poplav
povzročijo nenamerno onesnaženje, in območja s posebnimi zahtevami v skladu s
predpisom, ki ureja podrobnejšo vsebino načrta upravljanja voda po predpisih o
vodah, ki jih lahko prizadene poplava, in 
-       
druge pomembne podatke, kot na primer navedba območij, kjer lahko pride
do poplav z visoko vsebnostjo toka sedimenta ali naplavin, podatke o drugih
večjih virih onesnaževanja ter podatke o kulturni dediščini. 
(4) Priprava kart poplavne nevarnosti na obalnih območjih, na
katerih je vzpostavljena ustrezna stopnja zaščite, ali območjih, kjer je vzrok
za poplavo podzemna voda, se omeji na vrsto poplave iz prve alinee drugega
odstavka tega člena.
13. člen
(časovnica za pripravo kart poplavne nevarnosti in kart
poplavne ogroženosti)
Ministrstvo mora zagotoviti karte poplavne nevarnosti in
karte poplavne ogroženosti do 22. decembra 2013 in jih dati na razpolago
Evropski komisiji najkasneje tri mesece po izdelavi.
IV. NAČRT ZMANJŠEVANJA POPLAVNE OGROŽENOSTI
14. člen
(način priprave načrta zmanjševanja poplavne ogroženosti)
(1) Pri pripravi načrta zmanjševanja poplavne ogroženosti
mora ministrstvo zagotoviti: 
-       
usklajenost vseh vidikov zmanjševanja poplavne ogroženosti iz tretjega
odstavka 15. člena na ravni vodnega območja, posameznih porečij in povodij, 
-       
spoštovanje načela solidarnosti ter 
-       
obveščanje javnosti in javno posvetovanje. 
(2) Načrt zmanjšanja poplavne ogroženosti, pripravljen v eni
državi članici, zaradi solidarnosti ne sme vsebovati ukrepov, ki po obsegu in
vplivu znatno povečujejo poplavno ogroženost gorvodno ali dolvodno v drugih
državah v istem povodju ali porečju, razen če so ti ukrepi usklajeni in so
zadevne države našle skupno rešitev v okviru aktivnosti iz 5. člena te uredbe. 
(3) Načrti zmanjševanja poplavne ogroženosti se, če se to zdi
potrebno, dopolni z dopolnilnimi načrti za zmanjšanje poplavne ogroženosti, na
ravni posameznih porečij ali povodij, usklajenimi na ravni mednarodnih porečij.
(4) Načelo solidarnosti iz prvega odstavka tega člena se mora
upoštevati tudi pri pripravi dopolnilnih načrtov, še posebej znotraj posameznih
porečij, ki jih delijo meje lokalnih skupnosti.
15. člen
(vsebina načrta zmanjševanja poplavne ogroženosti)
(1) Načrt zmanjševanja poplavne ogroženosti oblikuje cilje in
ukrepe za zmanjšanje poplavne ogroženosti za območja, določena v 9. členu te
uredbe, usklajena na ravni vodnega območja določenega v 4. členu te uredbe. 
(2) Vsebina načrta zmanjšanja poplavne ogroženosti je
določena s prilogo 1, ki je sestavni del te uredbe. Načrt zmanjšanja poplavne
ogroženosti mora upoštevati tudi vidike, kot so: 
-       
stroški in koristi, 
-       
obseg poplav ter odtočne poti poplavnih voda in območja, kjer bi se
poplavne vode lahko zadržale, kot so naravna poplavna območja, 
-       
okoljski cilji upravljanja voda ter 
-       
cilji upravljanje tal in voda, prostorsko načrtovanje, raba tal,
ohranjanje narave ter plovba in pristaniška infrastruktura. 
(3) V načrtu zmanjševanja poplavne ogroženosti morajo biti
obravnavani vsi vidiki zmanjševanja poplavne ogroženosti, s poudarkom na
preprečevanju, varstvu, pripravljenosti, vključno z napovedovanjem poplav in
sistemi za zgodnje opozarjanje, pri čemer se morajo upoštevati značilnosti
posameznega povodja ali porečja. 
(4) Načrt zmanjševanja poplavne ogroženosti lahko vključuje
tudi spodbujanje praks trajnostne rabe tal, zaščito poplavnih območij in
odtočnih poti poplavnih voda, izboljšanje zadrževanja voda, kjer je to primerno
z uporabo sonaravnih ukrepov ter nadzorovano poplavljanje nekaterih območij v
primeru poplavnega dogodka.
16. člen
(usklajevanje z okoljskimi cilji upravljanja voda)
(1) Pri pripravi načrta zmanjševanja ogroženosti pred
poplavami je treba zagotoviti usklajenost z okoljskimi cilji upravljanja voda,
določenimi s predpisi o vodah in predpisi o varstvu okolja s poudarkom na
učinkoviti in boljši izmenjavi podatkov ter medsebojnem dopolnjevanju in
koristi pri doseganju ciljev po predpisih o vodah in varstvu okolja. 
(2) Za pripravo posameznih vsebin načrta zmanjševanja
ogroženosti pred poplavami je treba zlasti: 
-       
uporabiti informacije iz načrtov upravljanja voda, pripravljenih v
skladu s predpisi o vodah, 
-       
vključiti karte, pripravljene v skladu s III. poglavjem te uredbe, v
preglede načrta upravljanja voda po predpisih o vodah, 
-       
pripraviti načrt zmanjševanja poplavne ogroženosti za prvo načrtovalsko
obdobje in njegove nadaljnje preglede, usklajeno s pregledi načrtov upravljanja
voda po predpisih o vodah, in jih, če je to smiselno, vanje tudi vključiti in 
-       
spodbujati dejavno vključevanje javnosti.
17. člen
(uporaba obstoječih poplavnih kart)
(1) Ministrstvo lahko za potrebe načrta zmanjšanja poplavne
ogroženosti iz 19. člena te uredbe uporabi: 
-       
karte poplavne nevarnosti ali karte poplavne ogroženosti, ki so bile
pripravljene v skladu s predpisom o metodologiji za določanje poplavnih območij
za potrebe postopkov prostorskega načrtovanja po predpisih o urejanju prostora
pred 22. decembrom 2010 in ustrezajo zahtevam III. poglavja te uredbe, 
-       
načrte za zmanjševanje poplavne ogroženosti, dokončno oblikovane pred
22. decembrom 2010, če je vsebina teh načrtov v skladu z določbami IV. poglavja
te uredbe. 
(2) Ministrstvo mora o tej odločitvi posredovati Evropski
komisiji ustrezno informacijo do 22. decembra 2010.
18. člen
(obveščanje javnosti in javno posvetovanje)
(1) Ministrstvo mora ob pripravi načrta zagotoviti, da so
predhodna ocena poplavne ogroženosti, karte poplavne nevarnosti, karte poplavne
ogroženosti in načrti zmanjševanja poplavne ogroženosti dostopni javnosti. 
(2) Ministrstvo mora spodbujati dejavno vključevanje
zainteresiranih strani pri izdelavi, pregledovanju in posodabljanju načrtov
zmanjševanja poplavne ogroženosti iz IV. poglavja te uredbe. 
(3) Dejavno vključevanje vseh zainteresiranih strani je treba
po potrebi uskladiti z dejavnim vključevanjem zainteresiranih deležnikov pri
pripravi načrtov upravljanja voda po predpisih o vodah.
19. člen
(časovnica za pripravo načrta zmanjševanja poplavne
ogroženosti)
Ministrstvo mora zagotoviti, da so načrti zmanjševanja
poplavne ogroženosti dokončani in objavljeni do 22. decembra 2015, ter jih dati
na razpolago Evropski komisiji najkasneje tri mesece po objavi.
20. člen
(posodobitev)
Z namenom preveritve doseganja ciljev zmanjševanja poplavne
ogroženosti se: 
-       
predhodna ocena poplavne ogroženosti iz II. poglavja te uredbe pregleda
in po potrebi posodobi do 22. decembra 2018, nato pa vsakih šest let, 
-       
karte poplavne nevarnosti in karte poplavne ogroženosti iz III. poglavja
te uredbe pregledajo, in če je potrebno, posodobijo do 22. decembra 2019, nato
pa vsakih šest let in 
-       
načrt zmanjševanja poplavne ogroženosti iz IV. poglavja te uredbe,
vključno z vsebinami iz dela B Priloge 1, pregledajo in po potrebi posodobijo
do 22. decembra 2021, nato pa vsakih šest let, pri čemer se upoštevajo vse nove
okoliščine, zlasti morebitni vpliv podnebnih sprememb na pojav poplav.
21. člen
(podatki o načrtu)
(1) Podatke, uporabljene za potrebe obdelave, prikaza in
prenosa podatkov načrta zmanjševanja poplavne ogroženosti in njegovih posodobitev,
se prikaže v opisnem in kartografskem delu načrta. 
(2) Podatki iz prejšnjega odstavka se nanašajo predvsem na
podatke o: 
-       
odgovorni upravi, 
-       
teritorialnih podlagah za načrtovanje zmanjševanja poplavne ogroženosti,
-       
predhodni oceni poplavne ogroženosti iz II. poglavja te uredbe, 
-       
kartah poplav iz III. poglavja te uredbe in 
-       
načrtu zmanjševanja poplavne ogroženosti iz IV. poglavja te uredbe. 
Podatki se oblikujejo in prikažejo v skladu s
tehničnimi obrazci, ki jih pripravi Evropska komisija, ministrstvo pa jih v ta
namen objavi na svoji spletni strani. 
(3) Opisni in kartografski podatki za potrebe obdelave,
prikaza in prenosa podatkov načrta zmanjševanja poplavne ogroženosti in
njegovih posodobitev se hranijo v vodnem katastru in vodni knjigi, kot to
določajo predpisi o vodah, z upoštevanjem tehničnih obrazcev iz prejšnjega
odstavka.
V. KONČNA DOLOČBA
22. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00714-1/2010/7
Ljubljana, dne 28. januarja 2010
EVA 2009-2511-0051
Vlada Republike Slovenije
Borut Pahor l.r. 
Predsednik

Priloga
1: Vsebina in način priprave podrobnejšega načrta zmanjševanja ogroženosti pred
poplavami