1. člen
Organizacije iz prvega odstavka 4. člena Zakona o
preprečevanju pranja denarja in financiranja terorizma (Uradni list RS, št.
60/07, 19/10 in 77/11; v nadaljnjem besedilu: ZPPDFT) Uradu Republike Slovenije
za preprečevanje pranja denarja (v nadaljnjem besedilu: urad) sporočajo podatke
o gotovinskih transakcijah nad 30.000 EUR in vseh transakcijah ali strankah, v
zvezi s katerimi obstajajo razlogi za sum pranja denarja ali financiranja
terorizma, organizacije iz 1., 2., 3., 4. in 12. točke prvega odstavka 4. člena
ZPPDFT pa tudi podatke o nakazilih nad 30.000 EUR, ki se na zahtevo stranke
opravijo na račune pravnih in fizičnih oseb v države s seznama, objavljenega na
spletni strani urada in na račune pravnih in fizičnih oseb s sedežem oziroma
stalnim prebivališčem v omenjenih državah (v nadaljnjem besedilu: nakazila iz
drugega odstavka 38. člena ZPPDFT) na enega od naslednjih načinov: 
-       
po telefonu, 
-       
po telefaksu, 
-       
s priporočeno pisemsko pošiljko, 
-       
po kurirju, 
-       
z elektronskim prenosom podatkov, 
-       
z navadno pisemsko pošiljko.
2. člen
(1) Organizacije iz prvega odstavka 4. člena zakona (v
nadaljnjem besedilu: organizacije) pošiljajo podatke uradu na obrazcih, ki sta
skupaj s prilogo k obrazcu in »Navodilom o načinu izpolnjevanja obrazcev« Priloga
1, ki je priloga in sestavni del tega pravilnika. 
(2) Pri elektronskem prenosu podatkov pošiljajo organizacije
podatke v obliki, ki jo določi urad v strukturi zapisa za elektronsko
sporočanje podatkov UPPD, razen v primerih iz prvega odstavka 4. člena tega
pravilnika. »Struktura zapisa za elektronsko sporočanje podatkov o gotovinskih
transakcijah nad 30.000 EUR UPPD« je Priloga 2, ki je priloga in sestavni del
tega pravilnika. »Struktura zapisa za elektronsko sporočanje podatkov o
nakazilih nad 30.000 EUR iz drugega odstavka 38. člena ZPPDFT UPPD« je Priloga
3, ki je priloga in sestavni del tega pravilnika.
3. člen
Organizacije sporočajo uradu podatke o transakcijah ali
strankah, v zvezi s katerimi obstajajo razlogi za sum pranja denarja ali
financiranja terorizma, samo po telefonu, po telefaksu, s priporočeno pisemsko
pošiljko, po kurirju ali z elektronskim prenosom podatkov.
4. člen
(1) Po telefonu ali po telefaksu se uradu sporoča samo
podatke o transakcijah ali strankah, v zvezi s katerimi obstajajo razlogi za
sum pranja denarja ali financiranja terorizma, in to le, če transakcije še niso
bile izvršene, njihova narava pa ne omogoča odlašanja izvršitve. 
(2) V primerih iz prejšnjega odstavka tega člena morajo
organizacije takoj, ko jim to okoliščine omogočajo, najkasneje pa naslednji
delovni dan, sporočiti uradu podatke tudi na enega od ostalih načinov,
predvidenih v 3. členu in v obliki, predpisani v 2. členu tega pravilnika. 
(3) Če organizacija v primerih, ko v zvezi s transakcijo ali
stranko obstajajo razlogi za sum pranja denarja ali financiranja terorizma,
zaradi narave transakcije, ali ker transakcija sploh ni bila izvršena, ali iz
drugih upravičenih razlogov ne more sporočiti podatkov še pred izvršitvijo
transakcije, mora takoj, ko je to mogoče, oziroma takoj po zaznavi razlogov za
sum pranja denarja ali financiranja terorizma, sporočiti uradu podatke s
priporočeno pisemsko pošiljko, po kurirju ali z elektronskim prenosom podatkov.
(4) V primerih, ko organizacija pri sporočanju podatkov o
transakcijah ali strankah, v zvezi s katerimi obstajajo razlogi za sum pranja
denarja ali financiranja terorizma, priloži dokumentacijo, s katero utemeljuje
obstoj razlogov za sum, sporoča podatke samo po kurirju ali s priporočeno
pisemsko pošiljko.
5. člen
Organizacije pošiljajo uradu podatke o gotovinskih transakcijah
nad 30.000 EUR in nakazilih nad 30.000 EUR iz drugega odstavka 38. člena ZPPDFT
samo po kurirju, s priporočeno pisemsko pošiljko, z navadno pisemsko pošiljko
ali z elektronskim prenosom podatkov.
6. člen
(1) Banke, pošta, hranilnice in družbe, ki opravljajo
določene storitve plačilnega prometa, pošiljajo uradu podatke o gotovinskih
transakcijah nad 30.000 EUR in nakazilih nad 30.000 EUR iz drugega odstavka 38.
člena ZPPDFT z elektronskim prenosom podatkov. 
(2) Z elektronskim prenosom podatkov lahko podatke iz
prejšnjega odstavka pošiljajo tudi druge organizacije, če se tako dogovorijo z
uradom. Pri tem urad upošteva število transakcij, ki mu jih organizacija
sporoči v določenem obdobju.
7. člen
Podatki, ki se pošiljajo uradu z elektronskim prenosom podatkov,
morajo biti kodirani tako, da je zagotovljena njihova nerazpoznavnost.
8. člen
(1) Če zaradi tehničnih ovir elektronski prenos podatkov ni
mogoč, organizacija o tem brez odlašanja pisno obvesti urad in zagotovi
sporočanje podatkov na drugem nosilcu podatkov (npr. cd-rom, disketa). 
(2) Če pride pri elektronskem prenosu podatkov do pošiljanja
nepopolnih oziroma napačnih podatkov, se popravki podatkov pošiljajo z
elektronskim prenosom samo na izrecno zahtevo urada.
9. člen
Z dnem uveljavitve tega pravilnika preneha veljati Pravilnik
o načinu sporočanja podatkov Uradu Republike Slovenije za preprečevanje pranja
denarja (Uradni list RS, št. 84/01), Pravilnik o načinu sporočanja podatkov
Uradu Republike Slovenije za preprečevanje pranja denarja (Uradni list RS, št.
83/02), Pravilnik o načinu sporočanja podatkov Uradu Republike Slovenije za
preprečevanje pranja denarja (Uradni list RS, št. 1/04) in Pravilnik o načinu
sporočanja podatkov Uradu Republike Slovenije za preprečevanje pranja denarja
(Uradni list RS, št. 10/08).
10. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-760/2011/7
Ljubljana, dne 28. oktobra 2011
EVA 2011-1611-0165
dr. Franc Križanič l.r. 
Minister 
za finance

Priloga
1: Obrazci za sporočanje podatkov
Priloga
2: Struktura zapisa za elektronsko sporočanje podatkov o gotovinskih
transakcijah
Priloga
3: Struktura zapisa za elektronsko sporočanje podatkov o nakazilih