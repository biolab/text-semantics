1. člen
(Namen in področje uporabe smernic)
(1) Evropski bančni organ je na podlagi 16. člena
in prvega odstavka 56. člena Uredbe (EU) št. 1093/2010 Evropskega parlamenta
in Sveta z dne 24. novembra 2010 o ustanovitvi Evropskega nadzornega
organa (Evropski bančni organ) in o spremembi Sklepa št. 716/2009/ES ter
razveljavitvi Sklepa Komisije 2009/78/ES, Uredbe (EU) št. 1094/2010 o
ustanovitvi Evropskega nadzornega organa (Evropski organ za zavarovanja in poklicne
pokojnine) in Uredbe (EU) št. 1095/2010 o ustanovitvi Evropskega
nadzornega organa (Evropski organ za vrednostne papirje in trge) dne
16. januarja 2018 objavil Skupne smernice o ukrepih, ki bi jih morali
sprejeti ponudniki plačilnih storitev z namenom odkrivanja manjkajočih ali
nepopolnih informacij o plačniku ali prejemniku plačila ter o postopkih nadaljnjega
ravnanja v primeru prenosov sredstev, ki ne vsebujejo zahtevanih informacij (v
nadaljevanju: Smernice o informacijah, ki spremljajo prenos sredstev), ki so
objavljene na njegovi spletni strani.
(2) Smernice iz prvega odstavka tega člena določajo
dejavnike, ki jih morajo upoštevati ponudniki plačilnih storitev prejemnika
plačila in ponudniki posredniških plačilnih storitev pri vzpostavitvi učinkovitih
postopkov za namen odkrivanja prenosov sredstev z manjkajočimi ali nepopolnimi
podatki o plačniku ali prejemniku plačila ter postopke nadaljnjega ravnanja v
primeru prenosov sredstev, ki ne vsebujejo zahtevanih informacij.
(3) Smernice so namenjene ponudnikom plačilnih storitev
prejemnika plačila in ponudnikom posredniških plačilnih storitev, kot so
opredeljeni v petem in šestem odstavku 3. člena Uredbe EU 2015/847 in
pristojnim organom, ki so odgovorni za nadzor nad ponudniki plačilnih storitev
z vidika izpolnjevanja obveznosti iz zgoraj navedene uredbe.
2. člen
(Vsebina sklepa in obseg uporabe smernic)
(1) Banka Slovenije s tem sklepom določa uporabo smernic
za:
1.     
banke in hranilnice, ki so pridobile dovoljenje Banke Slovenije za
opravljanje plačilnih storitev v skladu z ZBan-2;
2.     
plačilne institucije in plačilne institucije z opustitvijo, ki so
pridobile dovoljenje Banke Slovenije za opravljanje plačilnih storitev v skladu
z ZPlaSSIED;
3.     
družbe za izdajo elektronskega denarja in družbe za izdajo elektronskega
denarja z opustitvijo, ki so pridobile dovoljenje Banke Slovenije za
opravljanje storitev izdajanja elektronskega denarja v skladu z ZPlaSSIED;
4.     
pristojne nadzorne organe, ki v skladu z določili ZBan-2, ZPlaSSIED in
Uredbo EU 2015/847 izvajajo nadzor nad subjekti iz 1., 2. in 3. točke tega
odstavka.
(2) Banka Slovenije bo pri opravljanju nadzora glede
izpolnjevanja določb iz Uredbe EU 2015/847 v celoti upoštevala Smernice o
informacijah, ki spremljajo prenos sredstev.
3. člen
(Prehodna določba)
Določba 2. in 3. točke prvega odstavka 2. člena tega
sklepa se uporablja tudi za plačilne institucije in družbe za izdajo
elektronskega denarja, ki so pridobile dovoljenje za opravljanje plačilnih
storitev v Republiki Sloveniji kot plačilna institucija ali družba za izdajo
elektronskega denarja v skladu z Zakonom o plačilnih storitvah in sistemih
(Uradni list RS, št. 58/09, 34/10, 9/11, 32/12, 81/15, 47/16 in 7/18 –
ZPlaSSIED).
4. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne 1. junija 2018.
Ljubljana, dne 14. marca
2018
Boštjan Jazbec l.r.
Predsednik
Sveta Banke Slovenije