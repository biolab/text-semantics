I. SPLOŠNE DOLOČBE
1. člen
(vsebina uredbe)
Ta uredba v skladu z Direktivo Evropskega
parlamenta in Sveta 2003/30/ES z dne 8. maja 2003 o pospeševanju rabe
biogoriv in drugih obnovljivih goriv v sektorju prevoza (UL L št. 123 z dne
17. 5. 2003, str. 42), zadnjič spremenjeno z Direktivo 2009/28/ES
Evropskega parlamenta in Sveta z dne 23. aprila 2009 o spodbujanju uporabe
energije iz obnovljivih virov, spremembi in poznejši razveljavitvi direktiv
2001/77/ES in 2003/30/ES (UL L št. 140 z dne 5. 6. 2009, str. 16) in
za izvajanje Uredbe (ES) št. 443/2009 Evropskega parlamenta in Sveta z dne
23. aprila 2009 o določitvi standardov emisijskih vrednosti za nove osebne
avtomobile kot del celostnega pristopa Skupnosti za zmanjšanje emisij CO2
iz lahkih tovornih vozil (UL L št. 140 z dne 5. 6. 2009, str. 1)
določa vrste biogoriv, za katere se uporablja ta uredba, deleže letnih količin
biogoriv, ki so dana na trg v Republiki Sloveniji za pogon motornih vozil,
obveznosti distributerjev goriva za pogon motornih vozil v zvezi z dajanjem
biogoriv na trg, prijavo dajanja biogoriv na trg in ugotavljanje količine
biogoriv za pogon motornih vozil.
2. člen
(izrazi)
Izrazi, uporabljeni v tej uredbi, imajo
nasledni pomen:
1.    
gorivo je tekoče gorivo za pogon motornih vozil iz predpisa, ki ureja
fizikalno-kemijske lastnosti tekočega goriva;
2.    
biogorivo je tekoče ali plinasto gorivo za pogon motornih vozil,
proizvedeno iz biomase;
3.    
biomasa je biološko razgradljiva frakcija proizvodov, odpadkov in
ostankov v kmetijstvu, ki vsebujejo snovi rastlinskega in živalskega izvora,
ter v gozdarstvu in z njima povezanih proizvodnih dejavnostih ter biološko
razgradljive frakcije industrijskih in komunalnih odpadkov;
4.    
drugo obnovljivo gorivo je obnovljivo gorivo razen biogoriva, katerega
izvor so obnovljivi viri energije v skladu s predpisi, ki urejajo kvalificirano
proizvodnjo električne energije, če se uporabljajo za pogon motornih vozil;
5.    
dajanje na trg je dobava mineralnega goriva ali biogoriva ali mešanice
obeh odplačno ali neodplačno končnemu porabniku, da se ga uporabi za pogon motornih
vozil;
6.    
energijska vrednost je spodnja vrednost kurilnosti goriva;
7.    
distributer je pravna ali fizična oseba, ki daje gorivo na trg kot
mineralno gorivo, biogorivo ali mešanico obeh vrst goriv. Za distributerja se
štejejo tudi proizvajalec mineralnega goriva, biogoriva ali mešanice obeh vrst
goriv, njihov uvoznik iz tretjih držav ali njihov pridobitelj v državah
članicah Evropske unije (v nadaljnjem besedilu: države EU), če ga uporabi sam
kot končni uporabnik;
8.    
fizikalno-kemijske lastnosti goriva so lastnosti goriva v skladu s
predpisom, ki ureja fizikalno-kemijske lastnosti tekočega goriva;
9.    
monitoring fizikalno-kemijskih lastnosti tekočega goriva (v nadaljnjem
besedilu: monitoring kakovosti tekočega goriva) je monitoring
fizikalno-kemijskih lastnosti tekočega goriva v skladu s predpisom, ki ureja
fizikalno-kemijske lastnosti tekočega goriva;
10.  monitoring količin biogoriv so postopki
ugotavljanja dajanja količin biogoriv na trg, ki vključujejo predvsem
neposredno preverjanje tehnoloških procesov dodajanja biogoriv gorivu,
preverjanje certifikatov, na podlagi katerih proizvajalci goriva jamčijo za
količino biogoriva v gorivu, in ugotavljanje količin biogoriva v posameznih
pošiljkah goriva oziroma preverjanja dokumentacije, ki pošiljko goriva
spremlja, po postopku, določenem v programu monitoringa količin biogoriv;
11.  bencinski servis je
postaja za oskrbo motornih vozil z gorivi v skladu s predpisom, ki ureja
tehnične zahteve za gradnjo in obratovanje postaj za preskrbo motornih vozil z
gorivi;
12.  interni servis za točenje
goriv je bencinski servis, ki je namenjen uporabi izključno lastnega parka
motornih vozil in ni namenjen javni uporabi;
13.  E85 je mešanica
etanola in motornega bencina z nominalno 85% vsebnostjo etanola.
3. člen
(vrste biogoriv)
Biogorivo, za katero se uporablja ta
uredba, je zlasti:
1.    
etanol, proizveden iz biomase oziroma biološko razgradljivih frakcij
odpadkov, če se uporablja kot biogorivo (v nadaljnjem besedilu: bioetanol);
2.    
metilester maščobnih kislin, proizveden iz rastlinskega ali živalskega
olja, če izpolnjuje zahteve standarda SIST EN 14214 in se uporablja kot biogorivo (v nadaljnjem besedilu: biodizel);
3.    
plinasto gorivo, proizvedeno kot lesni plin ali iz biomase oziroma iz
biološko razgradljivih frakcij odpadkov, če je lahko očiščen do kakovosti naravnega
plina in se uporablja kot biogorivo (v nadaljnjem besedilu: bioplin);
4.    
metanol, proizveden iz biomase, če se uporablja kot biogorivo (v
nadaljnjem besedilu: biometanol);
5.    
dimetileter, proizveden iz biomase, če se uporablja kot biogorivo (v
nadaljnjem besedilu: biodimetileter);
6.    
etiltercbutileter (v nadaljnjem besedilu: ETBE), proizveden na osnovi
bioetanola (v nadaljnjem besedilu: bioETBE). Pri izračunu količin se kot
biogorivo šteje 47% takega ETBE;
7.    
metiltercbutileter (v nadaljnjem besedilu: MTBE), proizveden na osnovi
biometanola (v nadaljnjem besedilu: bioMTBE). Pri izračunu količin se kot
biogorivo šteje 36% takega MTBE;
8.    
sintetični ogljikovodiki ali mešanica sintetičnih ogljikovodikov, ki so
proizvedeni iz biomase (v nadaljnjem besedilu: sintetično biogorivo);
9.    
vodik, proizveden iz biomase oziroma biološko razgradljivih frakcij
odpadkov, če se uporablja kot biogorivo (v nadaljnjem besedilu: biovodik);
10.  olje,
proizvedeno iz rastlin s stiskanjem, ekstrakcijo ali primerljivimi procesi,
surovo ali rafinirano, vendar kemijsko nespremenjeno, če ustreza zahtevam tipa
motorja, v katerem se uporabljajo in izpolnjujejo zahteve v zvezi z emisijami
(v nadaljnjem besedilu: čisto rastlinsko olje).
4. člen
(uporaba)
Ta uredba se ne uporablja za gorivo, ki se
uvaža, pridobiva v drugih državah EU ali proizvaja v Republiki Sloveniji za
obvezne in državne rezerve nafte in naftnih derivatov Republike Slovenije, in
za gorivo, ki se zaradi praznjenja teh rezerv daje na trg.
II. CILJNE VREDNOSTI DAJANJA BIOGORIV NA TRG
5. člen
(letna količina biogoriv, dana na trg)
(1) Delež letne količine biogoriv,
dane na trg v Republiki Sloveniji za pogon motornih vozil, je v letu:
-      
2007 enak najmanj 2,0%,
-      
2008 enak najmanj 3,0%,
-      
2009 enak najmanj 4,0%,
-      
2010 enak najmanj 5,0%,
-      
2011 enak najmanj 5,5%,
-      
2012 enak najmanj 6,0%,
-      
2013 enak najmanj 6,5%,
-      
2014 enak najmanj 7,0% in
-      
2015 enak najmanj 7,5% celotne letne količine
goriva, danega na trg za pogon motornih vozil.
(2) Delež letne količine biogoriv se
izraža v odstotkih energijske vrednosti goriva, ki je dano na trg za pogon
motornih vozil, pri čemer se za izračun energijske vrednosti biogoriva in
mineralnega goriva, ki je v posameznem letu dano na trg, upoštevajo specifične
energijske vrednosti in gostote goriv iz priloge 1, ki je sestavni del te
uredbe.
(3) Če v
posameznem letu v obdobju od 2008 do 2015 ena ali več najvišjih dnevnih borznih
cen biogoriva presega vsoto dnevne borzne cene mineralnega goriva, v katero je
primešano to biogorivo, in trošarine za to mineralno gorivo, se delež letne količine
iz prvega odstavka tega člena zmanjša. Zmanjšani delež letne količine biogoriv
se izračuna za vsakega distributerja posebej na naslednji način:
kjer je:
Dzmanjšani – zmanjšani
delež letne količine biogoriva;
Dzmanjšani, biodizel
– zmanjšani delež letne količine biodizla;
Dzmanjšani, bioetanol –
zmanjšani delež letne količine bioetanola ali drugega biogoriva, ki se
primešava bencinu;
Edizel – energija letne
količine goriva, ki ga kot mineralni dizel in biodizel da posamezni distributer
na trg;
Ebencin – energija letne
količine goriva, ki ga kot mineralni bencin in bioetanol ali drugo biogorivo,
ki je primešano v ta bencin, da posamezni distributer na trg.
(4) Dzmanjšani, biodizel in
Dzmanjšani, bioetanol sta izračunana na način iz priloge 2, ki je sestavni
del te uredbe.
(5) Pri izračunu deleža letne količine
biogoriv iz prvega odstavka tega člena se ne upošteva količina mineralnega
goriva, ki ga posamezni distributer dobavi zaradi polnjenja obveznih in
državnih rezerv nafte in naftnih derivatov Republike Slovenije ali daje na trg
zaradi praznjenja teh rezerv nafte in naftnih derivatov.
III. OBVEZNOST DISTRIBUTERJEV
6. člen
(obveznost distributerjev)
(1) (prenehal
veljati).
(2) Glede na ekonomski interes lahko
distributer na bencinskih servisih zagotavlja tudi druge vrste biogoriv.
(3) (prenehal
veljati).
(4) Ministrstvo, pristojno za okolje,
(v nadaljnjem besedilu: ministrstvo) v sodelovanju z distributerji preko svoje
spletne strani, spletnih strani distributerjev oziroma z objavami v medijih
zagotavlja stalno informiranje javnosti o razpoložljivosti, kvaliteti in
maloprodajnih cenah biogoriv in drugih obnovljivih goriv ter mešanicah biogoriv
z mineralnimi gorivi za pogon motornih vozil.
7. člen
(letna količina biogoriv za posameznega
distributerja)
(1) Distributer mora zagotoviti, da je
vsota letnih količin biogoriv, ki jih daje na trg na območju Republike
Slovenije, enaka:
-      
najmanj 70% vsote letnih količin biogoriv v
obdobju od 2008 do 2012, ki je izračunana za to obdobje na podlagi deležev iz
5. člena te uredbe, in
-      
najmanj 80% vsote letnih količin biogoriv v obdobju
od 2011 do 2015, ki je izračunana za to obdobje na podlagi deležev iz 5. člena
te uredbe.
(2) Če distributer daje na trg goriva z
dobavo na internih servisih za točenje goriv, mora obveznost o količini
biogoriv iz prejšnjega odstavka izpolniti posebej za goriva, ki jih daje na trg
na internih servisih za točenje goriv, in posebej za goriva, ki jih daje na trg
na bencinskih servisih.
8. člen
(načrtovanje dajanja biogoriv na trg)
(1) Distributer mora najpozneje do
31. oktobra tekočega leta poslati ministrstvu načrt dajanja biogoriv na
trg za prihod­nje leto.
(2) V načrtu dajanja biogoriv na trg
mora distributer navesti:
-      
predvidene letne količine in vrste goriv, ki
jih namerava dati na trg,
-      
predvidene letne količine biogoriv in vrste
biogoriv, ki jih namerava dati na trg,
-      
povprečni letni delež biogoriva v posamezni
vrsti goriva, ki ga namerava dati na trg,
-      
količino biogoriv, ki jo je upošteval v letnem
načrtu dajanja biogoriv na trg kot neizpolnjeno obveznost dajanja biogoriv na
trg iz preteklega leta in jo prenaša v prihodnje leto v skladu z 11. členom te
uredbe,
-      
predviden način in kraj dobave biogoriv končnim
porabnikom ter druge podatke o distribuciji biogoriv, pomembnih za izvajanje
monitoringa količin biogoriv.
(3) Iz načrta dajanja biogoriv na trg
mora biti razvidno izpolnjevanje zahtev v zvezi z obveznostmi iz 6. člena te
uredbe.
(4) Načrt dajanja biogoriv na trg je
treba poslati ministrstvu v elektronski obliki ali pisno na obrazcu, ki ga
objavi ministrstvo na svojih spletnih straneh.
9. člen
(poročilo o izpolnjevanju obveznosti
dajanja biogoriv na trg)
(1) Distributer mora najpozneje do
31. marca tekočega leta poslati ministrstvu poročilo o izpolnjevanju
obveznosti dajanja biogoriv na trg za preteklo leto.
(2) Sestavni
del poročila o izpolnjevanju obveznosti dajanja biogoriv na trg za preteklo
leto je poročilo o izvajanju monitoringa količine biogoriv za preteklo leto, ki
ga izdela izvajalec programa monitoringa količine biogoriv iz 13. člena te
uredbe.
(3) Poročilo o izpolnjevanju obveznosti
dajanja biogoriv na trg mora vsebovati tudi navedbo deležev biogoriv, danih na
trg na bencinskih servisih in internih bencinskih servisih za točenje goriv.
(4) Poročilo o izpolnjevanju
obveznosti dajanja biogoriv na trg je treba poslati ministrstvu v elektronski
obliki ali pisno na obrazcu, ki ga objavi ministrstvo na svojih spletnih
straneh.
9.a člen
(poročanje o številu bencinskih servisov,
kjer se dobavlja E85)
(1) Distributer mora najpozneje do
5. januarja tekočega leta za preteklo leto ministrstvu poslati poročilo o
številu bencinskih servisov, kjer dobavlja E85, ter skupnem številu bencinskih
servisov na dan 31. decembra preteklega leta.
(2) Poročilo iz prejšnjega odstavka je
treba poslati ministrstvu v elektronski obliki ali pisno na obrazcu, ki ga
objavi ministrstvo na svojih spletnih straneh.
10. člen
(ugotavljanje izpolnjevanja obveznosti
distributerjev)
(1) Ministrstvo izda odločbo o
ugotovitvi izpolnjevanja obveznosti dajanja biogoriv na trg za preteklo leto
najpozneje do 30. junija v tekočem letu.
(2) Ministrstvo za posameznega
distributerja z odločbo ugotovi izpolnjevanje obveznosti dajanja biogoriv na
trg v preteklem letu na podlagi pregleda:
-      
podatkov iz poročila o izpolnjevanju obveznosti
dajanja biogoriv na trg za preteklo leto,
-      
podatkov o vračilih plačanih trošarin ali
oprostitvah plačila trošarin in
-      
podatkov monitoringa količine biogoriv.
(3) Ministrstvo v odločbi iz
prejšnjega odstavka za posameznega distributerja ugotovi izpolnjevanje
obveznosti dajanja biogoriv na trg v preteklem letu, če je dejanska količina
biogoriv, ki jo je dal na trg:
-      
v letu 2007 enaka najmanj 30% letne količine
biogoriv, izračunane iz deleža letne količine biogoriv, določene za to leto v
5. členu te uredbe,
-      
v posameznem letu v obdobju od 2008 do 2015
enaka vsoti najmanj 30% letne količine biogoriv, izračunane iz deleža letne
količine biogoriv, določene za to leto v 5. členu te uredbe, in količine
biogoriv, ki je kot neizpolnjena obveznost dajanja biogoriv na trg v skladu z
11. členom te uredbe nastala v predpreteklem letu in se prenaša v to leto,
-      
v obdobju od 2008 do 2012 enaka vsoti letnih
količin, izračunani v skladu s prvo alineo 7. člena te uredbe in
-      
v obdobju od 2011 do 2015 enaka vsoti letnih
količin, izračunani v skladu z drugo alineo 7. člena te uredbe.
(4) V odločbi iz drugega odstavka tega
člena, izdani v tekočem letu, ministrstvo določi letno količino biogoriv, ki jo
kot neizpolnjeno obveznost iz 11. člena te uredbe distributer prenaša iz
preteklega v prihodnje leto.
(5) Če ministrstvo za posameznega distributerja
ugotovi, da na podlagi meril iz tretjega odstavka tega člena za preteklo leto
ni izpolnil obveznosti dajanja biogoriv na trg, mu v odločbi iz drugega
odstavka tega člena namesto letnega poročanja iz 9. člena te uredbe določi do
konca tekočega leta in za prvih šest mesecev prihodnjega leta trimesečno
poročanje o izpolnjevanju obveznosti dajanja biogoriv na trg, za vsako
trimesečje posebej pa določi najmanjšo količino biogoriv, ki jo mora v tem
obdobju dati na trg.
(6) Distributer iz prejšnjega odstavka
mora trimesečno poročilo o izpolnjevanju obveznosti dajanja biogoriv na trg iz
prejšnjega odstavka poslati ministrstvu najpozneje 60 dni po koncu posameznega
trimesečnega obdobja.
(7) Distributer iz petega odstavka
tega člena je izpolnil obveznost dajanja biogoriv na trg, če je dejanska
količina biogoriva ki jo da na trg, v posameznem trimesečju enaka ali večja od
količine biogoriva, ki je bila zanj določena za to trimesečje v odločbi iz
drugega odstavka tega člena.
11. člen
(prenos obveznosti dajanja biogoriv na
trg)
Če ministrstvo v tekočem letu ob
ugotavljanju izpolnjevanja obveznosti dajanja biogoriv na trg v preteklem letu
za posameznega distributerja ugotovi, da je dejanski delež letne količine
biogoriv, dane na trg v preteklem letu, manjši od njegove obveznosti dajanja
biogoriv na trg v preteklem letu, mora distributer pri načrtovanju dajanja
biogoriv na trg za prihodnje leto v skladu z 8. členom te uredbe upoštevati, da
se obveznost dajanja biogoriv na trg v prihodnjem letu poveča tako, da je količina
biogoriv v prihodnjem letu enaka vsoti:
-      
letne količine biogoriv, določene na podlagi
deleža biogoriva iz 5. člena te uredbe za prihodnje leto in
-      
neizpolnjene obveznosti iz preteklega leta, ki
je enaka razliki med obvezno količino biogoriv, ki bi jo v preteklem letu moral
dati na trg na podlagi deleža biogoriva iz 5. člena te uredbe, in dejansko
količino biogoriva, dano na trg v preteklem letu, pri čemer pa se ne upoštevajo
količine biogoriva, ki jih je kot neizpolnjene obveznosti dajanja biogoriv na
trg prenašal v preteklo leto iz prejšnjih let.
IV. UGOTAVLJANJE DAJANJA BIOGORIV NA TRG
12. člen
(ugotavljanje na podlagi podatkov o
plačilu trošarin)
(1) Če je distributer za biogorivo v
gorivu v skladu s predpisi, ki urejajo trošarine, upravičen do vračila plačanih
trošarin ali oprostitve plačila trošarin, ugotavlja ministrstvo izpolnjevanje
obveznosti dajanja biogoriv na trg iz podatkov o vračilih plačane trošarine
oziroma o oprostitvah plačila trošarin, uveljavljenih na podlagi količine
biogoriva v gorivu.
(2) Podatke o vračilih oziroma
oprostitvah plačil trošarine iz prejšnjega odstavka pošljejo ministrstvu
pristojni carinski organi najpozneje do 31. marca tekočega leta za
preteklo leto.
13. člen
(ugotavljanje na podlagi monitoringa
količine biogoriv)
(1) Kadar distributer ne izpolnjuje
pogojev za vračilo plačanih trošarin ali oprostitev plačila trošarin ali daje
na trg biogorivo, za katero v skladu s predpisi, ki urejajo trošarine, ni
upravičen do vračila plačane trošarine ali oprostitve plačila trošarin,
ugotavlja ministrstvo izpolnjevanje obveznosti dajanja biogoriv na trg iz
podatkov monitoringa količine biogoriv.
(2) Distributer lahko daje biogoriva
iz prejšnjega odstavka na trg le, če na ministrstvo vloži vlogo iz tretjega
odstavka tega člena in če zagotavlja izvajanje količine monitoringa količine
biogoriv po programu monitoringa količine biogoriv, ki mu ga je potrdilo
ministrstvo.
(3) Ministrstvo distributerju potrdi
program monitoringa količine biogoriv z odločbo na podlagi vloge, kateri mora
priložiti tudi predlog programa monitoringa količine biogoriv. V programu
monitoringa količine biogoriv se določi obseg in način ugotavljanja biogoriva v
gorivu, pri čemer je treba upoštevati značilnosti ugotavljanja biogoriva v
gorivu v zvezi z:
-      
vrsto biogoriva,
-      
načinom umešanja biogoriva v mineralno gorivo,
-      
krajem, v katerem se umešava biogorivo v
mineralno gorivo,
-      
izdajo certifikatov za biogorivo, ki morajo
biti izdani v skladu z zahtevami iz standarda SIST EN 45011 in na podlagi katerih proizvajalec goriva jamči za količino biogoriva v gorivu,
-      
preverjanjem verodostojnosti listin iz prejšnje
alinee,
-      
preverjanjem količine biogoriva v posameznih
pošiljkah goriva,
-      
načinom in krajem dobave goriva in biogoriva
končnim porabnikom in
-      
drugimi podatki iz letnega načrta dajanja
biogoriva na trg.
(4) Distributer mora zagotavljati
izvajanje monitoringa količin biogoriv po potrjenem programu monitoringa
količine biogoriv. Odločba o potrjenem programu monitoringa količene biogoriv
iz prejšnjega odstavka velja do izdaje nove odločbe o potrditvi programa
monitoringa količine biogoriv, ki se izda na vlogo distributerja, oziroma do
sprememb predpisov, ki urejajo dajanje goriv na trg, če se z njimi spremenijo
pogoji in zahteve za ugotavljanje biogoriva v gorivu.
(5) Program monitoringa količine
biogoriv lahko izvajajo osebe, ki so pridobile pooblastilo za izvajanje
monitoringa fizikalno-kemijskih lastnosti tekočega goriva v skladu s predpisom,
ki ureja fizikalno-kemijske lastnosti tekočega goriva.
(6) Vsa vprašanja, povezana z izvajanjem
programa monitoringa količine biogoriv, uredita distributer in izvajalec
programa monitoringa količine biogoriv s pisno pogodbo.
(7) Stroške izvajanja programa
monitoringa količine biogoriv krije distributer.
(8) Če za ugotavljanje količine biogoriv
v posameznih vrstah goriva niso izdani standardi za merilne metode, ki
zagotavljajo zahtevano kakovost rezultatov meritev, se količina biogoriv v
posameznih pošiljkah goriva iz šeste alinee tretjega odstavka tega člena
preverja na podlagi preverjanja dokumentacije distributerja in proizvajalca
goriva, ki pošiljko goriva spremlja, po postopku, ki je določen v programu
monitoringa količine biogoriv.
(9) Distributer mora zagotoviti, da se
dokumentacija o izvedenem monitoringu količine biogoriv hrani najmanj pet let.
V. OBVEZNOST UPORABNIKOV GORIVA
14. člen
(črtan)
VI. DAJANJE GORIVA NA TRG OB AVTOCESTAH IN HITRIH CESTAH
15. člen
(obveznost distributerjev)
(1) Distributerji, ki dajejo gorivo
končnim uporabnikom na bencinskih servisih ob avtocestah, vključno s priključki
na avtocesto, in hitrih cestah, vključno s priključki na hitro cesto, morajo
poročati ministrstvu za vsako trimesečje o dajanju v promet dizelskega goriva
in biogoriva za pogon motornih vozil s skupno maso več kot 3,5 t za vsak
bencinski servis ob avtocesti in hitri cesti, vključno s priključki, posebej.
(2) Poročilo iz prejšnjega odstavka
mora distributer najpozneje v 45 dneh po preteku vsakega trimesečja poslati na
ministrstvo po elektronski pošti na obrazcu, ki ga objavi ministrstvo na svojih
spletnih straneh.
VII. POROČANJE
16. člen
(obveščanje Evropske komisije)
(1) Ministrstvo enkrat letno,
najpozneje do 31. maja, poroča Vladi Republike Slovenije o porabi biogoriv
namesto mineralnega dizla ali mineralnega bencina za pogon motornih vozil, ukrepih
za spodbujanje uporabe biogoriv, uveljavljenih v preteklem letu, in rezultatih
teh ukrepov.
(2) V poročilu iz prejšnjega odstavka
ministrstvo poroča o:
-      
sprejetih ukrepih za spodbujanje uporabe
biogoriv ali drugih obnovljivih vrst goriva, ki nadomeščajo dizelsko gorivo ali
motorni bencin v prevozu,
-      
nacionalnih virih, dodeljenih proizvodnji
biomase za energetske namene, razen za prevoz,
-      
celotni prodaji goriva za uporabo v prometu in
deležih biogoriva, čistega in zmešanega z gorivom, in drugih obnovljivih vrst
goriva, ki so bile dane na trg v preteklem letu, in
-      
izjemnih razmerah pri oskrbi trga s surovo
nafto ali naftnimi derivati, ki so vplivali na trženje biogoriv in drugih
obnovljivih vrst goriva.
(3) Ministrstvo poročilo iz prejšnjega
odstavka po obravnavi na Vladi Republike Slovenije pošlje Evropski komisiji
najpozneje do 1. julija tekočega leta za preteklo leto.
VIII. NADZOR IN PREKRŠKI
17. člen
(nadzor)
Nadzor nad izvajanjem te uredbe opravljajo
inšpektorji, pristojni za okolje.
18. člen
(prekrški)
(1) Z globo od 40.000 do 100.000 eurov
se za prekršek kaznuje distributer, če:
-      
ne zagotovi, da je uporabnikom goriva za pogon
motornih vozil na bencinskih servisih dostopno biogorivo v skladu s prvim
odstavkom 6. člena,
-      
ne zagotovi, da je vsota deležev letne količine
biogoriv, ki jo daje na trg na območju Republike Slovenije v skladu s 7.
členom,
-      
ne pošlje ministrstvu načrta dajanja biogoriv
na trg v skladu z 8. členom ali v skladu z drugim odstavkom 19. člena,
-      
ne uredi izvajanja programa monitoringa količine
biogoriv s pisno pogodbo v skladu s šestim odstavkom 13. člena,
-      
ne hrani dokumentacije o izvedbi monitoringa
količine biogoriv v skladu z devetim odstavkom 13. člena in
-      
ne pošlje poročila o oddani količini dizelskega
goriva končnim uporabnikom na bencinskih servisih ob avtocestah in hitrih
cestah v skladu s 15. členom ali ga ne pošlje v roku iz drugega odstavka 15.
člena te uredbe.
(2) Z globo od 10.000 do 40.000 eurov
se za prekršek kaznuje distributer, če:
-      
ne pošlje ministrstvu za preteklo leto poročila
v skladu z 9. in 9.a členom ali v skladu s prvim odstavkom 20. člena,
-      
ne pošlje poročila o izpolnjevanju obveznosti
dajanja biogoriv na trg po koncu trimesečnega obdobja v skladu s šestim
odstavkom 10. člena,
-      
iz odločbe o izpolnjevanju obveznosti dajanja
biogoriv na trg za preteklo leto iz 10. člena sledi, da za preteklo leto ni
izpolnil obveznosti dajanja biogoriv na trg, in
-      
dejanska količina biogoriva, ki jo da na trg, v
posameznem trimesečju ni enaka ali večja od količine biogoriva, ki je bila zanj
določena za to trimesečje v odločbi v skladu s sedmim odstavkom 10. člena.
(3) Z globo 600 eurov se za prekršek
iz prvega in drugega odstavka tega člena kaznuje tudi odgovorna oseba
distributerja.
(4) (črtan).

Priloga 1: Povprečna energijska vrednost in povprečna
gostota mineralnega goriva in biogoriva
Priloga 2: Zmanjšani delež letne količine biodizla in
zmanjšani delež letne količine bioetanola ali drugega biogoriva, ki se
primešava bencinu

Uredba o pospeševanju uporabe biogoriv in
drugih obnovljivih goriv za pogon motornih vozil (Uradni list RS, št. 103/07)
vsebuje naslednje prehodne in končne določbe:
»IX. PREHODNE IN KONČNE DOLOČBE
19. člen
(načrt dajanja
biogoriv na trg)
(1) Šteje se, da distributer
izpolnjuje zahteve v zvezi z dajanjem biogoriv na trg na podlagi potrjenega
načrta dajanja biogoriva na trg in programa monitoringa vsebnosti biogoriv v
skladu s to uredbo, če mu je ministrstvo v skladu s Pravilnikom o vsebnosti
biogoriv v gorivih za pogon motornih vozil (Uradni list RS, št. 83/05 in 108/05
– popr.) potrdilo letni načrt dajanja biogoriv na trg za leto 2007 in program monitoringa vsebnosti biogoriv.
(2) Potrjeni program monitoringa
vsebnosti biogoriv iz prejšnjega odstavka velja do izdaje nove odločbe o
potrditvi programa monitoringa količine biogoriv, ki se izda na vlogo
distributerja.
(3) Distributer, ki mu na podlagi
določb Pravilnika o vsebnosti biogoriv v gorivih za pogon motornih vozil
(Uradni list RS, št. 83/05 in 108/05 – popr.) ni bilo treba prijaviti namere
dajanja biogoriv na trg za leto 2007, ker daje na trg samo biogoriva, mora
prvič poslati ministrstvu načrt dajanja biogoriv na trg v skladu s to uredbo za
leto 2008 najpozneje do 31. marca 2008.
20. člen
(prvo poročilo
o izpolnjevanju obveznosti dajanja biogoriv na trg)
(1) Distributer, ki mu je ministrstvo
potrdilo načrt dajanja biogoriv na trg za leto 2007 v skladu s Pravilnikom o
vsebnosti biogoriv v gorivih za pogon motornih vozil (Uradni list RS, št. 83/05
in 108/05 – popr.), mora poročilo o izpolnjevanju obveznosti dajanja biogoriv
na trg iz 9. člena te uredbe poslati ministrstvu za leto 2007 najpozneje do
31. marca 2008.
(2) Ministrstvo upošteva za
distributerje iz prejšnjega odstavka kot prenos neizpolnjenih obveznosti
dajanja biogoriv na trg iz leta 2006 v leto 2008 količine biogoriv, ki so bile
z odločbo o izpolnjevanju obveznosti dajanja biogoriv na trg v letu 2006,
izdano v skladu s Pravilnikom o vsebnosti biogoriv v gorivih za pogon motornih
vozil (Uradni list RS, št. 83/05 in 108/05 – popr.), določene kot neizpolnjene
obveznosti iz leta 2006.
21. člen
(začetek
uporabe)
(1) Določbe o obveznem poročanju
distributerjev o dajanju v promet dizelskega goriva končnim uporabnikom iz 15.
člena te uredbe se začnejo uporabljati 1. januarja 2008.
(2) Določbe o informiranju javnosti iz
petega odstavka 6. člena te uredbe se začnejo uporabljati 1. julija 2008.
(3) Določbe o zagotavljanju
dostopnosti biogoriv končnim uporabnikom na bencinskih servisih iz drugega
odstavka 6. člena te uredbe in določbe o obveznosti upravljavcev oziroma
lastnikov motornih vozil iz 14. člena te uredbe se začnejo uporabljati
1. januarja 2010.
22. člen
(prenehanje
veljavnosti)
Z dnem uveljavitve te uredbe preneha
veljati Pravilnik o vsebnosti biogoriv v gorivih za pogon motornih vozil
(Uradni list RS, št. 83/05 in 108/05 – popr.).
23. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
pospeševanju uporabe biogoriv in drugih obnovljivih goriv za pogon motornih
vozil (Uradni list RS, št. 92/10) vsebuje naslednjo prehodno in
končni določbi:
»9. člen
Distributer mora ministrstvu poročati o
številu bencinskih servisov, kjer dobavlja E85, ter skupnem številu bencinskih
servisov iz 9.a člena uredbe do vključno leta 2015.
10. člen
Določba novega tretjega odstavka 9. člena
uredbe se začne uporabljati 1. januarja 2011.
11. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o fizikalno-kemijskih lastnostih
tekočih goriv (Uradni list RS, št. 74/11) vsebuje naslednjo končno določbo:
»28. člen
(začetek
veljavnosti)
Ta uredba začne veljati 1. oktobra 2011.«.