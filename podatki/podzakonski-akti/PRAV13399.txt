Prvi del:
SPLOŠNE DOLOČBE
1. člen
(vsebina)
(1) Ta pravilnik ureja zagotavljanje varnosti in zdravja
delavcev, ki jih mora izvajalec rudarskih del upoštevati pri načrtovanju, oblikovanju,
opremljanju in vzdrževanju delovnih mest pri raziskovanju in izkoriščanju
mineralnih surovin na površinskih kopih.
(2) S tem pravilnikom se v pravni red Republike Slovenije
prenaša Direktiva Sveta 92/104/EGS z dne 3. decembra 1992 o minimalnih zahtevah
za izboljšanje varnosti in zdravja delavcev v dejavnostih površinskega in
podzemnega pridobivanja rudnin (dvanajsta posebna direktiva po točki 16. člena
Direktive 89/391/EGS) (UL L št. 404 z dne 31. 12. 1992, str. 10), zadnjič
spremenjena z Direktivo 2007/30/ES Evropskega parlamenta in Sveta z dne 20.
junija 2007 o spremembah Direktive Sveta 89/391/EGS, njenih posebnih direktiv
in direktiv Sveta 83/477/EGS, 91/383/EGS, 92/29/EGS in 94/33/ES za
poenostavitev in racionalizacijo poročil v zvezi s praktičnim izvajanjem (UL L
št. 165 z dne 27. 6. 2007, str. 21), in sicer v delu, ki se nanaša na splošne
določbe, obveznosti delodajalcev in druge določbe, ki se nanašajo na področje
tehnične uskladitve in standardizacije za dejavnost površinskega pridobivanja rudnin,
razen v delu, ki se nanaša na podzemno pridobivanje rudnin.
(3) Določbe tega pravilnika se nanašajo na zahteve v zvezi z
ureditvijo delovnih mest pri raziskovanju in izkoriščanju mineralnih surovin na
površinskih kopih.
2. člen
(področje uporabe)
(1) Ta pravilnik določa:
-       
pogoje in zahteve, ki jih morajo izpolnjevati objekti, namenjeni za
raziskovanje in izkoriščanje mineralnih surovin;
-       
delovne in druge postopke pri izvajanju del pri raziskovanju in
izkoriščanju mineralnih surovin;
-       
ukrepe za varnost in zdravje pri izvajanju del v rudniških objektih, če
se nanašajo na raziskovanje in izkoriščanje mineralnih surovin na površini;
-       
postopek in način opravljanja obvezne tehnične kontrole graditve in
obratovanja rudniških objektov, naprav in postrojev v rudniških objektih.
(2) Glede na določbe prejšnjega odstavka ureja ta pravilnik
površinsko izkoriščanje kovinskih in nekovinskih mineralnih surovin, in sicer
za:
-       
odpiranje, pripravo in površinsko izkoriščanje nahajališč;
-       
pomožna dela;
-       
glavne in pomožne stroje in postroje, ki se uporabljajo pri površinskem
pridobivanju;
-       
požarno varstvo.
3. člen
(pojmi)
Izrazi, uporabljeni v tem pravilniku, pomenijo:
1.     
»bloki za industrijsko predelavo« so kosi, pridobljeni iz trdne kamnine,
imajo obliko pravilnega paralelopipeda s šestimi obdelanimi ploskvami, so širši
od 30 cm in imajo večji volumen od 3 m3;
2.     
»delovišče« je celotno delovno območje ali njegov del na rudarskem
obratu, ki je namenjeno raziskovanju in izkoriščanju mineralnih surovin na
površini, do katerega imajo delavci dostop zaradi delovnih zadolžitev;
3.     
»gramoz« je naravna zmes zrn peska in proda;
4.     
»izkoriščanje mineralnih surovin na površini« so vse dejavnosti, pri
katerih se:
- 
redno pridobivajo mineralne surovine na površini;
- 
izvaja poskusno pridobivanje mineralnih surovin na površini;
- 
izvaja priprava pridobljenih mineralnih surovin za prodajo, vendar brez
predelave takšnih materialov;
5.     
»kamnolom« je kraj, kjer se izkorišča naravni ali tehnični kamen; je
tudi obrat za izkoriščanje naravnega ali tehničnega kamna;
6.     
»pesek« je drobnozrnata rahla kamnina z velikostjo delcev od 0,02 do 2
mm, za betone tudi do 8 mm, okrogle, zaobljene, oglate ali ostrorobate oblike;
7.     
»površinski kop« je pridobivalni prostor s površinskim izkoriščanjem,
glede na lego površine okolice ločimo višinske kope nad površino okolice in
globinske kope pod površino okolice;
8.     
»prod« je zaobljeni naplavinski kamninski material, ki ga sestavljajo
prodniki velikosti nad 2 mm;
9.     
»splošni akt o varnosti in zdravju pri delu« je splošni akt izvajalca
rudarskih del, s katerim je urejeno področje varnosti in zdravja pri delu v
skladu s pravilnikom, ki ureja vsebino in način izdelave splošnega akta o
varnosti in zdravju pri delu, ki ga mora pred začetkom del izdelati izvajalec
rudarskih del;
10.  
»zastopnik delavcev s posebno odgovornostjo za varnost in zdravje
delavcev« je vsaka oseba, ki je izvoljena, izbrana ali imenovana v skladu z
domačo zakonodajo in prakso za zastopanje delavcev, kadar pride do težav v
zvezi z varnostjo in zdravjem delavcev pri delu.
Drugi del:
ZAHTEVE ZA ZAGOTAVLJANJE VARNOSTI IN
ZDRAVJA DELAVCEV 
I. poglavje:
Splošne obveznosti izvajalcev del
4. člen
(način izvajanja potrebnih ukrepov)
Za zagotovitev varnosti in zdravja delavcev izvajalec
rudarskih del izvede ukrepe, s katerimi zagotovi, da:
-       
so delovišča tako projektirana, zgrajena, opremljena, preverjena s
poskusnim obratovanjem in vzdrževana, da na njih lahko delavci izvajajo
poverjene delovne naloge, ne da bi pri tem ogrožali lastno varnost in zdravje
ali varnost in zdravje drugih delavcev;
-       
se na deloviščih, na katerih so delavci, izvaja delo le pod nadzorom
odgovorne osebe;
-       
je delo, pri katerem pride do posebne nevarnosti, poverjeno le strokovno
usposobljenim delavcem, ki delo izvajajo v skladu z izdanimi navodili;
-       
so vsa varnostna navodila delavcem razumljiva;
-       
je na delovišču na voljo primerna oprema za prvo pomoč;
-       
se izvaja v določenih obdobjih potrebno usposabljanje iz varnosti in
zdravja pri delu.
5. člen
(izdelava splošnega akta o varnosti in zdravju pri delu)
(1) Izvajalec rudarskih del, ki je pristojen za delovišče,
pred začetkom del izdela splošni akt o varnosti in zdravju pri delu.
(2) Splošni akt iz prejšnjega odstavka izvajalec rudarskih
del sproti dopolni, če se razmere na delovišču bistveno spremenijo.
(3) Splošni akt iz prvega odstavka tega člena poleg sestavin,
določenih s pravilnikom, ki ureja vsebino in način izdelave splošnega akta o
varnosti in zdravju pri delu, vsebuje tudi:
-       
določitev ocene tveganja, ki so mu delavci izpostavljeni na delovnih
mestih;
-       
sprejetje ustreznih ukrepov za zagotavljanje varnosti in zdravja
delavcev pri delu;
-       
zahtevo, da so ureditev, uporaba in vzdrževanje delovnih mest in opreme
varni.
6. člen
(usklajevanje ukrepov)
(1) Izvajalec rudarskih del na delovišču usklajuje vse
potrebne ukrepe za zagotovitev varnosti in zdravja delavcev pri delu.
(2) V splošnem aktu o varnosti in zdravju pri delu se
določijo namen tega usklajevanja ter ukrepi in postopki za njegovo izvajanje.
(3) Usklajevanje ukrepov za zagotovitev varnosti in zdravja
delavcev pri delu na delovišču izvajalca rudarskih del ne odvezuje odgovornosti
za varno in zdravo delo njegovih delavcev.
(4) Če so na istem delovišču delavci, ki delajo za različne
izvajalce del, je vsak izvajalec rudarskih del odgovoren za izvajanje ukrepov
varnosti in zdravja pri delu, ki spadajo v njegovo delovno področje.
(5) Izvajalec rudarskih del nemudoma poroča rudarski
inšpekciji o vseh skupinskih, hujših in smrtnih poškodbah pri delu ter vseh
nevarnostih na delovišču, ki je v njegovi pristojnosti.
7. člen
(seznanjanje z ukrepi)
(1) Izvajalec rudarskih del zagotovi, da so delavci
seznanjeni z vsemi ukrepi za zagotavljanje varnosti in zdravja na delovišču in
posameznih delovnih mestih, zlasti pa z ukrepi, ki se nanašajo na uporabo in
vzdrževanje:
-       
naprav za umik in reševalne opreme;
-       
komunikacijskih, opozorilnih in alarmnih sistemov.
(2) Izvajalec rudarskih del zagotovi, da se delavci seznanijo
z vsebino splošnega akta o varnosti in zdravju pri delu ter z ukrepi za varno
in zdravo delo na delovišču kakor tudi z ukrepi za varovanje delavcev pred
požari, eksplozijami in škodljivim ozračjem.
(3) Izvajalec rudarskih del zagotovi, da je seznanjenje
delavcev razumljivo in prilagojeno njihovim sposobnostim in delovnim
zadolžitvam.
8. člen
(posvetovanje in sodelovanje)
(1) Izvajalec rudarskih del se posvetuje z delavci ali
njihovimi predstavniki o vseh zadevah v zvezi z varnostjo in zdravjem na
deloviščih in posameznih delovnih mestih.
(2) Izvajalec rudarskih del obveznosti iz prejšnjega odstavka
uresničuje ob:
-       
vsakem ukrepu, ki bi lahko vplival na varnost in zdravje;
-       
imenovanju enega delavca ali več delavcev zaradi opravljanja dejavnosti
v zvezi z zaščito in preprečevanjem poklicnih tveganj;
-       
rezultatih, dobljenih iz ocene tveganja za varnost in zdravje;
-       
vključitvi zunanjih sodelavcev zaradi organiziranja zaščitnih in
preventivnih ukrepov ter
-       
usposabljanju delavcev.
9. člen
(zdravstveni nadzor)
(1) Izvajalec rudarskih del zagotovi ustrezni zdravstveni
nadzor nad zdravjem delavcev. Oblika in vsebina zdravstvenega nadzora se
prilagodita tveganjem za varnost in zdravje delavcev pri delu.
(2) Zdravstveni pregledi se izvajajo v rokih in na način,
določenimi s predpisi, ki urejajo področje preventivnih zdravstvenih pregledov.
II. poglavje:
Posebne obveznosti izvajalca rudarskih
del glede reda rudarskih objektov za raziskovanje in izkoriščanje mineralnih
surovin na površini
1. oddelek:
Splošna varnostna pravila
10. člen
(posebne obveznosti)
(1) Na delovišču so lahko samo tam zaposlene osebe, razen
tistih, ki jim iz utemeljenih razlogov za to izda posebno dovoljenje odgovorna
oseba izvajalca rudarskih del, določena v splošnem aktu o varnosti in zdravju
pri delu.
(2) Prepoved dostopa nezaposlenim osebam iz prejšnjega
odstavka se objavi na tablah, postavljenih na vseh dostopih na delovno mesto in
drugih krajih, kjer jih je lahko opaziti.
(3) Dostop osebam pod vplivom alkohola je na področje del
prepovedan in jih odgovorna oseba izvajalca rudarskih del takoj odstrani z
delovišča.
(4) S stroji ter drugo opremo in napravami smejo upravljati
samo za to pooblaščene osebe, kar velja tudi za montažo, demontažo, popravilo
in njihovo predelavo.
11. člen
(opravljeni zdravstveni pregled)
Dela, določena v aktu o varnosti in zdravju pri delu, lahko
opravljajo samo osebe, ki imajo opravljen zdravstveni pregled in so po mnenju zdravnika
sposobne opravljati tovrstna dela. Izdajanje ustreznih zdravstvenih spričeval
poteka v skladu s predpisi, ki urejajo izdajanje zdravstvenih spričeval.
12. člen
(nezgode)
(1) Izvajalec rudarskih del zbira podatke o nezgodah in
poškodbah, kraju, vzroku in poškodovanem delu telesa z namenom, da bo v
prihodnje lahko zagotovil boljše ukrepanje za preprečitev nezgod.
(2) Na temelju zbranih podatkov iz prejšnjega odstavka in
analize vzrokov nezgodnih primerov in poškodb se sprejmejo ukrepi, potrebni za
preprečevanje takšnih primerov in poškodb.
13. člen
(izmenska poročila)
Vsa poročila v zvezi z delom izmene in druga tehnična
poročila, ki jih prejmejo odgovorne osebe, se hranijo najmanj tri leta.
14. člen
(ogrožanje zemljišč)
Če se pričakuje, da bi zaradi izvajanja del prišlo do
ogrožanja zemljišč ali objektov v okolici delovnega področja, se prizadete
obvesti, ogroženo območje vidno zaznamuje z opozorilnimi tablami in nemudoma
izvedejo ukrepi, da se taka nevarnost odpravi, ogroženo območje pa začasno primerno
ogradi.
15. člen
(organizacija delovišča)
(1) Delovišče se uredi tako, da so delavci zavarovani pred
nevarnostmi in škodljivostmi. Izvajalec rudarskih del sprejme ukrepe, s
katerimi zagotovi, da na delovišču ni škodljivih ali nevarnih snovi ali njihovih
odlagališč, ali pa zagotovi njihovo redno kontrolo, s katero se prepreči
ogrožanje zdravja in varnosti delavcev.
(2) Delovna mesta na delovišču se projektirajo in oblikujejo
v skladu z ergonomskimi načeli in potrebami delavcev za varno izvajanje delovnih
postopkov in gibanje med delom.
(3) Če je na delovnem mestu zaposlen samo en delavec, se
zagotovi redni nadzor ali opremi delovno mesto z ustrezno komunikacijsko
opremo.
16. člen
(nadzor)
(1) Za zagotovitev varnosti in zdravja delavcev izvajalec
rudarskih del med vsemi postopki za opravljanje nadzora pooblasti odgovorne
osebe.
(2) Izvajalec rudarskih del lahko sam izvaja nadzor iz
prejšnjega odstavka, če je za to ustrezno usposobljen v skladu s predpisi, ki
urejajo rudarstvo, in tem pravilnikom.
2. oddelek:
Sistem odgovornosti in odgovorne osebe
17. člen
(splošno)
(1) Vsak izvajalec rudarskih del za naloge s področja
varnosti in zdravja pri delu določi odgovorne osebe.
(2) Odgovorne osebe zagotovijo upoštevanje vseh predpisov, ki
se nanašajo na posamezno delovno mesto. Odgovornost za varnost in zdravje pri
delu je določena v splošnem aktu o varnosti in zdravju pri delu, posamezne
osebe pa jo izvajajo v skladu s predpisi, ki urejajo rudarstvo, tem pravilnikom
in splošnim aktom o varnosti in zdravju pri delu.
(3) Izvajalec rudarskih del zagotovi, da je za vsako
delovišče, na katerem so delavci, ob vsakem času zadolžena odgovorna oseba.
(4) Izvajalec rudarskih del lahko sam prevzame izvajanje
nalog odgovorne osebe iz prejšnjega odstavka, če je za to ustrezno usposobljen
v skladu s predpisi, ki urejajo rudarstvo.
(5) Odgovorne osebe iz prvega odstavka tega člena odstavka
so: vodja delovišča, nadzornik, poslovodja, tehnični vodja rudarskih del na
izpostavljenih deloviščih, obratov, več obratov in glavni tehnični vodja
rudarskih del. Število in njihova medsebojna razmerja ter odgovornosti so
določeni v splošnem aktu o varnosti in zdravju pri delu in organigramu
izvajalca rudarskih del.
18. člen
(obveznosti zaposlenih)
(1) Pri delu delavec uporablja varnostne naprave in osebno
varovalno opremo, potrebne za varovanje življenja in zdravja delavca ter
zagotavljanje varnosti obrata.
(2) Če delavec opazi, da so ogroženi ljudje in premoženje, o
tem takoj opozori navzoče delavce ter najbližjega nadrejenega delavca in
odgovorno osebo.
(3) Delavec sme pred koncem delovnega časa zapustiti
delovišče v primeru ogroženosti, zaradi katere se morajo delavci umakniti z
delovnega prostora.
(4) Po potrebi odgovorna oseba delavcu, ki zapušča delovni
prostor zaradi bolezni ali poškodbe, določi spremljevalca.
19. člen
(vodja skupine)
(1) Za delovno mesto odgovorne osebe vodja skupine se lahko
določi oseba, ki je na delovišču z enakimi ali večjimi nevarnostmi opravljala
dela pod vodstvom odgovorne osebe najmanj dve leti.
(2) Izvajalec rudarskih del lahko v splošnem aktu o varnosti
in zdravju pri delu za delavca iz prejšnjega odstavka določi tudi višje zahteve
glede usposobljenosti.
(3) Vodja skupine v začetku izmene in med delom pregleduje,
če je delovni prostor varen, zlasti glede podpiranja, zračenja in varnostnih
naprav. Ugotovljene pomanjkljivosti se morajo takoj odpraviti.
(4) Če ugotovljenih pomanjkljivosti ni mogoče takoj odpraviti
in obstaja nevarnost za zaposlene delavce, odgovorna oseba ustavi delo na tem
delovišču, odpelje delavce na varen kraj, prepreči dostop na delovišče in o teh
ukrepih poroča nadzorniku, ki zagotovi vse potrebno za zavarovanje delovišča.
(5) Ob zamenjavi delavcev na delovišču vodja delovne skupine,
ki je končala delo, opozori vodjo delovne skupine, ki začenja delo, na izredne
ali nevarne okoliščine.
(6) Če se delavci ne zamenjujejo na delovnem prostoru, vodja
delovne skupine, ki zapušča delovni prostor, sporoči vodji svoje izmene
okoliščine iz prejšnjega odstavka, nadzornik pa to ustrezno sporoči nadzorniku
naslednje izmene in to vpiše v izmensko poročilo.
20. člen
(nadzornik)
(1) Nadzornik nadzoruje delo podrejenih delavcev na njihovem
delovnem področju. Naloge nadzornika so:
-       
zagotavlja, da so delovni prostori varni in da so naprave, napeljave in
druga sredstva za delo brezhibni;
-       
zagotavlja, da delavci varno opravljajo svoje delo, da pri delu in
razvrščanju na delo upoštevajo predpise in varnostne ukrepe in jih poučuje,
katera dela so nevarna;
-       
nadzoruje uporabo varnostnih naprav in osebnih varovalnih sredstev;
-       
skrbno pregleduje kraje, kjer je nevarnost požara (ognja) ali
eksplozije, vdora vode in blata, ter preverja naprave za preprečevanje ali
zatiranje takšnih nevarnosti;
-       
nudi prvo pomoč poškodovanim delavcem in zagotavlja takojšnjo oskrbo
hudo poškodovanih in obolelih delavcev.
(2) Nadzornik najmanj enkrat med delom vsake izmene pregleda
delovišče svojega področja, če za posamezne delovne prostore ni določen
pogostejši obhod. Ob koncu izmene vpiše v knjigo izmenskih poročil svoje
ugotovitve o spremembah, nastalih med delom izmene, kakor tudi o nastalih
nevarnostih in opravljenih varnostnih ukrepih.
(3) Nadzornik se med delom svoje izmene ne sme oddaljevati od
svojega področja, razen na poseben ukaz ali po odobritvi tehničnega vodje
obrata.
(4) Če izmenski nadzornik ne pride na izmeno ali pa ne more
opravljati dela, tehnični vodja obrata zagotovi nadzor v njegovem oddelku, v
nasprotnem primeru se delo v tem oddelku ustavi.
(5) V knjigi izmenskih poročil se navede, kdaj in kako je
nadzornik ukrepal med delovno izmeno, ko je bil odgovoren za nadzor.
21. člen
(poslovodja)
(1) Kadar to zahtevata obseg del in število zaposlenih, se s
splošnim aktom o varnosti in zdravju pri delu določi poslovodja kot vmesni člen
med nadzorniki in tehničnimi vodji ter njihove obveznosti glede števila
pregledov delovišč in krajev kakor tudi preverjanje dela nadzornikov njihovih
oddelkov.
(2) Poslovodja nemudoma obvesti tehničnega vodjo obrata o
pomembnejših spremembah in nastalih nevarnostih na svojem področju
odgovornosti.
22. člen
(tehnični vodja in vodja tehničnih služb)
(1) Tehnični vodja obrata in dislociranega delovišča zaradi
preverjanja izvajanja varnostnih ukrepov pri delu in pravilnega opravljanja
dela redno pregleduje obrat glede na svoje področje odgovornosti in v primeru
nevarnosti takoj ustrezno ukrepa.
(2) V knjigi dnevnih poročil tehnični vodja obrata in
dislociranega delovišča na kratko navede, katere preglede je opravil, kakšne
pomembne spremembe je opazil in kaj je ukrenil ali ukazal.
(3) Tehnični vodja obrata in dislociranega delovišča vsak
mesec izdela pisno poročilo o stanju, spremembah in problemih varnosti na
svojem področju odgovornosti.
(4) S splošnim aktom o varnosti in zdravju pri delu je
določeno, kako, kdaj in komu se predajo dnevna in mesečna poročila.
(5) Tehnični vodja obrata in dislociranega delovišča na
podlagi odobrenih načrtov in projektov neposredno določa posamične varnostne
ukrepe in je odgovoren za pravilno izvajanje teh ukrepov v okviru delovnega
področja, za katero je odgovoren.
(6) V splošnem aktu o varnosti in zdravju pri delu se
določijo tudi naloge posameznih vodij tehničnih služb glede varnosti in zdravja
pri delu na njihovih delovnih področjih.
23. člen
(predaja in prevzem poslov)
(1) Pri vključitvi novih odgovornih oseb v tehnološki proces
se opravita predaja in prevzem poslov.
(2) Predaja in prevzem poslov se opravita tako, da se oseba,
ki posle prevzema, po skupnem pregledu obrata in terena podrobno in natančno
seznani s svojim področjem dela in odgovornostmi, vsemi težavami in
nevarnostmi, izzivi službe varstva pri delu ter z vsebino knjige rudarskega
nadzora.
(3) O predaji in prevzemu poslov se sestavi zapisnik, v
katerega se vpiše stanje obrata s tekočo problematiko. Zapisnik podpišejo
predajalec in prevzemnik poslov, nadrejeni tehnični vodja, člani komisije in
druge osebe, v navzočnosti katerih se opravita predaja in prevzem. V primeru
predaje in prevzema del glavnega tehničnega vodje zapisnik podpiše tudi
direktor izvajalca rudarskih del.
(4) Vsaka odgovorna oseba pri odhodu na dopust preda posle
svojemu namestniku. Pri tem sestavi kratek zapisnik o predaji in prevzemu
poslov, v katerega se vpisujejo stanje in težave, ki se morajo v času njegove
odsotnosti reševati, kakor tudi opozorila o nevarnostih, ki bi lahko nastale.
(5) Na zahtevo prevzemnika poslov predajalec poslov preda vsa
pisna pojasnila, ki jih prevzemnik zahteva.
24. člen
(strokovnost delavcev)
(1) Na vsakem delovišču se zaposli zadostno število delavcev
s predpisano strokovno izobrazbo, izkušnjami in usposobljenostjo, da lahko izvajajo
dodeljene delovne naloge.
(2) Če je za opravljanje določenih del ali ravnanje in
nadzorstvo nad določenimi deli predpisan strokovni izpit, se smejo taka dela
zaupati le osebam, ki imajo predpisano strokovno izobrazbo in so opravile
strokovni izpit.
25. člen
(obveščanje in usposabljanje delavcev ter obveznosti glede
varnosti in zdravja na delovnih mestih)
(1) Izvajalec rudarskih del delavcem zagotovi vsa potrebna
obvestila in navodila v zvezi delovnimi razmerami in delovnimi postopki, ki jih
delavci izvajajo pri delu. Če delovni postopki vključujejo tudi delovno opremo,
se delavci za njeno uporabo ustrezno usposobijo.
(2) Izvajalec rudarskih del mora zagotoviti varnost in
zdravje delavcev v zvezi z delom.
(3) Če izvajalec rudarskih del najame strokovne zunanje
službe ali osebe, ga to ne odvezuje njegovih obveznosti in odgovornosti glede
varnosti in zdravja na delovnih mestih.
(4) Obveznosti delavcev na področju varnosti in zdravja pri
delu ne vplivajo na načelo odgovornosti delodajalca.
(5) Zaradi zagotovitve varnosti in zaščite zdravja delavcev,
vključno s preprečevanjem poklicnih tveganj, ter zagotavljanjem obveščanja in
usposabljanja ter potrebne organizacije in sredstev, delodajalec sprejme ukrepe
in pri tem upošteva:
-       
izogibanje tveganjem;
-       
ovrednotenje tveganj, ki se jim ni mogoče izogniti;
-       
obvladovanje tveganj pri viru;
-       
prilagajanje dela posamezniku, še zlasti glede načrtovanja delovnih
mest, izbire delovne opreme ter delovnih in proizvodnih metod, da se olajša
monotono delo in delo z vnaprej določeno delovno hitrostjo ter zmanjša njihov
učinek na zdravje;
-       
prilagajanje tehničnemu napredku;
-       
zamenjava nevarnega z nenevarnim ali manj nevarnim;
-       
vzpostavljanje skladne celovite preventivne politike, ki zajema
tehnologijo, organizacijo dela, delovne razmere, medsebojne odnose in vpliv
dejavnikov, povezanih z delovnim okoljem;
-       
dajanje prednosti kolektivnim zaščitnim ukrepom pred individualnimi;
-       
dajanje ustreznih navodil delavcem;
-       
ovrednotenje tveganj za varnost ali zdravje delavcev, med drugim tudi
pri izbiri delovne opreme, uporabljenih kemičnih snovi ali pripravkov in
opremljenosti delovnih mest, kar zagotovi izboljšanje zaščite na vseh ravneh;
-       
da naloge poveri delavcu in upošteva njegovo usposobljenost glede
zdravja in varnosti;
-       
da se ob načrtovanju in uvedbi novih tehnologij posvetuje z delavci ali
njihovimi zastopniki o posledicah za varnost in zdravje delavcev pri izbiri
opreme, delovnih razmer in delovnega okolja;
-       
da s primernimi ukrepi zagotovi, da imajo lahko samo delavci, ki so
prejeli ustrezna navodila, dostop na območja, kjer obstaja resna in posebna
nevarnost.
(6) Izvajalec rudarskih del mora upoštevati potrebo po
prilagajanju teh ukrepov zaradi spreminjajočih se okoliščin in izboljšanja
obstoječih razmer.
(7) Kadar si več podjetij deli delovišče, delodajalci
zagotavljajo varnost, zdravje in higieno pri delu ter ob upoštevanju vrste
dejavnosti usklajujejo svoje ukrepe za zaščito in preprečevanje poklicnih
tveganj, drug drugega in svoje delavce ali njihove zastopnike pa obveščajo o
teh tveganjih.
(8) Ukrepi, povezani z varnostjo, higieno in zdravjem pri
delu, delavcem ne smejo povzročiti finančnih obveznosti.
(9) Izvajalec rudarskih del zagotovi, da so obvestila in
navodila nedvoumna in delavcem popolnoma razumljiva, da ne bi bila zaradi tega
ogrožena njihova varnost in zdravje ali varnost in zdravje drugih delavcev.
(10) Izvajalec rudarskih del usposabljanje delavcev za varno
delo na deloviščih, na katerih so delavci običajno zaposleni, izvaja redno v
primernih časovnih razmikih. Namen takšnega usposabljanja je, da:
-       
se delavci, ki imajo posebne dolžnosti v primerih nevarnosti, usposobijo
za izvajanje svojih zadolžitev in se njihovo znanje tudi preveri;
-       
delavci spoznajo pravilno uporabo in vzdrževanje reševalne opreme.
(11) Izvajalec rudarskih del delavce, če to zahtevajo razmere
na delovišču, tudi praktično usposobi za pravilno uporabo in vzdrževanje opreme
za odkrivanje in gašenje požarov ter alarmiranje in komuniciranje.
(12) Obveznosti iz tega člena, zlasti roki periodičnega
usposabljanja in preverjanja znanja, se podrobneje opredelijo v splošnem aktu o
varnosti in zdravju pri delu.
26. člen
(pisna navodila)
(1) Izvajalec rudarskih del za vsako delovišče sestavi
razumljiva pisna navodila o zagotavljanju varnosti in zdravja delavcev pri
delu.
(2) Pisna navodila vključujejo praktične nasvete o varni
uporabi delovne opreme, namestitvi in uporabi opreme za umik in reševanje ter
opis postopkov, ki se izvajajo v nujnih primerih.
27. člen
(varne metode dela)
(1) Na delovišču sme izvajalec rudarskih del uporabljati le
takšne delovne metode, ki so prilagojene posebnostim delovnih postopkov in
delavcem zagotavljajo varnost in zdravje pri delu.
(2) Posebno nevarna dela, določena s splošnim aktom o
varnosti in zdravju pri delu, se smejo opravljati samo pod nadzorstvom strokovnih
oseb, ki jih za to določi tehnični vodja.
(3) Na krajih, ki bi morali biti po tem pravilniku
zavarovani, vendar niso zavarovani, se lahko opravljajo le dela za zavarovanje.
V takem primeru se morajo ta dela opravljati v prisotnosti in pod neposrednim
nadzorstvom odgovornega nadzornika.
28. člen
(dokumentacija o varnosti)
(1) Po smrti ali hudi poškodbi delavca ali skupinski nezgodi
poslovodja ali nadzornik izmene pri klicanju delavcev ob začetku dela vsake
izmene tistega delovnega dne na podlagi analize vzrokov in okoliščin, ki so
povzročile nezgodo ali poškodbo, opozori na napake in poudari, kaj je treba v
konkretnem primeru storiti, da ponovno ne pride do nezgode ali poškodbe zaradi
podobnih vzrokov ali v podobnih okoliščinah.
(2) Vsa poročila v zvezi z delom izmene (izmenska poročila)
in druga tehnična poročila, ki jih prejme tehnični vodji izvajalca rudarskih
del, se hranijo najmanj tri leta.
29. člen
(redni nadzor nad izvajanjem ukrepov za zagotavljanje
varnosti in zdravja pri delu)
(1) Izvajalec rudarskih del zagotovi osebje, ki je pristojno
za red in nadzor nad izvajanjem uvedenih ukrepov za zagotavljanje varnosti in
zdravja delavcev.
(2) Izvajalec rudarskih del zagotavlja stalno preverjanje
učinkovitosti sistema varnosti in zdravja pri delu ter zagotovi njegovo vodenje
in potrebne izboljšave.
III. poglavje:
Zahteve za urejenost strojne in
električne opreme ter napeljave
30. člen
(splošne zahteve)
(1) Izbira, vgradnja, dajanje v uporabo, obratovanje in
vzdrževanje strojne in električne opreme izvajalec rudarskih del izvede v
skladu z zahtevami za varnost in zdravje delavcev ter v skladu s predpisi, ki
se nanašajo na delovna mesta in delovno opremo.
(2) Če je električna oprema na območju, kjer obstaja
nevarnost požara ali eksplozije zaradi vžiga plina, pare ali hlapov, mora biti
primerna za varno uporabo na takšnem območju.
(3) Če morajo biti delavci zaradi svoje varnosti opozorjeni
na izpad delovanja posamezne opreme, se takšna oprema opremi z dodanimi
varnostnimi napravami, ki javijo takšne dogodke.
(4) Strojna oprema in napeljave morajo imeti ustrezno
konstrukcijsko varnost in trdnost, biti prilagojene namenu uporabe in brez
zaznavnih pomanjkljivosti. Električna oprema in napeljave morajo biti ustrezne
velikosti in moči ter v skladu z namenom uporabe.
(5) Strojno in električno opremo ter napeljave se vgradijo
tako, da so delavci zavarovani pred nevarnostmi zaradi njihovega delovanja.
31. člen
(vzdrževanje)
(1) Izvajalec rudarskih del zagotovi sistematično
vzdrževanje, pregledovanje in preskušanje strojne in električne opreme ter
napeljav, za kar sprejme delovna navodila v pisni obliki.
(2) Naloge iz prejšnjega odstavka lahko izvaja le strokovna
oseba, ki jo določi tehnični vodja izvajalca rudarskih del.
(3) Strokovna oseba ob vsakem pregledu in preskusu opreme
sestavi zapisnik. Zapisnik o pregledih in preskusih opreme je treba hraniti
vsaj tri leta.
(4) Vzdrževanje varnostne opreme izvajalec rudarskih del
zagotavlja z ustrezno organizacijo dela, in sicer tako, da je vedno brezhibna
in pripravljena za takojšnjo uporabo.
(5) Vzdrževanje varnostne opreme se uskladi z delovnimi
operacijami.
IV. poglavje:
Zahteve za zagotavljanje varnosti pred
eksplozijami in požari ter škodljivim ozračjem
32. člen
(splošno)
(1) Izvajalec rudarskih del izvaja ukrepe za ocenjevanje
prisotnosti eksplozivnih in zdravju škodljivih snovi v ozračju delovnega mesta.
Te ukrepe določi v splošnem aktu o varnosti in zdravju pri delu.
(2) Izvajalec rudarskih del zagotovi merjenje koncentracij
eksplozivnih in zdravju škodljivih snovi v ozračju delovišča. V splošnem aktu o
varnosti in zdravju pri delu izvajalec rudarskih del navede mesta, kjer se
namestijo naprave za samodejno in neprekinjeno merjenje koncentracij plinov.
Izmerjene vrednosti se zapišejo in shranijo na način, ki ju določi izvajalec
rudarskih del v splošnem aktu o varnosti in zdravju pri delu.
(3) Na deloviščih iz prejšnjega odstavka izvajalec rudarskih
del namesti naprave za samodejno alarmiranje in prekinitev dovoda energije iz
električnih napeljav kakor tudi do motorjev z notranjim izgorevanjem.
(4) Kajenje je prepovedano na vseh območjih, kjer obstaja
nevarnost eksplozije ali požara. Uporaba odprtega ognja ali izvajanje del, ki
bi lahko povzročila nevarnost vžiga, je prepovedano, dokler se ne izvedejo
varnostni ukrepi, s katerimi se prepreči nastanek požarov ali eksplozij.
33. člen
(preprečevanje eksplozij in požarov)
(1) Izvajalec rudarskih del predvidi in izvaja ukrepe, s
katerimi preprečuje nastajanje in zbiranje eksplozivnih mešanic vnetljivih
plinov z zrakom.
(2) Na območjih, kjer obstaja nevarnost eksplozije, izvajalec
rudarskih del še dodatno izvaja ukrepe za preprečitev vžiga eksplozivnih
mešanic.
(3) Izvajalec rudarskih del v načrtu obrambe in reševanja
uredi tudi varovanje pred eksplozijami, v katerem podrobno opredeli potrebno
opremo in ukrepe.
(4) Izvajalec rudarskih del ob načrtovanju, izvedbi,
opremljanju, prevzemu, obratovanju ali vzdrževanju delovišč sprejme ustrezne
ukrepe za preprečevanje nastanka in širjenja požarov iz virov, opredeljenih v
splošnem aktu o varnosti in zdravju pri delu.
(5) Izvajalec rudarskih del zagotovi hitro in učinkovito
gašenje in določi postopke za preprečevanje, odkrivanje in gašenje začetnih ali
razširjenih požarov in eksplozij.
(6) Delovna mesta se opremijo s primerno gasilno opremo ter
po potrebi s požarnimi detektorji in alarmnimi sistemi.
(7) Nesamodejna gasilna oprema mora biti na lahko dostopnem
mestu, preprosta za uporabo in po potrebi zaščitena pred poškodbami.
(8) V požarnem načrtu, ki se hrani na delovnem mestu, se
podrobno navedejo varnostni ukrepi, izdelani na podlagi tega pravilnika za
varovanje, odkrivanje in gašenje začetnih in razširjenih požarov.
(9) Gasilna oprema se označi z znaki v skladu s predpisi, ki
urejajo požarno varnost, in se namesti na primerno mesto. Narejena mora biti v
skladu s predpisi, ki urejajo način izdelave.
34. člen
(varovanje pred zdravju škodljivim ozračjem)
(1) Če so v ozračju delovišča zdravju škodljive snovi ali
lahko nastanejo, izvajalec rudarskih del zagotovi izvajanje ukrepov, s katerimi:
-       
prepreči razširjanje zdravju škodljive snovi v ozračje delovišča;
-       
zagotovi odstranjevanje zdravju škodljive snovi z odsesavanjem na
izvoru;
-       
razredči koncentracijo zdravju škodljive snovi pod mejno vrednost.
(2) Izvajalec rudarskih del ukrepe iz prejšnjega odstavka
izvaja tako, da to ne ogroža zdravja delavcev.
(3) Ukrepi, ki jih izvajalec rudarskih del uporabi, morajo
zagotoviti takšno koncentracijo zdravju škodljivih snovi v ozračju delovišča,
ki ne ogroža več zdravja delavcev in je v skladu s predpisi, ki urejajo
koncentracije zdravju škodljivih snovi.
(4) Izvajalec rudarskih del zagotovi delavcem na delovišču,
na katerem bi lahko bili izpostavljeni škodljivemu ozračju, ustrezno osebno
varovalno opremo za varovanje dihal in oživljanje.
(5) Delavci se usposobijo za uporabo opreme iz prejšnjega
odstavka. Oprema se primerno skladišči in vzdržuje.
(6) Če so v ozračju delovišča strupeni plini ali pa tam lahko
nastanejo, se za takšno delovišče izdela načrt obrambe in reševanja, ki
podrobno določi potrebno opremo in potrebne varnostne ukrepe.
V. poglavje:
Zahteve za urejenost in opremljenost
rudnikov z izkoriščanjem mineralnih surovin na površinskih kopih
35. člen
(komunikacijski in alarmni sistemi)
Izvajalec rudarskih del na vsakem delovišču zagotovi primerne
alarmne in po potrebi druge komunikacijske sisteme, ki omogočajo delavcem v
primeru nevarnosti takojšnjo sprožitev aktivnosti za umik in reševanje.
36. člen
(sredstva za razstreljevanje)
(1) Dela, ki obsegajo skladiščenje, prevoz in uporabo
sredstev za razstreljevanje, smejo izvajati le usposobljene in pooblaščene
osebe.
(2) Dela iz prejšnjega odstavka se organizirajo in izvajajo
tako, da ne pomenijo tveganja za delavce.
(3) Pri skladiščenju, prevozu in uporabi sredstev za
razstreljevanje izvajalec rudarskih del upošteva tudi predpise, ki urejajo
uporabo razstrelilnih sredstev v rudarstvu.
37. člen
(prevozne poti)
(1) Delovišča morajo imeti varne dostope, ki omogočajo
delavcem v primeru nevarnosti hiter in varen umik.
(2) Prevozne poti, stopnišča, prehodi s pritrjenimi lestvami,
površine za nakladanje in dovoz, se dimenzionirajo in razporedijo tako, da
glede na namen njihove uporabe zagotavljajo neovirano in varno gibanje ljudi in
vozil, predvsem pa ne ogrožajo oseb, ki so v bližini prevoznih poti.
(3) Dimenzije poti, ki so namenjene gibanju ljudi ali prevozu
materiala in ljudi, se določijo glede na število možnih uporabnikov in namen
uporabe.
(4) Če se uporabljajo na prevoznih poteh prevozna sredstva,
se zagotovi zadostna varnostna razdalja med pohodnimi površinami, ki so
namenjene gibanju ljudi, in površinami, ki so namenjene gibanju vozil.
(5) Zadostna varnostna razdalja se zagotovi tudi med
prevoznimi potmi in vrati, prehodi, namenjenimi gibanju ljudi, podhodi in
stopnišči. Prevozne poti in dostopi se vidno označijo za varen prehod delavcev.
(6) Za delovne prostore, kjer se uporabljajo motorna vozila
ali lokomotive, se v skladu s predpisi, ki urejajo uporabo motornih vozil ali
lokomotiv, izdelajo prometna navodila.
38. člen
(zunanja delovišča)
(1) Delovišča, prevozne poti in druga območja ali zunanje
naprave, kamor vstopajo ali na njih delavci izvajajo svoje delovne naloge, se
uredijo tako, da se lahko na njih vozila in osebe varno gibljejo.
(2) Zunanja delovišča se ustrezno osvetlijo z umetno
svetlobo, kadar dnevna svetloba ni zadostna.
(3) Če so delavci zaposleni na zunanjih deloviščih, se
delovna mesta uredijo tako, da:
-       
so delavci zavarovani pred neugodnimi vremenskimi razmerami in
padajočimi predmeti;
-       
delavci niso izpostavljeni škodljivemu hrupu in nevarnim zunanjim
vplivom, kot so plini, para ali prah;
-       
omogočajo delavcem v primeru nevarnosti hiter umik z delovnega mesta,
reševanje in nudenje prve pomoči;
-       
so delavci zavarovani pred zdrsom ali padcem.
39. člen
(nevarna območja)
(1) Nevarna območja se jasno označijo.
(2) Če so na delovišču nevarna območja, kjer so za delavce
posebna tveganja za padec v globino ali da nanje z višine padejo predmeti, se
takšna območja opremijo z napravami, ki preprečujejo nepooblaščenim delavcem
vstop na ta območja. Nevarna območja se vidno označijo.
(3) Za zagotavljanje varnosti in zdravja delavcev, ki so
pooblaščeni za vstop na nevarna območja, izvajalec rudarskih del sprejme
posebne ukrepe.
(4) Če je površinski kop nad starimi jamskimi deli, ki bi
lahko ogrozila varnost delavcev in postrojev na površinskem kopu, je na takem
območju dovoljeno površinsko izkoriščanje samo, če je bilo z ukrepi
zagotovljeno, da se ugotovi obsežnost starih jamskih del in odpravijo
nevarnosti za normalno delo na površinskem kopu glede na posebne pogoje s
predvrtanjem, geofizikalnimi metodami za ugotavljanje votlin, zapolnitvijo
votlin in drugo.
(5) Pri hkratnem podzemeljskem in površinskem izkoriščanju
istega nahajališča mineralnih surovin se predvidijo ukrepi za preprečevanje
rušenja in posedanja terena.
(6) Vse vdolbine na površinskem kopu, globlje od 1,25 m ali z
nakloni 50° in več, ki so nastale zaradi posedanja kamnin ali rudarskih del, se
zasujejo ali ogradi in označijo s tablami s čitljivimi in trajnimi opozorilnimi
napisi.
(7) Na zadostni oddaljenosti, vendar ne manj kot pet metrov
od zgornjega roba površinskega kopa in spodnjega roba zunanjega odlagališča
odkrivke v obratovanju, se zgradijo varnostne ovire (ograja, jarek, zemeljski
nasip) ali postavijo table z opozorilom in prepovedjo dostopa do površinskega
kopa in zunanjega odlagališča, za kar se izdela dokumentacija v obliki
revidiranega rudarskega projekta.
(8) Ceste, ki jih je površinski kop presekal, se zaprejo z
varno oviro (branik, nasip) na varni razdalji od zgornjega roba površinskega kopa.
(9) Na dostopih do objektov rudnika in postrojih se postavijo
table z vidno napisanim besedilom o prepovedi dostopa.
40. člen
(poti za umik in izhodi v sili)
(1) V primeru nevarnosti se delavcem omogoči, da se umaknejo
z delovnih mest kolikor je mogoče hitro in varno.
(2) Poti za umik in izhodi v sili morajo biti vedno prosti.
(3) Poti za umik morajo biti po najkrajši poti speljane na
prosto ali do varnega območja, varnega zbirnega mesta ali varne evakuacijske
točke.
(4) Število, razpored in dimenzije poti ter izhodov v sili
morajo ustrezati velikosti delovnih prostorov, zasedenosti z opremo in
največjemu številu oseb, ki lahko hkrati delajo.
(5) Vrata izhodov v sili se odpirajo navzven in ne smejo biti
zaklenjena ali zapahnjena z zunanje strani, temveč se vsaki osebi omogoči, da
jih hitro in zlahka odpre ob preteči nevarnosti.
(6) Poti za umik in izhodi v sili ter k njim speljane
dostopne poti in vrata morajo biti dobro prehodni, tako da jih je mogoče vedno
uporabiti brez ovir, in nanje ni dovoljeno odlagati materiala.
(7) Poti za umik in izhode v sili se opremijo z varnostno
razsvetljavo za primer odpovedi delovanja običajne razsvetljave in označijo v
skladu s predpisi, ki urejajo razsvetljevanje prostorov.
41. člen
(oprema za umik in reševanje)
(1) Izvajalec rudarskih del zagotovi ustrezno opremo za umik,
ki omogoča delavcem v primeru nevarnosti takojšen in varen umik z delovišča.
(2) Izvajalec rudarskih del usposobi delavce za uporabo
opreme za umik in izvajanje potrebnih ukrepov v primeru nevarnosti.
(3) Na vseh deloviščih se redno organizirajo vaje za
preverjanje usposobljenosti delavcev, ki so jim v primeru nevarnosti poverjene
posebne naloge v zvezi z uporabo in delovanjem varnostne in reševalne opreme
ter ravnanjem z njo. Če je potrebno, se za to usposobijo vsi delavci.
(4) Izvajalec rudarskih del zagotovi ustrezno opremo za
reševanje, ki jo razporedi na dostopnih mestih in pripravi za takojšnjo
uporabo. Takšna mesta se označijo v skladu s predpisi, ki urejajo označevanje
prostorov v primeru nevarnosti. Konkretna ureditev umika je določena z načrtom
obrambe in reševanja.
42. člen
(oprema in prostori za prvo pomoč)
(1) Oprema za prvo pomoč se postavi na vsa mesta, kjer to
zahtevajo delovne razmere in vrsta aktivnosti delavcev pri delu. Oprema se
označi z ustreznimi oznakami in mora biti lahko dostopna.
(2) Glede na velikost delovišča, vrsto njegove dejavnosti in
pogostosti poškodb pri delu se zagotovi prostor ali več prostorov za prvo
pomoč. V teh prostorih se izobesijo navodila za nudenje prve pomoči. Prostori
za prvo pomoč se opremijo s potrebnimi pripomočki in opremo za prvo pomoč,
omogoči se tudi dostop z nosili. Prostori se označijo v skladu s predpisi, ki
urejajo označevanje prostorov za prvo pomoč. Prostori, ki so namenjeni za prvo
pomoč, se lahko uporabljajo tudi v druge namene, ki niso nezdružljivi z namenom
nudenja prve pomoči in tega ne ovirajo.
(3) Oprema za prvo pomoč se namesti tudi na druga mesta, kjer
to zahtevajo delovne razmere. Mesta, kjer je ta oprema shranjena, se ustrezno
označijo in morajo biti lahko dostopna. Za pravilno uporabo razpoložljive
opreme za prvo pomoč se usposobi zadostno število delavcev.
VI. poglavje:
Zahteve za urejenost pomožnih
prostorov
43. člen
(garderobe)
(1) Delavcem se zagotovijo ustrezne garderobe, če morajo zaradi
značilnosti njihovega dela, zdravstvenih ali drugih razlogov nositi delovne
obleke in nimajo za preoblačenje na voljo drugega primernega prostora.
(2) Garderobe se ustrezno dimenzionirajo in opremijo s stoli,
klopmi in garderobnimi omaricami ali obešali, ki omogočajo vsakemu delavcu, da
varno spravi svojo obleko in druge osebne stvari.
(3) Če garderobe niso potrebne, se vsakemu delavcu zagotovi
mesto za shranitev njegovih oblačil.
(4) Če delavci med delom prihajajo v stik z nevarnimi snovmi,
blatom ali vodo, se garderobne omarice ali obešala za delovno obleko ločijo od
tistih za čista oblačila. V garderobah se zagotovijo delavcem tudi naprave za
sušenje mokrih delovnih oblek.
(5) Izvajalec rudarskih del zagotovi ločene garderobe za
moške in ženske, če to ni mogoče, pa zagotovi njihovo ločeno uporabo.
(6) Garderobe se uredijo in vzdržujejo v skladu s predpisi,
ki urejajo higienske in tehnične varstvene ukrepe pri delu.
44. člen
(kopalnice in umivalnice)
(1) Izvajalec rudarskih del delavcem zagotovi primerne
kopalnice, če to zahtevajo vrsta dela in zdravstveni razlogi.
(2) Kopalnice s prhami morajo biti dovolj velike, da
omogočajo vsakemu delavcu neovirano umivanje in primeren higienski standard.
Prhe se opremijo z vročo in mrzlo tekočo vodo.
(3) Če kopalnice niso potrebne, se v bližini delovnih mest in
garderob zagotovijo umivalnice z vročo in mrzlo tekočo vodo.
(4) Izvajalec rudarskih del zagotovi ločene umivalnice za
moške in ženske. Če to ni mogoče, se zagotovi njihova ločena uporaba.
(5) Kopalnice in umivalnice morajo biti urejene in vzdrževane
v skladu s predpisi, ki urejajo higienske in tehnične varstvene ukrepe pri
delu.
45. člen
(stranišča)
V bližini delovnih mest, sob za odmor, garderob ter kopalnic
in umivalnic izvajalec rudarskih del zagotovi ustrezno število stranišč z
umivalniki. Izvajalec rudarskih del zagotovi ločena stranišča za moške in
ženske ali njihovo ločeno uporabo.
46. člen
(jalovišča in druga odlagališča)
Jalovišča in druga odlagališča kakor tudi usedalni bazeni se
projektirajo in zgradijo tako, da je zagotovljena njihova stabilnost, pri tem
pa morajo obratovati in biti vzdrževani tako, da sta zagotovljena varnost in
zdravje delavcev pri delu.
47. člen
(stabilnost in trdnost obratov na površini)
(1) Pomožni obrati se projektirajo, zgradijo, razporedijo,
nadzorujejo in vzdržujejo tako, da ne ogrožajo oseb in okolja.
(2) Konstrukcija in trdnost pomožnih obratov morata ustrezati
namenu, zaradi katerega so bili postavljeni.
48. člen
(tla, stene, stropi in strehe delovnih prostorov)
(1) Tla delovnih prostorov morajo biti trdna, brez nevarnih
izboklin, lukenj in podobnih neravnin, odporna proti drsenju in ustrezno
toplotno izolirana glede na značilnosti proizvodnje in fizični napor delavcev
pri delu.
(2) V delovnih prostorih morajo biti površine tal, sten in
stropov takšne, da jih je mogoče čistiti ali prepleskati in vzdrževati v skladu
s higienskimi zahtevami.
(3) Prozorne ali prosojne stene, še zlasti steklene stene v
bližini prevoznih poti, se izdelajo iz na udarce odpornega materiala, vidno
označijo in zavarujejo tako, ki se prepreči stik delavcev s takšnimi stenami
ali poškodbe delavcev ob njihovem razbitju.
(4) Brez ustrezne opreme, ki zagotavlja delavcem varno delo,
je prepovedan dostop na strehe z lomljivo kritino.
49. člen
(velikost in prostornina delovnih prostorov – proste
površine na delovnem mestu)
Delovni prostori morajo imeti površino, višino in prostornino
v skladu s predpisi, ki urejajo higienske in varstvene zahteve. Delovni
prostori morajo imeti površino, višino in prostornino v skladu s predpisi, ki
urejajo tehnične varstvene ukrepe pri delu. Proste površine, ki so namenjene
gibanju delavcev v delovnih prostorih, morajo biti takšne, da jim omogočajo
svobodno gibanje in varno izvajanje del.
50. člen
(okna in svetlobni jaški)
(1) Okna, svetlobni jaški in prezračevalne naprave, ki se
odpirajo, zapirajo ali drugače uravnavajo, se projektirajo tako, da je njihovo
uravnavanje varno. Okna, svetlobni jaški in prezračevalne naprave se namestijo
tako, da ne pomenijo nevarnosti za poškodbe delavcev, če so odprti.
(2) Delavcem se zagotovijo pripomočki za varno čiščenje oken
in svetlobnih jaškov.
51. člen
(vrata)
(1) Razpored, število in dimenzije vrat ter material za
njihovo izdelavo se določijo glede na namen uporabe delovnih prostorov in način
njihove uporabe.
(2) Nihajna vrata se izdelajo iz prozornega materiala ali pa
se vgradijo prozorna okna. Prozorna vrata se vidno označijo v višini oči.
(3) Če prozorne ali prosojne površine v vratih niso izdelane
iz nelomljivih materialov, tako da obstaja nevarnost, da bi se delavci
poškodovali ob njihovem razbitju, se prozorne površine zaščitijo pred
razbitjem.
(4) Drsna vrata se opremijo z varnostno napravo, ki prepreči
njihovo snetje ali iztirjenje.
(5) Vrata, ki se odpirajo navzgor, se opremijo z mehanizmom,
ki prepreči njihov padec.
(6) Vrata vzdolž poti za umik se vidno označijo. Zagotovi se,
da se ob vsakem času in brez posebne pomoči lahko odprejo od znotraj in se
odpirajo tako, da jih je mogoče v vsakem trenutku neovirano uporabiti.
(7) V neposredni bližini vrat, ki so namenjena za vozila, se
zagotovijo še dodatna vrata za osebe, ki jim morajo omogočiti varen prehod.
Takšna vrata se vidno označijo in morajo biti vedno prehodna brez ovir.
(8) Mehanska vrata morajo delovati tako, da ni nevarnosti za
poškodbe delavcev. Za zagotovitev umika v primeru nevarnosti se mehanska vrata
opremijo z dobro vidnimi in dostopnimi napravami za ročno odpiranje vrat, če se
samodejno ne odprejo ob izpadu električne energije.
(9) Na lahko dostopnem in vidnem mestu morajo imeti vrata tako
napravo za zaustavitev v sili, da ob izpadu energije omogočajo ročno odpiranje,
če se ne odprejo samodejno.
52. člen
(temperatura v delovnih prostorih)
(1) Med delovnim časom se delovni prostor ogreje na
temperaturo, ki je prilagojena značilnostim delovnega procesa in fizičnim
naporom v njih zaposlenih delavcev.
(2) V prostorih za odmor in dežurstvo, garderobah,
kopalnicah, umivalnicah in straniščih, jedilnicah in prostorih za prvo pomoč se
temperatura prilagodi posebnim namenom teh prostorov.
(3) Okna, svetlobni jaški in steklene površine se opremijo z
ustreznimi zastori, prilagojenimi značilnostim dela in delovnega prostora, da
se z njimi preprečijo neugodni vplivi sončne toplote na temperaturo v prostoru.
53. člen
(prostori za odmor)
(1) Delavcem se zagotovi prostor za odmor, če varnost in
zdravje delavcev glede na način izvajanja del to zahteva. Prostor za odmor ni
potreben, če delavci delajo v pisarnah ali podobnih delovnih prostorih, kjer je
mogoča ustrezna sprostitev med odmori.
(2) Prostori za odmor morajo biti dovolj veliki glede na
število zaposlenih in lahko dostopni. Opremijo se z ustreznim številom miz in
sedežev z naslonjali. V prostorih za odmor se uvedejo ukrepi za zaščito
nekadilcev pred tobačnim dimom.
(3) Če med delovnim časom prihaja do pogostih prekinitev
delovnega procesa in delavci v času pripravljenosti med temi prekinitvami
nimajo na voljo prostora za odmor, se jim zagotovi drug prostor, če to zahteva
varnost in zdravje delavcev. Pri tem se z ustreznimi ukrepi zagotovi tudi
zaščita nekadilcev.
54. člen
(prostori za noseče ženske in doječe matere)
Nosečim ženskam in doječim materam se na primeren način
omogoči, da se lahko uležejo in odpočijejo v primernih higienskih razmerah.
55. člen
(upoštevanje potreb delavcev invalidov)
Delovišče se uredi tako, da so upoštevane potrebe delavcev
invalidov, kar se nanaša zlasti na vrata, prehode, stopnišča, kopalnice,
umivalnice, stranišča in delovna mesta, na katerih so zaposleni delavci
invalidi ali če se predvideva njihova zaposlitev.
56. člen
(obratovanje rudnika s površinskim kopom)
(1) Izvajalec rudarskih del, ki je odgovoren za delovišče, na
katerem se izvajajo rudarska dela na površini, zagotovi, da splošni akt o
varnosti in zdravju pri delu vključuje vse ukrepe za zagotovitev varnosti in
zdravja delavcev pri normalnem obratovanju in v kritičnih obratovalnih
razmerah.
(2) Izvajalec rudarskih del zagotovi, da se ukrepi za varnost
in zdravje pri delu redno dopolnjujejo in usklajujejo v skladu s predpisi, ki
urejajo varstvo in zdravje pri delu.
Tretji del:
TEHNIČNI UKREPI
I. poglavje:
Splošne tehnične zahteve za
izkoriščanje mineralnih surovin na površinskih kopih
57. člen
(odvodnjavanje)
(1) Določbe tega poglavja se uporabljajo za površinske kope,
na katerih se mineralne surovine pridobivajo nad vodno gladino.
(2) Nahajališča s površinskim pridobivanjem je treba primerno
preiskati z vidika ugotovitve nivoja podtalnice.
(3) Na nahajališčih rudnin, na katerih so bile z
raziskovalnimi vrtanji ugotovljene talne vode, se opravijo hidrogeološke
raziskave, s katerimi se ugotovijo struktura, razprostiranje, izdatnost in
hidravlične zveze vodnatih plasti z vodnimi tokovi in zbiralniki izven
omejenega območja pridobivanja.
(4) Preden se površinski kop odpre, se ugotovijo podatki o
količini, intenzivnosti in trajanju atmosferskih padavin.
(5) Na nahajališču rudnin, ki se bodo pridobivale s
površinskim kopom, se pred začetkom del uredijo rečni tokovi in izsušijo
morebitne akumulacije.
(6) Površinski kop na vodnatem nahajališču se sme odpreti
šele, ko se zmanjša gladina talne vode v območju odpiranja in zagotovi, da je
vrednost varnostnega koeficienta brežine tega območja 1,3.
(7) Nahajališča rudnin, katerih talne vode so hidravlično
povezane s talnimi ali površinskimi vodami, ki so izven meja površinskega kopa,
se zavarujejo tako, da take vode ne morejo vdreti v kop.
(8) Odvodnjavanje površinskega kopa se konča, preden se začne
izkoriščanje, da se zagotovijo pogoji za normalno delo.
(9) Učinki odvodnjavanja nahajališč rudnin se nenehno
spremljajo z opazovanjem in snemanjem gladine vode.
(10) Talne vode, ki se črpajo iz nahajališč rudnin, se
odvajajo izven površinskega kopa ali v glavni vodni zbiralnik po ustreznih
kanalih ali cevovodih.
(11) Površinski kop se zavaruje s kanali pred vdorom vode
zaradi atmosferskih padavin na padavinskih območjih, ki se nagibajo h kopu.
Voda iz zavarovalnih kanalov se odvede izven delovnega območja kopa.
(12) Atmosferske padavine, ki padejo na delovno območje kopa,
se nadzorovano odvajajo do etažnih vodnih zbiralnikov ali glavnega vodnega
zbiralnika.
(13) Lega in razporeditev kanalov, jaškov in cevovodov za
odvajanje vode ter njihov prečni prerez in naklon se izračunajo glede na
maksimalni pritok voda hudournikov in nalivov v padavinskem območju.
(14) Vsi objekti za varovanje pred vodami in objekti za
odvajanje voda morajo biti brezhibni na površini (okoli kopa) in v kopu.
Črpalne postroje in odvodne cevi na površinskem kopu se zavarujejo pred
zmrzovanjem.
(15) Ustja jaškov, rovov, vpadnikov, raziskovalnih objektov,
izvrtanih vodnjakov in drugih podzemeljskih objektov za odvodnjavanje se
zavarujejo pred vdorom površinskih voda, prehodi in dostopi k črpalnim
postrojem pa morajo biti varni in redno prezračevani.
(16) Glavni vodni zbiralnik mora imeti take dimenzije, da se
delovišča na površinskem kopu ne morejo potopiti. Priliv površinskih voda s
padavinskih območij, ki se nagibajo k odkopnemu prostoru, se izračuna najmanj
za preteklo 50-letno obdobje.
(17) Pri dimenzioniranju vodnega zbiralnika se upošteva, da
sprejme osemurni vodni priliv.
(18) Začasni vodni zbiralnik je lahko najnižji del
površinskega kopa, če v tem prostoru ni težko premične opreme in drugih
pomembnih napeljav, ter so na višjih etažah zadostne zaloge odkrite rudnine, ki
tudi v času izgradnje začasnega vodnega zbiralnika omogočajo normalno
proizvodnjo.
(19) Glavni črpalni postroj mora imeti najmanj en rezervni
črpalni agregat. Če je glavni črpalni postroj iz več agregatov, mora biti
zmogljivost rezervnih agregatov najmanj 30 odstotkov največje potrebne
zmogljivosti postroja.
(20) Vodnata tla, na katerih je predvideno odlaganje, se pred
začetkom odlaganja odcedijo. Gladina talne vode na tleh odlagališča mora biti
pod ravnjo stika med najnižjo etažo odlagališča in tlemi.
(21) Odlagališče se zavaruje pred vdorom površinskih voda in
atmosferskih padavin, ki se stekajo z območja izven odlagališča. Odlagališče je
treba odvodnjavati.
(22) Vsi tehnični objekti, ki pripadajo površinskemu kopu, se
zavarujejo pred vdorom površinskih voda.
(23) Vode, ki se odstranjujejo s površinskega kopa ali iz
odvodnjevalnih jaškov, je treba prej preiskati, da se ugotovi, ali vsebujejo
škodljive primesi, ko se izvede preiskava.
58. člen
(prezračevanje površinskega kopa)
(1) Za zagotovitev zadostne količine svežega zraka za dihanje
delavcev v zaprtih delovnih prostorih se izvedejo potrebni ukrepi, ki
upoštevajo značilnosti delovnih procesov in fizične napore zaposlenih delavcev.
(2) Če se za zračenje uporabljajo prezračevalne naprave, se
te vzdržuje tako, da so stalno usposobljene za obratovanje. Vsako prekinitev
zračenja mora signalizirati opozorilni sistem povsod, kjer je to nujno za
zaščito zdravja delavcev. Če se za zračenje uporabljajo klimatske naprave ali
naprave za mehansko zračenje, morajo te naprave obratovati tako, da delavci
zaradi njihovega delovanja niso izpostavljeni neugodnemu prepihu.
(3) Vsaka umazanija, ki bi lahko povzročila nenadno
onesnaženje ozračja in s tem ogrozila zdravje delavcev, se takoj odstrani.
(4) Na vseh krajih, na katerih se zadržujejo ali prečkajo
osebe, se zagotovi tako prezračevanje, da delež kisika v zraku ni manjši kakor
20 odstotkov.
(5) Pri graditvi objektov v pridobivalnem prostoru
površinskega kopa (kot so objekti za drobilne stroje, separacije, aglomeracije,
toplarne), ki dvigajo v ozračje prah in oddajajo škodljive pline, se upoštevajo
predpisi, ki urejajo emisije.
(6) Da bi bilo naravno prezračevanje površinskih kopov kar
najbolj zagotovljeno in da se prepreči nastanek območij brezvetrja, morata biti
razvoj in napredovanje odkopavanja etaž površinskih kopov enakomerna.
(7) Na površinskih kopih z viri škodljivih plinov (kamionski
prevoz, odstreljevalna dela, požari) se najmanj dvakrat na leto (pozimi in
poleti) in po vsaki spremembi tehnološkega procesa vzamejo vzorci zraka, da se
ugotovi delež škodljivih plinov. Glede mejnih vrednosti količine škodljivih
plinov se upoštevajo predpisi, ki urejajo emisije. Vzorci zraka za ugotavljanje
deleža škodljivih plinov se jemljejo na krajih, kjer se osebe zadržujejo ali
gibljejo.
(8) Na površinskih kopih z viri prahu se na vseh delovnih
prostorih najmanj dvakrat na leto vzamejo vzorci zraka, da se ugotovi
navzočnost prahu. Glede mejnih vrednosti prahu se upoštevajo predpisi, ki
urejajo emisije.
(9) Če se z meritvami ugotovi, da je koncentracija škodljivih
plinov in agresivnega prahu večja od zavezujoče mejne vrednosti, se delo na
površinskem kopu prekine, dokler se koncentracija ne zmanjša do dopustne meje.
(10) Na površinskih kopih, na katerih je ugotovljeno, da je
koncentracija škodljivih plinov in prahu večja od zavezujoče mejne vrednosti,
se uporabljajo sredstva za zmanjšanje količine škodljivih plinov in prahu na
krajih, na katerih se dvigajo v ozračje površinskega kopa. Če se z uporabo teh
sredstev ne zmanjša koncentracija škodljivih plinov in prahu do zavezujoče
mejne vrednosti, se kabine bagrov, mehaničnih nakladalnikov, tovornjakov,
vrtalnih garnitur in druge mehanizacije izolirajo in se vanje dovaja prečiščeni
zrak. Če se po teh ukrepih še ne zmanjša koncentracija škodljivih plinov in
prahu do dopustne meje, se delo na teh krajih ustavi.
(11) Redno se kontrolirata brezhibnost in učinkovitost
sredstev in opreme za zmanjšanje količine škodljivih plinov in prahu.
(12) Prevozne ceste se škropijo z vodo ali drugimi sredstvi,
ki vežejo prah, da se v sušnem obdobju zmanjšajo nanosi prahu na etažnih
cestah.
(13) Oprema za delo, pri kateri se ustvarja in izloča
škodljivi prah, mora imeti napravo za odstranjevanje prahu.
(14) Naprave za odstranjevanje prahu na opremi za delo se
morajo povezati z lastnim ali osrednjim sistemom odpraševanja.
(15) Odsesevalne glave in naprave za odstranjevanje prahu ne
smejo oteževati rabe opreme za delo in morajo biti izvedene tako, da se lahko
snemajo pri čiščenju, mazanju in popravilu.
(16) Sistem za odpraševanje v sklopu opreme za delo se mora
povezati s pogonsko napravo, tako da se oprema za delo zažene ob hkratnem
delovanju sistema za odvajanje prahu.
(17) Pri drobilnih strojih, na nakladalno-razkladalnih
prostorih, na prostorih, kjer se izkopanina preklada iz transporterja v
transporter, v zaprtem prostoru in pri klasiranju, polnjenju ali podobnem
opravilu z rudnino in odkrivko, se kraji za odpraševanje z odsesevalnimi
glavami izolirajo od ozračja.
(18) Ukrepi za zmanjšanje koncentracije prahu (škropljenje z
vodo ali drugim sredstvom) se zagotovijo, če je pri skladiščenju sipkih
materialov na odprtem prostoru koncentracija škodljivega prahu večja od
največje dopustne meje.
(19) V globinskih predelih površinskih kopov se sme
mehanizacija z motorji z notranjim zgorevanjem uporabljati samo, če ima filter
za škodljive pline.
(20) Umetno prezračevanje kopa se uvede, če se ugotovi, da je
v površinskem kopu koncentracija škodljivih plinov večja od zavezujoče mejne
vrednosti in je ni mogoče zmanjšati po naravni poti (s prezračevanjem).
59. člen
(razsvetljava)
(1) Vsako delovišče se opremi s primerno svetlobo za varno in
zdravo delo. Delovišče se razsvetli z naravno svetlobo. Če naravna svetloba ne
omogoča zadostne osvetljenosti, se delovišče opremi z ustrezno umetno
razsvetljavo zadostne svetilnosti, ki zagotavlja delavcem ustrezno varnost in
zdravje pri delu.
(2) Vrsta razsvetljave delovnih prostorov in povezovalnih
prehodov se izbere in izvede tako, da način razsvetljave ne pomeni tveganja za
poškodbe delavcev.
(3) Delovišča, na katerih so delavci izpostavljeni
nevarnosti, če umetna razsvetljava odpove, se opremijo še z varnostno
razsvetljavo ustrezne svetilnosti. Izvajalec rudarskih del delavcem zagotovi
osebne svetilke, če to ni izvedljivo.
(4) Vsi prostori, kjer se dela na površinskem kopu in z
mehanizacijo, se razsvetlijo.
(5) Jakost osvetljenosti se določi glede na območje in vrsto
dela iz Priloge 1, ki je sestavni del tega pravilnika.
II. poglavje:
Stabilnost brežin površinskega kopa in
odlagališča
60. člen
(splošne določbe)
(1) Delo se načrtuje v skladu s splošnim aktom o varnosti in
zdravju pri delu ter ob upoštevanju tveganj, povezanih z možnimi zruški ali
zdrsi hribine.
(2) Kot zaščitni ukrep se dosledno izvedejo ustrezni naklon
etaže, višina odkopnih etaž in splošni naklon površinskega kopa ob upoštevanju
geomehanskih lastnosti hribin, značilnosti odkopne metode in zahtevane
stabilnosti kopa.
(3) Etaže in prevozne poti morajo biti dovolj trdne glede na
uporabljeno pridobivalno in prevozno opremo. Zgradijo in vzdržujejo se jih
tako, da se po njih lahko varno premika in prevaža pridobivalna in prevozna
oprema.
(4) Pred začetkom ali ponovnim začetkom del na površinskem
kopu se pregledajo pobočja nad delovnimi mesti na pridobivalnih površinah in
prevoznimi potmi. S teh površin je treba odstraniti vse zrahljane kose hribine.
Obtrkavanje in čiščenje pobočij etaž se izvedeta povsod tam, kjer je to
potrebno iz varnostnih razlogov.
(5) Odkopne etaže se uredijo tako, da ne ogrožajo stabilnosti
površinskega kopa.
(6) Nahajališča rudnin, ki se bodo pridobivale s površinskim
kopom, je treba predhodno raziskati glede geološke, geomehanskih in
hidrogeoloških lastnosti hribine in rudnine.
61. člen
(geomehanska stabilnost brežin)
(1) Preden se površinski kop odpre, se preverijo geomehanska
stabilnost brežin za odpiranje kopa, delovne in končne brežine kopa in
odlagališča ter nosilnost podlage odlagališča.
(2) Število profilov, na katerih se preveri stabilnost, se
uskladi s spremembami strukture hribine, naklona plasti in vodnatosti ter
pomembnejšimi spremembami geomehanskih lastnosti tal.
(3) Na prostoru odpiranja kopa je treba hribino podrobno
raziskati z zadostnim številom geomehanskih preiskav.
(4) Stopnja zanesljivosti posameznih parametrov mora biti
najmanj 75-odstotna (strižna trdnost).
(5) Pri rekonstrukciji površinskega kopa ali spremembi
tehnologije odkopavanja se znova preveri geomehanska stabilnost za vse
spremembe glede na stanje pri odpiranju kopa.
62. člen
(izračun stabilnosti in nosilnosti na kopu)
(1) Vsi izračuni stabilnosti in nosilnosti na kopu in odlagališču
se izvedejo z računskimi parametri na podlagi podrobne razčlenitve naravnih
pogojev danih kamnin (geometrija, seizmika, raven podtalnice, trdnostne in
deformacijske značilnosti). Za izračun stabilnosti in nosilnosti na kopu in
odlagališču se lahko uporabljajo deterministične in verjetnostne metode.
(2) Metoda se izbere glede na količino in vrsto
razpoložljivih podatkov o kamninah, kot so heterogenost, anizotropnost,
zapleteni robni pogoji, kamnine s plastmi ali diskontinuitetami, vrste meril
porušitve (Mohr-Coulomb, Hoek & Brawnov materialni model), ob upoštevanju
varnostnega faktorja. Izbrana metoda se v rudarski dokumentaciji tudi utemelji.
(3) Ocena meril varnostnega faktorja temelji na poznavanju
stopnje raziskanosti in zanesljivosti računskih parametrov ter značilnosti
tehnološkega procesa pridobivanja (neprekinjene, prekinjene ali kombinirane
metode odkopavanja, prevažanja in odlaganja). Podani so v Prilogi 2, ki je
sestavni del tega pravilnika, in sicer v preglednicah št. 2, 3, 4 in 5. Za
izračun nosilnosti, porušenja podlage, obremenitve in stabilnosti delovnih in
končnih brežin v mehkih kamninah se uporabljajo vrednosti delnih varnostnih
koeficientov iz preglednice št. 2 iz Priloge 2 tega pravilnika.
(4) Za izračun stabilnosti posameznih brežin, sistemov brežin
in končnih brežin v mehkih kamninah na kopu se uporabljajo vrednosti
koeficienta F iz preglednice št. 3 iz Priloge 2 tega pravilnika.
(5) Za izračun stabilnosti posameznih brežin, sistema brežin
in končnih brežin za mehke kamnine na odlagališču se uporabljajo vrednosti
varnostnega koeficienta F iz preglednice št. 4 iz Priloge 2 tega pravilnika.
(6) Za izračun stabilnosti posamičnih delovnih brežin,
sistemov brežin in končnih brežin za trdne kamnine na površinskih kopih in
odlagališčih se uporabljajo vrednosti varnostnega koeficienta F iz preglednice
št. 5 iz Priloge 2 tega pravilnika.
63. člen
(stabilnost delovnih in končnih brežin etaže)
(1) Delovne brežine etaž morajo imeti naklone, ki
zagotavljajo kratkoročno stabilnost. Varnostni koeficient čelne ali bočne
delovne brežine se določi po merilih, določenih za tovrstne brežine, iz
preglednic št. 2 in 3 iz Priloge 2 tega pravilnika.
(2) Višina etaže se zmanjša, če z odkopno mehanizacijo ni
mogoče izdelati brežine z naklonom, ki zagotavlja varnostne koeficiente, tako
da odkopna mehanizacija dela z omejenim naklonskim kotom ali naklonom, ki
zagotavlja določeni koeficient.
(3) Odkopna mehanizacija, s katero se odkopava globinsko,
mora biti pri delu na taki razdalji od zgornjega roba brežine, ki zagotavlja
njeno varnost.
(4) Razdalja odkopne mehanizacije od zgornjega roba etaže se
izračuna na podlagi geomehanskih lastnosti hribine etaže in dinamične
obremenitve mehanizacije ter mora biti izven območja možnega rušenja s
potrebnim varnostnim koeficientom iz preglednice št. 2 iz Priloge 2 tega
pravilnika.
(5) Prevozna sredstva ter ceste premičnih prevoznih sredstev
in pomožne mehanizacije na etažni ravnini morajo biti izven območja rušenja
etažne brežine.
(6) Končna brežina etaže se izdela na bočnih mejah (straneh)
površinskega kopa in pomeni čelno brežino pri odkopavanju v bloku in bočno
brežino pri čelnem odkopavanju. Varnostni koeficient končne delovne brežine se
določi po merilih, določenih za tovrstne brežine, iz preglednice št. 2 iz
Priloge 2 tega pravilnika, če se po etažnih ravninah končne brežine prevaža
izkopanina ali mehanizacija.
64. člen
(stabilnost delovnih in končnih brežin kopa)
(1) Delovna brežina je na delovni površini kopa. Naklon te
brežine se meri z naklonom namišljene poševne ravnine (črte), povlečene od
vznožja najnižje etaže do zgornjega roba najvišje etaže. Koeficient stabilnosti
te brežine mora biti v skladu s podatki iz preglednice št. 3 iz Priloge 2 tega
pravilnika. Naklon delovne brežine se posebej preverja za rudnino in posebej za
odkrivko. Za vse spremembe v strukturi in geomehanskih lastnostih materiala se
določi ustrezen naklon delovnih brežin.
(2) Stabilnost posamezne delovne brežine etaže nad to ravnino
in pod njo se preveri, če je katera izmed etažnih ravnin precej širša od
drugih. Koeficient stabilnosti teh posameznih delovnih brežin mora znašati
najmanj 1,3.
(3) Naklon delovne brežine se občasno preverja, kar mora biti
določeno z rudarskim projektom za izvajanje del.
(4) Na površinskih kopih, katerih hribina ima majhne
vrednosti kotov notranjega trenja in kohezije, se naklon delovnih brežin
kontrolira najmanj enkrat vsake tri mesece.
(5) Končne brežine so na tistih straneh površinskega kopa,
kjer se ne bo več odkopavalo. Naklon teh brežin se meri z naklonom namišljene
poševne ravnine (črte), povlečene od vznožja najnižje etaže do zgornjega roba
najvišje etaže.
(6) Naklon končne brežine se meri od vznožja najnižje etaže v
kopu, če ostane v končni brežini občutno oslabljeni del rudnine, ali pa se
odkopava od talninskih slojev, katerih geomehanske lastnosti so podobne
površinskim kopom. Koeficient stabilnosti končne brežine mora biti v skladu z
vrednostmi iz preglednice št. 4 iz Priloge 2 tega pravilnika.
(7) Med pridobivanjem se pred oblikovanjem končne brežine z
dopolnilnimi preiskavami na odprtih etažah poveča zanesljivost geotehničnih
parametrov na 90 odstotkov in preveri stabilnost končne brežine.
(8) Nakloni končne brežine kopa se v slabo nosilnih hribinah
preverijo najmanj enkrat vsakih šest mesecev. Ta ukrep mora biti določen z
rudarskim projektom.
(9) Vse končne brežine se ustrezno (s kanali) zavarujejo pred
delovanjem površinskih in talnih voda, da se prepreči njihov vpliv na
stabilnost brežin.
(10) Za izračun stabilnosti etaže v trdni kamnini se opravijo
potrebne geomehanske preiskave. Na vzorcih za geomehansko preiskovanje se
ugotovijo fizikalne, mehanske in tehnične lastnosti kamnin Za dimenzioniranje
brežine se uporabljajo parametri trdnosti kamnine, pri čemer se upoštevajo
stopnja razpokanosti, diskontinuiteta in dinamični učinek zaradi
odstreljevanja.
(11) Za natančno oceno stabilnosti se ugotovi struktura
hribine. Pri razpokanih strukturah je treba preiskati smeri razpok in njihovo
vodnatost. Pri plastasti strukturi se ugotovijo lega, naklon in geomehanske
lastnosti plasti.
(12) Varnostni koeficienti etažne brežine, sistema brežin in
končnih brežin v trdni kamnini morajo ustrezati vrednostim v preglednosti št. 5
iz Priloge 2 tega pravilnika.
(13) Brežine je treba vizualno in instrumentalno opazovati
takoj po nastanku deformacije. Za vsako konkretno stanje se izdela program
organiziranega opazovanja deformacij brežin.
65. člen
(stabilnost odlagališča odkrivke)
(1) Višina, globina in naklon odlagališča morajo biti v
skladu s parametri, določenimi z geomehanskim izračunom stabilnosti.
(2) Na podlagi geomehanskih in hidrogeoloških lastnosti
podlage, na katero se bo odlagala odkrivka, in na podlagi njenih lastnosti se
preveri porušitev podlage pod obremenitvijo odložene odkrivke, geostatično
izračuna stabilnost brežin projektiranega odlagališča, izračuna dopustna
obremenitev za mehanizacijo in določi minimalna varnostna razdalja mehanizacije
na odlagališču od roba brežine odlagališča.
(3) Varnostni koeficienti delovnih brežin etaže odlagališča
ter sistema delovnih in končnih brežin odlagališča morajo ustrezati vrednostim
iz preglednice št. 4 iz Priloge 2 tega pravilnika.
(4) Posegi za povečanje nosilnosti podlage do ustrezne
vrednosti (zmanjšanje gladine talne vode v podlagi, dviganje odlagališča) se
opravijo, če je treba odrivko odložiti na zemljišče z obremenitvijo, ki je
večja od izračunane porušitve podlage.
(5) Pred začetkom odlaganja se zmanjša tlak talne vode do
meje, ki preprečuje prodiranje vode v odloženo odrivko, če je zemljišče, na
katero se odlaga odrivka, vodnato in je talna voda pod tlakom. Stabilnost te
ravnine se preveri, če je etažna ravnina izjemno obremenjena in če pride do
deformacije.
(6) Nogo odlagališča je treba zavarovati pred površinskimi
vodami. Planumi odlagališča se morajo redno odvodnjavati od atmosferskih voda.
(7) Naklon delovne brežine odlagališča se preveri najmanj
dvakrat na leto.
(8) Stabilnost etažne ravnine se preveri, če je izjemno
obremenjena in če pride do deformacije.
(9) Če so ob vznožju morebitnega vpliva deformacij
pomembnejši objekti, so potrebni posebni varnostni ukrepi, organizirajo se
vizualna in instrumentalna opazovanja ter zagotovi saniranje.
(10) Za saniranje plazišča se ugotovijo:
-       
geološka sestava plazine in matične kamnine (izris profilov);
-       
obremenitve, ki delujejo pri rušenju, in trajanje teh obremenitev;
-       
konstrukcije površine porušitve in njeno morebitno delitev na proste in
determinirane dele;
-       
strižna trdnost tal zemljišča vzdolž površine porušitve in ustreznih
plasti za to površino;
-       
drugi dejavniki, ki bi lahko vplivali na spremembo obremenitve in
rušenja, kot so potres, padavine, erozija, tornadi, naravne svetovne spremembe.
III. poglavje:
Vrtanje minskih vrtin in
razstreljevanje
66. člen
(vrtanje minskih vrtin)
(1) Za odstreljevalna dela na površinskih kopih se
uporabljajo minske vrtine.
(2) Minske vrtine so lahko navpične, poševne (vzporedne z
naklonom etaže) ter vodoravne in se vrtajo z vrtalnimi kladivi ali vrtalnimi
garniturami. Vodoravne vrtine so vrtine z naklonom do 30° od horizontale.
(3) Vrtalne garniture morajo biti pri vrtanju minskih vrtin
postavljene na čisto površino v stabilno lego. Če lahko vrtalne garniture po
tehničnih lastnostih delujejo pod naklonom, morajo biti v stabilni legi. Če je
naklon terena večji od naklona, ki zagotavlja stabilnost vrtalne garniture,
mora biti potrebna stabilnost garniture ustrezno zagotovljena.
(4) Če je pri vrtanju prve vrste minskih vrtin vrtalna
garnitura postavljena pravokotno na rob etaže, mora biti naprava za pomikanje v
takšni legi, da se garnitura, če se samodejno vklopi, pomika od roba etaže.
(5) Če vrtalna garnitura ne obratuje, mora biti na varnem
prostoru, ki ne plazi in kjer ni nevarnosti za proženje skal.
(6) Vrtalna garnitura, ki ima sisteme s stisnjenim zrakom za
čiščenje vrtin, mora imeti napravo za zbiranje prahu.
(7) Vrtalni pribor (vrtalni drogovi, spojke) se zloži na
ustrezne podstavke, ki onemogočajo neposredni stik z blatom in prahom, in se ne
morejo prevrniti. Pri podaljševanju vrtalnih drogov morajo biti spoji namazani
z ustreznimi mazivi.
(8) Med obratovanjem vrtalne garniture ter spuščanjem in
dviganjem ročičnega nosilca vrtalnega drogovja vrtalne garniture je prepovedano
gibanje oseb v delovnem območju vrtalne garniture, razen tistemu, ki z njo
dela, in njegovemu pomočniku, ki morata biti izven dosega ročičnega nosilca in
ob njem.
(9) Pred začetkom obratovanja se preveri brezhibnost vseh
pomembnih naprav na vrtalni garnituri in namažejo vsa mesta, ki so določena v
navodilu o vzdrževanju vrtalne garniture, ter zagotovi potreben vrtalni pribor.
V hladnem vremenu se iz zračnega sistema garniture občasno izpušča kondenzirana
voda.
(10) Vrtalne garniture, katerih omejevalne in zavorne naprave
niso brezhibne, se ne smejo uporabljati.
(11) Kabel za napajanje z električno energijo se zavaruje
pred poškodbami.
(12) Za delo pri zmanjšani vidljivosti (noč, megla) mora biti
vrtalna garnitura osvetljena.
(13) Garnitura se zavaruje pred padcem, če se z vrtalno
garnituro ali vrtalnim kladivom vrta blizu roba etaže (varovalni pas) ali na stopnicah
v brežini etaže.
67. člen
(razstreljevanje)
Razstreljevanje se izvaja v skladu s predpisi, ki urejajo
varnost in zdravje pri delu, in tehničnimi ukrepi za dela pri razstreljevanju.
IV. poglavje:
Odkopavanje, nakladanje na prevozna
sredstva in odlaganje
68. člen
(mehanizirano odkopavanje odkrivke)
(1) Na deloviščih sme izvajalec rudarskih del uporabljati le
delovne metode, ki so prilagojene posebnostim delovnih postopkov ter delavcem
zagotavljajo varnost in zdravje pri delu.
(2) Mehanizirano odkopavanje odkrivke se izvaja v mehkih ali
drobljivih kamninah, če so te trdne, pa je treba odkrivko pred mehaniziranim
odkopavanjem zdrobiti z vrtanjem in razstreljevanjem.
(3) Odkrivka se sme odkopavati samo po tehnološki shemi, ki
vsebuje naslednje sestavine:
-       
višina (globina) etaže;
-       
širina bloka;
-       
lega bagra (nakladalnika) v bloku glede na prevozno sredstvo in delovno
brežino;
-       
tehnologija izdelave bočne in čelne brežine;
-       
tehnologija nakladanja v prevozno sredstvo;
-       
delovna lega prevoznega sredstva;
-       
niveleta etaže.
(4) Višina etaže se prilagodi tehničnim lastnostim strojev in
hribini.
(5) Če bočnih in čelnih delovnih brežin etaže ni mogoče
popolnoma prilagoditi hribini, se tehnološka shema prilagodi danim pogojem
tako, da se zmanjšajo višina in globina etaže ter širina bloka.
(6) Širina etažne ravnine se določi glede na geomehanske
lastnosti materiala, naklon etaže in uporabljeno mehanizacije za odpiranje,
odkopavanje, nakladanje in prevoz.
(7) Etaže se ne smejo podkopavati.
69. člen
(nakladanje na tovornjake)
(1) Za nakladanje na tovornjake se izdela tehnološka shema,
ki vsebuje naslednje sestavine:
-       
trasa za prihod tovornjakov za nakladanje;
-       
način manevriranja in izmenjave tovornjakov na nakladališču;
-       
lega tovornjaka in nakladalnika pri nakladanju glede na bager;
-       
pot in smer obračanja tovornjaka in ročičnega nosilca žlice bagra s
polno in prazno žlico;
-       
višina praznitve žlice.
(2) Za nakladanje na tovornjake se zagotovi signalizacija za
obratovanje nakladalnih strojev in tovornih vozil.
(3) Pri mehaniziranem nakladanju na tovornjake mora biti
razdalja tovornjaka od nakladalnih sredstev taka, da je nakladanje nakopnine
enakomerno. Tovornjake je treba nakladati z njihove bočne ali zadnje strani.
(4) Tovornjak ne sme biti preobremenjen nad dopustno mejo
nosilnosti.
70. člen
(nakladanje na vagone)
(1) Za nakladanje na vagone tehnični vodja del izdela
tehnološko shemo, ki vsebuje naslednje sestavine:
-       
najmanjša razdalja osi tira od roba brežine etaže;
-       
najmanjša in največja razdalja osi tira glede na nakladalno sredstvo;
-       
vrstni red in način nakladanja vagonov;
-       
višina praznitve.
(2) Za nakladanje na vagone tehnični vodja del izdela
navodilo, ki vsebuje:
-       
signalizacijo in signale za postavitev, premikanje pri nakladanju in
konec nakladanja vagonov in vlaka;
-       
način in razporeditev nakladanja vagonov;
-       
pot gibanja nakladalnega sredstva glede na lokomotivo vlaka;
-       
lego kontaktnega voda glede na nakladalna sredstva in vlak.
71. člen
(nakladanje na tračni transporter)
(1) Za nakladanje z bagri z neprekinjenim delovanjem se na
tračni transporter vgradi naprava za sprejemanje, usmerjanje nakopnine in
preprečevanje razsipanja.
(2) Za nakladanje s stroji s prekinjenim delovanjem se na
tračne transporterje vgradijo naprave, ki zagotavljajo enakomerno dodajanje
nakopnine na transporter ter preprečujejo razsipanje materiala na nakladališču
in dodajanje na transporter večjih kosov, kot je dovoljeno.
(3) Za nakladanje na tračne transporterje se predvidi
ustrezna signalizacija, tehnični vodja del pa izdela navodilo o postopku pri
delu. Zmogljivosti transporterja in bagra morajo biti usklajene.
72. člen
(nakladanje na konzolne odlagalnike, samovozne transporterje
in prevozne mostove)
(1) Nakopnina se naklada na konzolne odlagalnike, samovozne
transporterje in prevozne mostove izključno z mehanizacijo z neprekinjenim
delovanjem.
(2) Zmogljivost mehanizacije za odlaganje nakopnine se
uskladi z zmogljivostjo odkopne mehanizacije.
(3) Za nakladanje na konzolne odlagalnike, samovozne
transporterje in prevozne mostove se predvidi ustrezna signalizacija, tehnični
vodja del pa izdela navodilo o postopku pri delu.
V. poglavje:
Odlaganje odkrivke
73. člen
(splošne opredelitve)
(1) Delo se načrtuje v skladu s splošnim aktom o varnosti in
zdravju pri delu ter ob upoštevanju tveganj, povezanih z možnimi zruški ali zdrsi
hribine.
(2) Kot zaščitni ukrep se dosledno izvede ustrezni naklon ob
upoštevanju geomehanskih lastnosti hribin, značilnosti odkopne metode in
zahtevane stabilnosti odlagališča.
(3) Dostopne ceste morajo biti dovolj trdne glede na
uporabljeno pridobivalno in prevozno opremo. Zgradijo in vzdržujejo se jih
tako, da se po njih lahko varno premika in prevaža pridobivalna in prevozna
oprema.
(4) Pred začetkom ali ponovnim začetkom del na odlagališčih
se pregledajo pobočja nad in pod delovnimi mesti na odlagalnih površinah in
prevoznih poteh. S teh površin je treba odstraniti vse zrahljane kose hribine.
Dodatni varnostni ukrepi se izvedejo, kadar je to potrebno iz varnostnih
razlogov.
(5) Odlagališča materiala se uredijo tako, da ne ogrožajo
stabilnosti površinskega kopa.
(6) Odlaganje odkrivke je treba izvesti z ustreznimi
odlagalnimi napravami, za katere se izdelajo ustrezna navodila in tehnološka
shema.
74. člen
(mesto in načini za odlaganja odkrivke)
Odkrivka se odlaga na za to pripravljeno odlagališče. Odkrivka
se lahko odlaga:
-       
s tovornjaki;
-       
s transporterji;
-       
z odlagalniki;
-       
z neposrednim premeščanjem odkrivke;
-       
z drugimi primernimi odlagalnimi napravami.
75. člen
(odlaganje odkrivke s tovornjaki)
Za odlaganje odkrivke s tovornjaki se izdelata navodilo in
tehnološka shema, ki vsebuje naslednje sestavine:
-       
traso za dovoz tovornjaka do roba odlagališča;
-       
način manevriranja in praznitve tovornjaka;
-       
mejno črto dovoljenega dovoza tovornjaka do roba odlagališča;
-       
pot in smer gibanja tovornjaka po praznitvi zaboja;
-       
način in mehanizacijo za izravnavanje odlagališča.
76. člen
(odlaganje odkrivke z odlagalniki s prevoznim trakom, mostov
in tračnih transporterjev)
(1) Za odlaganje odkrivke z odlagalniki s prevoznim trakom in
mostov tehnični vodja del izdela navodilo in tehnološko shemo, ki vsebuje
naslednje sestavine:
-       
traso in niveleto transporterja in odlagalnika s prevoznim trakom;
-       
tehnologijo dela na odlagališču;
-       
osnovne geometrijske sestavine etaže odlagališča pri višinskem in
globinskem delu;
-       
dimenzije in sprejemno zmogljivost odlagališča;
-       
lego odlagalnika glede na transporter in rob planuma etaže odlagališča,
ki mora biti usklajen z geomehanskimi lastnostmi dane hribine in imeti
preverjeno stabilnost glede na geomehanske lastnosti odlagališča.
(2) Če se odkrivka prevaža s tračnimi transporterji
neposredno do odlagališča, se na odlagališču izdela posebna nosilna
konstrukcija za transporter, na kateri je tudi posebna hodna pot za nadzor in
uravnavanje odlaganja.
77. člen
(odlaganje odkrivke po metodi neposrednega premeščanja
nakopnine v odkopani prostor)
(1) Pri odkopavanju odkrivke v etaži, ki je neposredno v
krovnini rudnine, se odkrivka odlaga po metodi neposrednega premeščanja
nakopnine, pri čemer se uporabljajo bagri žličarji, grabilni bagri, konzolni
odlagalniki ali mostovi.
(2) Če se za delo pri odkopavanju, neposrednem premeščanju in
odlaganju odkrivke uporablja bager žličar, tehnični vodja del izdela tehnološko
shemo, ki vsebuje naslednje sestavine:
-       
traso gibanja bagra in niveleto etažne ravnine;
-       
lego trase glede na blok etaže odkopavanja in odlaganja;
-       
dimenzije bloka pri odkopavanju in odlaganju;
-       
način dela pri vožnji mimo bagra, ki dela pri neposrednem premeščanju,
in bagra, ki dela pri odkopavanju rudnine.
(3) Tehnični vodja del izdela ustrezno shemo, če se za premeščanje
pri globinskem in višinskem delu uporabi grabilni bager.
(4) Odkrivka se lahko odlaga po cevovodih pnevmatično ali
hidravlično. Pri odlaganju odkrivke material iz cevovoda ne sme prodreti v
okolje. Pri pnevmatičnem odlaganju odkrivke se redno preverja temperatura
cevovodov. Pri hidravličnem odlaganju odkrivke se odlagališče posebej pripravi
ter preskusi njegovo stabilnost in stabilnost terena ter zagotovi, da odkrivka
ali mulj iz odlagališča ne prodre v okolje ali vodne tokove.
78. člen
(odkopavanje rudnine)
(1) Delo pri odkopavanju rudnine se sme izvajati samo na
podlagi revidiranega in odobrenega rudarskega projekta za izvedbo del. Za delo
pri odkopavanju rudnine se izdela ustrezna tehnološka shema, dela pa se
izvajajo v skladu z njo.
(2) Višina in širina odkopne etaže se prilagodita tehničnim
lastnostim strojev in hribini.
(3) Tehnološka shema se prilagodi danim pogojem tako, da se
zmanjšajo višina in globina etaže ter širina bloka, če bočnih in čelnih
delovnih brežin etaže ni mogoče popolnoma prilagoditi hribini.
79. člen
(likvidacija etaže in površinskega kopa)
(1) Pri likvidaciji etaže in površinskega kopa se na odkopnih
etažah izdela delovna brežina po tehnološki shemi, ki je za to posebej
izdelana.
(2) Preostale etažne ravnine in njihove širine morajo biti
take, da:
-       
zagotovijo stabilno končno brežino;
-       
omogočijo umikanje bagra;
-       
omogočijo demontažo prevoznih sredstev;
-       
omogočijo dostop pomožne mehanizacije, prosto in varno gibanje oseb.
VI. poglavje:
Stroji za površinsko pridobivanje
80. člen
(vrste strojev za površinsko pridobivanje)
Za površinsko pridobivanje mineralnih surovin se lahko
uporabljajo bagri, odlagalniki, nakladalniki, buldožerji, riperji, skreperji,
frezerji in tovornjaki. Tovornjaki so lahko posebne izvedbe za površinske kope
ali običajni za uporabo na cesti.
81. člen
(tehnično navodilo za stroje za površinsko pridobivanje)
Za stroje za površinsko pridobivanje tehnični vodja izdela
navodilo za obratovanje, ki vsebuje:
-       
sheme ali pregledne risbe, pogoje za uporabo, konstrukcijske risbe in
statične izračune;
-       
podatke o stroju (podatki proizvajalca) za predpisane delovne operacije,
montažo in vzdrževanje;
-       
podatke o varnostnih napravah z risbami (načrti) o njihovi razporeditvi,
vrsti in delovanju;
-       
navodila o montaži, ravnanju in nadzoru;
-       
navodila za vzdrževanje strojev in varnostnih naprav.
82. člen
(signalizacija)
(1) Glavni zvočni znaki pri delu s stroji za površinsko
pridobivanje so navedeni v preglednici št. 1 iz Priloge 3 tega pravilnika.
(2) Posamezne naprave, za katere je dan zvočni znak, se
zaženejo najmanj 20 sekund po danem signalu.
(3) Zvočni znaki za požarni alarm se morajo jasno razlikovati
od drugih znakov.
(4) Table z zvočnimi znaki morajo biti na vidnem mestu.
83. člen
(uporaba in ravnanje s stroji za površinsko pridobivanje)
(1) V navodilu za ravnanje se navedejo mejne tehnične
vrednosti strojev pri delovanju.
(2) Na stezah za vožnjo, stopnišču in lestvah strojev za
površinsko pridobivanje ne smejo biti in se ne smejo skladiščiti nobeni
predmeti ali material.
(3) Vsak stroj za površinsko pridobivanje ima varnostno
razsvetljavo ali zadostno število rezervnih bočnih baterijskih svetilk v
primeru prekinitve energije.
(4) Vsi stroji za površinsko pridobivanje imajo lastno
razsvetljavo.
(5) Stroj za površinsko pridobivanje ali posamezni njegovi
mehanizmi lahko začnejo obratovati samo po dobljenem določenem zvočnem znaku in
preteku določenega časa.
(6) Po ustavitvi stroja zaradi prisilne izklopitve sme stroj
začeti znova obratovati samo, ko se odpravi vzrok izklopitve.
(7) Če varnostne in signalne naprave na stroju za površinsko
pridobivanje niso brezhibne, stroj ne sme začeti obratovati, dokler se napaka
ne odpravi.
(8) Sklopi elementov za preobremenitev in varnost se ne smejo
naravnati nad maksimalno točko
(9) Če se nosilna konstrukcija poškoduje in to lahko vpliva
na varnost obratovanja stroja, se njegovo obratovanje ustavi. Stroj sme naprej
obratovati šele, ko je poškodba odpravljena.
(10) Napajalne električne kable za stroje za površinsko
pridobivanje je dovoljeno premestiti samo s sredstvi, ki so za to predvidena.
84. člen
(posebne zahteve za buldožerje, riperje in frezerje)
(1) Z buldožerji, riperji in frezerji je dovoljeno delati na
naklonih, ki jih v proizvodni specifikaciji navaja proizvajalec, z navodili pa
določi tehnični vodja. V navodilih tehničnega vodje se določi tudi najmanjša
oddaljenost stroja od roba brežine.
(2) Pri pregledu in mazanju strojev iz prejšnjega odstavka na
vodoravni površini se motor izključi, delovni organ pa spusti na tla.
(3) Pri okvarah na naklonih se zagotovi, da se stroj zaradi
lastne teže ne začne premikati po brežini, nato pa se ga čim prej umakne na
varen prostor.
85. člen
(posebne določbe za skreperje)
(1) Za odkopavanje hribine s skreperji v poševnih in
vodoravnih plasteh se glede na značilnosti hribine in druge pogoje izdela shema
gibanja skreperja na odkopu in odlagališču.
(2) Med obratovanjem skreperja je prepovedano gibanje oseb v
njegovem delovnem območju. Prepoved mora biti napisana na tablah, ki se
namestijo na vidno mesto.
(3) Skreper je dovoljeno pregledati in mazati samo, kadar ne
obratuje.
86. člen
(kontrola stroja za površinsko pridobivanje)
(1) Na začetku vsake delovne izmene se preveri brezhibnost
vseh varnostnih naprav, zavor in protipožarnih naprav ter pregledajo vrvi, če
so te konstrukcijski del stroja.
(2) Brezhibnost dvigalnega mehanizma se preveri enkrat
mesečno.
(3) Na strojih za površinsko pridobivanje z vgrajenimi
dvigali se enkrat mesečno preveri brezhibnost dvigal.
(4) Brezhibnost mejnih stikal, varnostnih končnih stikal, poteznih
stikal, naprav za merjenje jakosti vetra, indikacijskih naprav in interfonskih
postrojev se preveri vsake tri mesece.
(5) Po rekonstrukciji, popravilu ali mirovanju stroja, ki je
trajalo več kot tri mesece, se stroj in naprave za površinsko pridobivanje
podrobno pregledajo.
(6) Nosilna konstrukcija stroja in nosilci posameznih
strojnih elementov se vizualno pregledajo vsake tri mesece, podrobno pa se
preverijo vsaki dve leti.
(7) Protikorozijski premaz se preveri vsaki dve leti.
Ugotovljena korozija se takoj odstrani.
(8) V rudarsko knjigo se redno vpisujejo podatki o vseh
kontrolnih pregledih na podlagi tega pravilnika.
87. člen
(spremembe, rekonstrukcije in vzdrževanje strojev za
površinsko pridobivanje)
(1) Stroji za površinsko pridobivanje se redno mažejo.
Mazanje med obratovanjem se opravi samo, če ni nevarnosti za morebitni stik s
premičnimi deli.
(2) Vse spremembe in rekonstrukcije na nosilni konstrukciji
stroja za površinsko pridobivanje ali rekonstrukcije, ki vplivajo na spremembo
obremenitve stroja ali njegovih delov, se prej računsko dokažejo.
(3) Za vzdrževanje strojev za površinsko pridobivanje
tehnični vodja del izdela navodilo, ki upošteva navodila proizvajalca in
vsebuje:
-       
postopek in način kontrole brezhibnosti varnostnih naprav;
-       
postopek in način kontrole brezhibnosti protipožarnih naprav;
-       
postopek in način kontrole zamenjave delov;
-       
postopek in način kontrole nosilne konstrukcije;
-       
postopek za sprejem stroja po popravilu in rekonstrukciji.
88. člen
(prevoz strojev za površinsko pridobivanje)
(1) Za varen prevoz strojev za površinsko pridobivanje se
prej določijo in pripravijo poti, ki izpolnjujejo zahteve glede nosilnosti za
posamezne stroje.
(2) Za vsak stroj je treba predhodno raziskati in preveriti
možnost za prevažanje, če je treba stroje za površinsko pridobivanje prevažati
čez odlagališče ali tla z majhno nosilnostjo.
VII. poglavje:
Tehnični ukrepi za varstvo strojev za
površinsko pridobivanje pred požari
89. člen
(splošno)
(1) Grelniki se izdelajo tako, da se gorljivi predmeti ne morejo
vžgati.
(2) Rezerve olja in maziva se hranijo v predpisanih količinah
v posebnem prostoru v zaprtih in negorljivih posodah.
(3) Bombažne krpe se hranijo samo v zaprtih in negorljivih
posodah. Uporabljenih krp ni dovoljeno puščati v stroju.
(4) Pregreti in blokirani nosilni valji na tračnih
transporterjih se takoj zamenjajo.
90. člen
(goriva in maziva)
(1) Pogonsko gorivo in mazivo morata ustrezati določenim
zahtevam za te stroje.
(2) Goriva in maziva se skladiščijo v skladiščih, ki so
urejena v skladu s predpisi, ki urejajo skladiščenje goriv in maziv. Maziva se
hranijo v zaprtih posodah, ki jih varujejo pred prahom in drugimi nečistočami.
Maziva se iz zaprtih posod jemljejo s posebnimi napravami, ki se morajo občasno
čistiti.
91. člen
(remonti in popravila)
(1) Remont in zamenjava posameznih mehanizmov na strojih sta
dovoljena samo po blokiranju mehanizmov, ki se popravljajo, in njihovi ločitvi
od pogonskega motorja ter po blokiranju drugih delov, ki vplivajo na varnost.
(2) Stroji, ki so v popravilu, se pred začetkom obratovanja
preskusijo, o čemer se sestavi poročilo.
92. člen
(požarno varstvo)
(1) Izvajalec rudarskih del izdela požarni načrt, v katerem
določi vse potrebne ukrepe za odkrivanje, preprečevanje širjenja in gašenje
požarov. Načrt je na voljo delavcem na delovišču in ga je treba stalno
dopolnjevati.
(2) V neposredni bližini prostorov, v katerih lahko izbruhne
požar ali so shranjene vnetljive snovi (skladišče razstrelilnih sredstev,
prostor za skladiščenje vnetljivih tekočin, maziva ali čistilnih sredstev,
prostor za akumulatorje, transformatorje, delovne stroje, pogoni presipališč in
bunkerji za premog), se namestijo ustrezni aparate za gašenje požara.
(3) Naprave in sredstva za varstvo pred požari se
kontrolirajo vsakih šest mesecev, ugotovitve pri pregledu pa je treba vpisati v
ustrezne knjige.
VIII. poglavje:
Posebne tehnične zahteve za
izkoriščanje kamna, mivke, peska, proda, gramoza in gline
93. člen
(splošne določbe)
(1) Za izkoriščanje mivke, peska, proda, gramoza, tehničnega
kamna in gline se uporabljajo določbe prvega in drugega dela tega pravilnika
ter določbe I. poglavja tretjega dela tega pravilnika.
(2) Za izkoriščanje morske soli se poleg določb tega
pravilnika uporabljajo tudi predpisi, ki urejajo objekte za izkoriščanje morske
soli.
(3) Prepovedano je pridobivanje mivke, peska, proda, gramoza,
tehničnega kamna in gline s podkopavanjem.
(4) Delavci, ki so zaposleni pri pridobivanju in kopanju
plasti, se na deloviščih razporedijo tako, da ne delajo eden nad drugim.
(5) Nadzorniki ali druge osebe, ki jih določi odgovorni
tehnični vodja, morajo pregledati vsa delovišča:
-       
vsak dan pred začetkom dela, po potrebi pa tudi večkrat med delom;
-       
po dežju;
-       
ko se tajata sneg in led;
-       
po močnejšem miniranju in daljši prekinitvi dela.
(6) Zrahljane sklade, ki jim preti nevarnost polzenja plasti,
je treba takoj odstraniti. Če je to potrebno, se delo na nevarnih krajih
ustavi, dokler nevarnost ni odpravljena. Zrahljani skladi se odstranjujejo od
zgoraj navzdol.
(7) Zadnje delovišče se uredi in pusti stopničasto, da se
material in plasti ne bi usipale, če se zaradi ustavitve dela ali iz drugih
razlogov preneha lomiti in kopati. Nagib se določi z rudarskim projektom glede
na vrsto materiala.
(8) Zadnji odkop je dovoljeno pustiti pokončen le, če so
plasti enotne in trdne in ležijo tako, da ni verjetno, da bi se lahko trgale.
(9) V kamnolomih in drugih odkopih, ki so na hribovitih
obronkih, kjer bi deževnica ali snežnica lahko povzročila posipanje, se
izvedejo ukrepi za odvajanje vode.
(10) Kamnolome kakor tudi druge odkope je treba zanesljivo
ograditi, da niso nevarni za zdravje ali življenje ljudi in živali. Način
ograditve se izbere glede na lego in okolico kraja, kjer se lomi in koplje.
(11) Če so med plastmi (kamna, gline, peska in gramoza)
jalovi skladi, se smejo pustiti neizkopani samo tedaj, če so dovolj debeli
(močni) in ni mogoče pričakovati, da bi se utrgali, v nasprotnem primeru pa se
jih odstrani.
94. člen
(odstranjevanje neuporabnega materiala)
(1) Pred začetkom del pri pridobivanju kamna in kopanju
gline, peska in gramoza se neuporabni vrhnji material nad koristnim slojem
odkrije in odstrani. Pri nadaljnjem pridobivanju in kopanju omenjenih koristnih
plasti se neuporabni material postopno odkriva in odstranjuje.
(2) Širina površine, odstranjene nad koristnim slojem, ki se
odkopava, mora biti pri sipkih plasteh najmanj za 1,5 m večja kakor debelina
neuporabne plasti.
(3) Neuporabne plasti se odstranjujejo od zgoraj navzdol, in
sicer pod nagibom, ki ustreza trdnosti materiala, ki se odkriva. Če je vrhnja
plast materiala tako debela in takega sestava, da bi se lahko utrgala zaradi
zunanjih vplivov (potresa pri miniranju, po hudem dežju) tudi pri naravnem
nagibu, se odkopava v etažah.
(4) Višina in širina posameznih etaž se glede na sestav
materiala izbereta tako, da se zanesljivo prepreči utrganje ali posipanje
materiala na spodnje etaže. Med posameznimi etažami mora biti prehod za osebje
(stopnice, serpentine).
(5) Pri delih z lopatastimi bagri etaža ne sme biti višja,
kakor jo lahko zajame bager. Začetek dela z bagrom in pomikanje prevoznih
sredstev kakor tudi bagra se naznanita s signalom. Med delom z bagrom ne sme
biti nihče toliko blizu, da bi ga bager dosegel. Za delo z bagri, buldožerji in
podobnimi stroji izda tehnični vodja navodila za obratovanje pred začetkom
obratovanja.
(6) Z varnostno ogrado se ogradi najnižja etaža, kjer se
odkrije koristni sloj, če je material neuporabnih plasti spolzek ali je na
strmih nagibih. Na spolzkem svetu morajo biti nagibi etaž položni, etaže pa
sorazmerno nizke in dovolj široke. Na nevarnem območju se spolzka površina na
primeren način osuši.
(7) Po hujših nalivih ter kadar se tajata sneg in led, se
zrahljana in nevarna masa pravočasno odstrani na tistih krajih, kjer je
pričakovati ali je že ugotovljeno polzenje.
(8) Če se pri odkrivanju površine odkop približa železnici,
cestam, poslopjem in potokom, se med njimi in gornjim robom odkopa pusti dovolj
širok nedotaknjen varnostni pas, da ne bi bili ogroženi promet, poslopja in
delo zaradi vdora vode ali polzenja zemlje. Nagib varnostnega pasu mora biti
pod naravnim kotom in po potrebi dodatno zmanjšan.
(9) Pri odlaganju neuporabnega materiala na določen prostor
(jalovišče) je treba paziti, da nagibni kot strani jalovišča ustreza lastnostim
neuporabnega materiala.
(10) Podnožje jalovišča mora biti najmanj pet metrov
oddaljeno od železniške proge, komunikacij in tekočih vod. Potrebno pozornost
je treba nameniti tudi odvajanju deževnice od jalovišča.
95. člen
(pridobivanje tehničnega kamna)
(1) Tehnični kamen se pridobiva z odstreljevanjem z minskimi
vrtinami ali komorami, ripanjem in na drug način glede na geomehanske
lastnosti, geološke razmere in lokacijo.
(2) Če zaradi značilnosti kamninske mase, ki se vrta, ni
mogoče normalno vrtanje, se glede na tehnične značilnosti vrtalnih naprav
izdelajo odri za vrtanje.
(3) Pri vrtanju in odstreljevanju pod etažno brežino se
mesto, oprema in material zavarujejo pred kosi kamnin, ki bi se lahko odkrušili
z brežine etaže.
(4) Za ravnanje z vrtalno napravo in priborom se izdela tehnično
navodilo, ki vsebuje podatke o:
-       
načinu vizualnega pregleda najvažnejših delov in sklopov vrtalne naprave
pred začetkom del;
-       
ugotavljanju stanja na delovišču in kontroli stabilnosti čela delovišča
pred postavitvijo, pozneje pa tudi pred vsakim začetkom obratovanja vrtalne
naprave;
-       
postopku pri postavljanju vrtalne naprave;
-       
postopku v primeru, če se orodje med delom nenadoma zlomi, obtiči (se
zatakne) ali pade v vrtino;
-       
ustavitvi vrtalne naprave;
-       
nujnih ukrepih in postopkih ob koncu delovne izmene, preden osebje
zapusti vrtalno napravo;
-       
vzdrževanju vrtalne naprave in pribora med delovanjem in ko ne deluje;
-       
postopku pri prestavljanju vrtalne naprave in pribora.
(5) Vrtanje in odstreljevanje se izvajata v skladu s
predpisi, ki urejajo dela pri vrtanju in razstreljevanju. Pri vrtanju in
odstreljevanju mora izbrana shema povezovanja, razporeditve in števila vrtin
ter vrste in načina razstrelilnih polnitev zagotoviti v danem primeru čim
ustreznejšo granulometrijsko sestavo odstreljene mase ob najnižji porabi energije
in razstrelilnih sredstev ter čim manjši vpliv na okolje.
(6) Odstreljevanje se izvaja na podlagi določb, navodil,
omejitev, usmeritev in varnostnih ukrepov, določenih z rudarskim projektom za
izvedbo del pri pridobivanju; za njegovo izdelavo se uporabljajo tudi podatki,
zbrani med preiskavami (poskusno odstreljevanje).
(7) Naknadno drobljenje večjih kosov, tako imenovanih
prekomernih kosov, dobljenih pri odstreljevanju, se izvaja z naknadnim vrtanjem
in razstreljevanjem, razstreljevanjem s položenimi ali priloženimi minami ali
mehansko.
(8) Kamen se lomi od zgoraj navzdol, in sicer v etažah.
(9) Če se lomi trden kamen, ki je v debelih plasteh, so etaže
lahko višje kakor pri krhki kamenini in v tankih plasteh, kjer ga se lomi v
nizkih etažah.
(10) Če je kamen v skladih, se izbere taka smer izkoriščanja
kamnoloma, da morebitno polzenje ali posipanje kamna ne more ogrožati delavcev.
(11) Delovna višina etaže se določi z rudarskim projektom in
znaša največ 30 m; pri tem se upoštevajo geomehanske lastnosti kamninske mase
in tehnologija dobivanja. Višina kupa odstreljene kamnine, ki se določi glede
na višino kopanja odkopnega stroja, se določi z rudarskim projektom.
96. člen
(določanje višin in širin etaž pri pridobivanju tehničnega
kamna)
(1) Pri določanju višine in širine etaže je treba paziti, da
nagib etaže ustreza lastnostim kamna in nikakor ni večji kakor 75°. Pri sipkih
plasteh ne sme biti nagib odkopa večji kakor 45°. Širina etaže ne sme biti
manjša od pet metrov.
(2) Če se nakladanje in prevoz na etaži opravljata s
tovornjaki, mora znašati širina etažne ravnine najmanj 12 m. Če se tovornjak
obrača na etaži, je lahko najmanjša širina etažne ravnine 20 m, drugače je
treba zagotoviti razširitev na najmanjšo širino 20 m.
(3) Pri gravitacijskem spuščanju nakopnine z zgornjih etaž
kopa na osnovno etažno ravnino mora širina etažne ravnine znašati najmanj 5 m,
v projektu pa morajo biti določeni varnostni ukrepi na omenjenih etažah.
(4) Gravitacijsko spuščanje nakopnine z delovnih etaž na
osnovno etažno ravnino se lahko izvaja s skupne višine največ 100 m.
(5) Vmesne zbiralne etažne ravnine se lahko določijo v okviru
skupne višine 100 m glede na način dobivanja in odvažanja nakopnine.
(6) Za površinske kope tehničnega kamna na območju, na
katerem zaradi konfiguracije zemljišča ni mogoče izdelati sistema omrežja
jarkov zaradi varstva površinskega kopa pred atmosferskimi padavinami, se
zagotovi zbiranje vode v najnižji točki površinskega kopa. Voda se po naravni
poti ali s črpalkami in cevovodi odvaja iz kopa, če pri tem ni moten normalni
potek tehnološkega postopka.
(7) Črpalka na glavnem vodnem zbiralniku se lahko napaja z
napetostjo iz enega vira električne energije, če ima glavni vodni zbiralnik ali
imajo naravni zbiralniki takšne zmogljivosti, da lahko sprejmejo atmosferske
padavine za čas, daljši od osem ur, zbrana voda pa ne ogroža proizvodnega
postopka, tehničnih objektov in okolice.
(8) Na mestih in pristopnih poteh, ki so v bližini roba
etaže, se predvidi začasni ali stalni ukrep za preprečevanje padca čez rob
etaže (ograje, stene, mreže, nasipi).
(9) Če se na etažah obdeluje kamen in zlasti, če se lomijo in
obdelujejo večji kosi, se širina etaže poveča tako, da se na njih brez
nevarnosti za delavce lahko opravljajo dela (klesanje, tolčenje kamna,
nakladanje, prevoz).
(10) Če je več etaž, se zavaruje varen promet med posameznimi
etažami in deloviščem s serpentinami, izkopanimi stopnicami (po potrebi tudi z
varnostno ograjo), predpisanimi lestvami.
(11) Pri delu na gornjih delih etaž s strmim nagibom ali
kadar pregledujejo delovišče ali prožijo majave sklade kamna, morajo biti
delavci privezani ali imeti pri sebi vsaj varnostno vrv. Konca takih vrvi
morata biti zanesljivo pritrjena.
(12) Uporaba visečih odrov je dovoljena samo izjemoma, če so
plasti zanesljive in trdne. Odri morajo biti trdni, zanesljivo pritrjeni in jih
je treba vsak dan pregledati. Na odrih se vedno vidno označi, koliko oseb lahko
hkrati dela na odru in debelina vrvi. Debelina vrvi se določi s posebnim
trdnostnim izračunom v rudarskem projektu. Vsak viseči oder se zavaruje tako,
da se pri delu ne ziblje.
(13) Če se luknje za mine vrtajo s strojem na stisnjeni zrak
(s kompresorjem), se gumasta cev trdno priključi na cev za dovajanje zraka, da
zrak ne bi odtrgal cevi in odtrgana cev ali zračni puh ne bi poškodovala
delavcev, če bi se odprla pipa.
(14) Gumasta cev, ki je spojena z dovodno cevjo, se pred
priključitvijo na vrtalni stroj nekoliko sekund prepihava, da se iz cevi
odstranita nabrana voda in kamniti prah.
(15) Predhodno se zapre pipa na cevi za dovajanje zraka in na
primeren način iz nje izpusti zrak, če se zamenja dleto, namaže ali pregleda
vrtalni stroj.
(16) Po končanem vrtanju se odprtina za priključitev gumaste
cevi na vrtalnem stroju zamaši in stroj pravilno postavi ali obesi, da v cev ne
morejo priti kamniti drobci ali se v njej ne more nabirati kamniti prah.
97. člen
(predelovanje in obdelovanje tehničnega kamna)
(1) Vsi stroji, ki lomijo, drobijo, sekajo ali sejejo kamen,
se zavarujejo tako, da pri delu iz njih ne letijo večji ali manjši drobci
kamna, ki bi lahko poškodovali zaposlene osebe.
(2) Ti stroji so lahko tudi na odprtem prostoru, če ni
potrebno, da se zavarujejo pred neugodnimi vremenskimi razmerami.
(3) Nad čeljustmi velikih drobilcev se napravi mreža z
luknjami v velikosti kamenja, ki ga drobilec lahko drobi, da ne bi prišlo do
zastoja stroja, da se preprečijo nesreče, ki bi lahko nastale pri
odstranjevanju zastoja stroja in da se delavce zavaruje pred padcem v čeljusti
drobilca.
(4) Stroji za obdelovanje in rezanje kamna morajo biti pod
streho, in sicer v svetlih prostorih, kjer delo in promet lahko nemoteno
potekata.
(5) Naprave za dviganje, premikanje in prevoz kamna na
delovišču morajo biti vedno brezhibne. Občasno se pregledajo vse naprave in
aparati, da se preskusi njihova brezhibnost. Pogostost pregledov določi
tehnični vodja z navodili za uporabo teh naprav.
(6) Prah, ki nastaja v zaprtih prostorih pri strojih in
napravah, ki obdelujejo in predelujejo kamen, se sesa iz prostorov, kjer
nastaja, ter odvaja iz delovnega prostora.
IX. poglavje:
Izkoriščanje peska, gramoza in gline
98. člen
(splošna načela)
(1) Pesek, gramoz in glina se kopljejo od zgoraj navzdol z
ustreznim naklonom brežine in etaže, in sicer pod nagibom, ki ustreza trdnosti
materiala.
(2) Dimenzija etaže, predvsem njena višina, se določi z
rudarskim projektom glede na trdnostne lastnosti nahajališča, uporabljeni način
pridobivanja in opremo.
(3) Kopanje peska, gramoza in gline z bagrom in
odstranjevanje neuporabnega materiala s koristnega sloja potekata v skladu z
določbami 93. in 94. člena tega pravilnika.
(4) Za pristop in promet med posameznimi stopnicami odkopa se
postavijo lestve ali uredijo stopnice.
X. poglavje:
Pridobivanje gramoza ali peska v
nahajališčih nad vodno gladino
99. člen
(pripravljalna dela)
(1) Pri pridobivanju iz nahajališč gramoza ali peska v
bližini vodotokov se izvedejo varstveni ukrepi pred vdorom vode in naraščanjem
gladine talnih voda, pri čemer mora biti najnižja delovna etaža nad najvišjim
vodostajem in najvišjo gladino talnih voda v zadnjih desetih letih.
(2) Če je zemljišče nad odkopnim prostorom, kjer se pridobiva
gramoz ali pesek, gozdnato, se gozd pred začetkom odkopavanja poseka, korenine
pa popolnoma odstranijo.
100. člen
(odkopavanje odkrivke)
(1) Odkrivka s površine odkopnega prostora se odstrani in
odloži na zunanjem odlagališču, pri čemer se ohrani in uporabi za
rekultiviranje odkopanega prostora. Izjemoma, če to zahtevajo razmere pri
izkoriščanju, je mogoče odlaganje odkrivke tudi v že odkopane dele kopa, kar pa
se določi z rudarskim projektom.
(2) Potek del pri odkopavanju odkrivke z nahajališč gramoza
ali peska se uskladi tako, da odkrite zaloge gramoza ali peska za pridobivanje
ne presegajo trimesečne proizvodne zmogljivosti obrata.
101. člen
(odlaganje odkrivke)
(1) Po končanem odlaganju predvidenih količin odkrivke je
treba stalna odlagališča odkrivke takoj urediti v končno obliko.
(2) Če se za ravnanje odlagališča uporablja buldožer, se mora
ta gibati proti robu brežine izključno naprej, delovno orodje pa mora biti
usmerjeno proti robu brežine.
(3) Ob robu brežine je treba pustiti zaščitni nasip iz
odkrivke, širok najmanj 1,20 m in visok najmanj 0,60 m.
(4) Razdalja med najnižjo etažo gramoza ali peska in najnižjo
etažo odlagališča mora biti pri odlaganju odkrivke v notranjem delu kopa čim
krajša.
102. člen
(odkopavanje)
(1) Nahajališča gramoza ali peska na več etažah se odkopavajo
od zgoraj navzdol.
(2) V nahajališčih z izmeničnimi plastmi gramoza ali peska se
etaže projektirajo tako, da se omogoči selektivno odkopavanje po vrstah gramoza
in peska.
(3) Gramoz ali pesek se na odlagališčih zavaruje pred
onesnaženjem.
(4) Če se gramoz ali pesek pridobiva ročno, višina etaže ne
sme biti večja kot 2 m.
(5) Pri pridobivanju gramoza ali peska je prepovedano
podkopavanje etaže.
(6) V nevarnih območjih delovišča, ki jih ogrožajo plazovi in
pri katerih plasti gramoza ali peska padajo proti delovišču, se vzpostavi
geomehansko opazovanje stabilnosti delovišča.
(7) Največje nagibne kote etažnih brežin se določijo na
podlagi geomehanskih preiskav gramoza ali peska, če se pri pridobivanju gramoza
ali peska uporabljata skreper in buldožer.
(8) Višina etaže se prilagodi tehničnim lastnostim strojev in
delovnemu okolju, če se pri pridobivanju gramoza ali peska uporablja bager ali
nakladalnik.
(9) Pesek se med prevozom ne sme razsipati iz prevoznih
sredstev.
(10) Pri prevozu na večje oddaljenosti ali čez izrazito
vetrovna območja se zaboji prevoznih sredstev pokrijejo s ceradami ali pa se
površina tovora ustrezno navlaži.
XI. poglavje:
Pridobivanje gramoza ali peska iz
nahajališč pod vodno gladino
103. člen
(pridobivanje gramoza ali peska iz nahajališč pod vodno
gladino in gline)
(1) Nahajališča gramoza ali peska pod vodno gladino so
nahajališča, ki so pod gladino talne vode.
(2) Za nahajališča gramoza ali peska pod vodno gladino se
štejejo tudi nahajališča, ki so v začetni fazi pridobivanja nad gladino talne
vode, za najnižjo raven pridobivanja pa se predvideva, da je pod vodno gladino.
(3) Pri dobivanju gramoza ali peska s stroji in postroji, ki
so postavljeni na obrežju, se do pridobivalnega območja zgradi pristopna pot.
Širina in nosilnost cestišča se določita v odvisnosti glede na lastnosti
uporabljene nakladalno-prevozne mehanizacije, pri čemer mora biti najmanjša
širina štiri metre z razširitvami za izogibanje vozil na vsakih 100 m poti.
(4) Če je trasa pristopne poti oddaljena manj kot 15 m od
obrežja, se stabilnost obrežja glede na pogoje uporabe poti določi z
geomehanskim izračunom v rudarskem projektu.
(5) Pred pridobivanjem gramoza in peska se jalovinska
pokrivna plast odstrani glede na potek pridobivanja, širina očiščenega pasu pa
mora biti najmanj 15 m od najbližjega roba etaže.
(6) Pokrivna plast se odlaga izven odkopnega prostora gramoza
ali peska.
(7) Če se odkrivka lahko uporabi za rekultiviranje in
ozelenjevanje odkopanega prostora, se odloži v odkopnem prostoru, vendar na
zemljišču, ki je najmanj 1 m nad najvišjim ugotovljenim vodostajem.
(8) Način odkopavanja odkrivke je določen z rudarskim
projektom, s katerim se določi tudi dimenzija morebitnih etaž.
(9) Za odvažanje odkrite jalovinske pokrivne plasti
(odkrivke) se uporablja zgrajena ali že obstoječo pristopna pot.
(10) Za dobivanje gramoza ali peska pod vodno gladino se
lahko uporabljajo različne vrste bagerjev in skreperjev, ki so lahko
postavljeni na obrežju ali v vodi kot plovni objekti.
(11) Plovni bagri, plavajoče ploščadi, delovni splavi in
plavajoči cevovodi morajo ustrezati predpisom, ki urejajo plovila. Ne smejo
biti obremenjeni prek dopustne nosilnosti. Za vsako osebo na krovu se zagotovi
reševalna oprema. Kjer med delovanjem nastajajo vrtinci kot pri plovnih bagrih
in elevatorjih, se zagotovijo tudi reševalni drogovi.
(12) Plovni stroji in druga plovila smejo opravljati delo le,
če je to v skladu s predpisi, ki urejajo plovbo. Za sidranje se lahko
uporabljajo le naprave, ki omogočajo varen spust in dvig verige ali žične vrvi.
(13) Odprtine bunkerjev in druge odprtine na krovu se, razen
v času uporabe, pokrijejo.
(14) Stroji ali postroji, ki se v tehnološkem sklopu
pridobivanja uporabljajo za pridobivanje gramoza ali peska na obrežju, morajo
biti na mestu, ki se določi na podlagi izračuna nosilnosti tal oziroma
stabilnosti obrežja v rudarskem projektu.
(15) Z izračunom iz prejšnjega odstavka se določita najmanjša
varna oddaljenost stroja od zgornjega roba obrežja oziroma stabilnost obrežja,
da bi preprečili prevračanje in zdrs stroja v vodo, in sicer na podlagi
geomehanskih značilnosti hribine nahajališča, dinamične obremenitve stroja in
območja krožnih drsin. Koeficient stabilnosti obrežja mora biti najmanj 1,4.
(16) Če se gramoz ali pesek odlaga na območju pridobivanja,
se mesto in višina odlaganja določita z izračunom v rudarskem projektu glede na
količino odloženega materiala, nosilnost tal, tehnologijo dobivanja in vrsto
sredstev za nakladanje in odvažanje.
(17) Z obrežja do plovnega objekta se omogoči dostop z drugim
plovnim objektom ali mostom varne nosilne konstrukcije, postavljenim od obrežja
do plovnega objekta, ki je širok najmanj en meter in mora biti ograjen vsaj na
eni strani z ograjo, visoko najmanj en meter. Najmanjša dolžina mostu na
obrežju in na plovnem objektu se določi glede na posebne potrebe ob upoštevanju
varnostnega koeficienta.
(18) Če se odkopani gramoz ali pesek prevaža na obrežje s
plovnimi objekti, se glede na plovne značilnosti plovil in način prevoza
gramoza ali peska za njihov sprejem zgradi sprejemno mesto (pristanišče,
pomol).
(19) Pridobivalne stroje, ki delajo na obrežju, se v primeru
poplave ali ustavitve dela, ki traja dlje kot osem ur, premesti na zemljišče,
ki je najmanj dva metra nad najvišjim ugotovljenim vodostajem.
(20) Če na podlagi geomehanskih izračunov ni določeno
drugače, se gramoz ali pesek v zaprtih podvodnih kopih pridobiva tako, da so ti
oddaljeni najmanj 50 m od javnih prometnih cest.
(21) Za pridobivanje gline se uporabljajo določbe IX.
poglavja tega pravilnika, za pridobivanja peska ali gramoza pa določbe X.
poglavja tretjega dela tega pravilnika.
XII. poglavje:
Posebne tehnične zahteve za
izkoriščanje in predelavo okrasnega naravnega kamna
I. oddelek:
Pridobivanje arhitektonskega gradbenega
kamna
104. člen
(odpiranje površinskega kopa)
(1) Preden se površinski kop odpre in pripravi, se pravočasno
odstrani prekrivna jalovinska plast. Dela pri odstranjevanju jalovinske plasti
naravnega kamna se izvajajo stopničasto od zgoraj navzdol, pri čemer se ta
plast ne sme podkopavati. Če se jalovinska plast odriva ali preriva z višje
ležeče etaže na nižje ležečo etažo ali osnovno etažno ravnino površinskega
kopa, je na tem območju prepovedano izvajanje kakršnihkoli drugih del.
(2) Če so na območju površinskega kopa plazišča ali
nestabilni deli nahajališča, se to območje z jarki zavaruje pred vdorom
površinskih voda.
(3) Deli jalovinske plasti ali nahajališča naravnega kamna,
ki se plazijo, se odstranijo od čela odkopa le z varnega mesta, in sicer od
zgoraj navzdol.
(4) Pri ročnem odstranjevanju jalovinske plasti nad naravnim
kamnom se pusti med vznožjem jalovinske etaže in sprednjim robom odkrite
kamnine, ki se pridobiva, zaščitni (varnostni) pas, ki je širok najmanj pol
višine delovnega čela na odkrivki.
(5) Ne glede na prejšnji odstavek lahko pri pridobivanju
blokov z odrivanjem širina varnostnega pasu znaša najmanj četrtino višine
etaže.
(6) Naklon delovne etažne brežine pri odstranjevanju
jalovinske plasti sme znašati največ 90°, če se stabilnost dokaže s
preiskavami. Širina delovne etažne ravnine pri odstranjevanju jalovinske plasti
se določi glede na mehanizacijo, ki se uporablja na delovni etažni ravnini.
(7) Če se dela pri odstranjevanju prekrivne jalovinske plasti
nad naravnim kamnom izvajajo z razstreljevanjem, se izvajajo tako, da se z
detonacijo razstreliva ne poškoduje izkoristljiva plast naravnega kamna.
(8) Vsak globinski kop mora imeti vsaj dva izhoda na
površino.
(9) Površinski kopi v bližini vode se lahko odpirajo le nad
koto najvišjega dosega valov. Če se pridobivanje izvaja pod ravnjo površinske
ali podzemne vode, se postavi varnostni steber in izvede ustrezni tehnični
ukrep, ki preprečuje nenadni vdor vode v površinski kop.
(10) Jalovino iz površinskega rudnika naravnega kamna se
odloži na tako mesto, da ne zasede prostora za pridobivanje v prihodnje.
105. člen
(pridobivanje blokov okrasnega naravnega kamna)
(1) Bloki in tomboloni okrasnega naravnega kamna (v nadaljnjem
besedilu: bloki) se pridobivajo tako, da se ne poškoduje celovitost
(kompaktnost) bloka.
(2) Višina etaž, na katerih se pridobiva naravni kamen, se
določi v skladu z geološkimi in inženirsko-geološkimi lastnostmi kamnine,
načinom pridobivanja in mehanizacijo, ki se uporablja na površinskem rudniku.
(3) Naklon delovne etažne brežine za pridobivanje blokov
lahko znaša do 90°, če se stabilnost etaže dokaže s stabilnostnim izračunom.
(4) Nekakovostni deli naravnega kamna se lahko pustijo v
brežinah delovnih etaž za pridobivanje blokov samo, če so dovolj stabilni in ne
ogrožajo del pri pridobivanju blokov.
(5) Etaže ni dovoljeno spodkopavati.
(6) Pri prevozu blokov je treba upoštevati ustrezne tehnične
ukrepe za preprečevanje padca ali prevrnitve bloka.
(7) Pri pridobivanju blokov se varno odstranijo deli, za
katere obstaja nevarnost, da se odkrušijo. Na strmi in neravni površini
obdelava blokov ni dovoljena.
(8) Če se bloki nakladajo in prevažajo na delovni etaži,
morajo biti ceste zaradi varne vožnje prehodne in široke najmanj pet metrov.
(9) Bloki se nakladajo in prenašajo po navodilu za ravnanje s
stroji in napravami na površinskem kopu. Premikanje blokov po brežinah z
nagibom, večjim kot 45 odstotkov, ni dovoljeno.
(10) Na deloviščih površinskega kopa, kjer se primarni bloki
velike mase pridobivajo iz kamninske mase z razvrtanjem, razrezom in
odrivanjem, višina etaže in medetaže ne sme presegati 20 m. V primeru primarnih
blokov magmatskih kamnin z nepravilno krojitvijo razpok je lahko ne glede na
prejšnji odstavek čelo delovne etaže tudi višje kot 20 m, če se stabilnost
dokaže z geomehanskimi preiskavami in stabilnostnim izračunom.
(11) Stroji za pridobivanje primarnih blokov iz kamninske
mase se ustrezno zavarujejo pred delci, ki odletavajo pri rezanju blokov.
(12) Pri dvigovanju blok ne sme viseti na kljuki dlje, kot je
to potrebno, da se vzdigne, prenese in spusti.
(13) Med dvigovanjem blokov na vozilo mora biti vozilo zavrto
v skladu s predpisi, ki urejajo dvigovanje blokov. Vozilo se postavi tako, da nakladanje
poteka z bočne ali zadnje strani zaboja, pri tem pa ni dovoljeno prenašati
blokov čez kabino vozila.
(14) Vzpon cest za prevoz blokov s tovornjaki s posamezne
etaže ne sme biti večji kot 20 odstotkov.
(15) V površinskem kopu se po delovnih etažnih ravninah bloki
prenašajo z vitli, dvigalniki, odri ali drčami. Za prevoz blokov na površinskem
kopu se izdelajo navodila za ravnanje glede na uporabljena prevozna sredstva.
Navodila izdela tehnični vodja.
(16) Če so etaže izpostavljene sunkom vetra s hitrostjo več
kot 20 m/s, je treba delo na površinskem kopu ustaviti.
(17) Zgornji rob končne brežine površinskega kopa se zaščiti
z ograjo. Ograja mora biti od roba kopa oddaljena najmanj pet metrov in mora
biti visoka najmanj 1,2 m.
(18) Če se poleg okrasnega kamna na površinskem kopu
pridobiva tudi tehnični kamen, se določi seizmični vpliv stresov, ki jih
povzročijo odstreljevalna dela na kopu tehničnega kamna. Tehnologija se
prilagodi tako, da tresljaji ne poškodujejo zdravega okrasnega kamna v nahajališču.
To mora biti predvideno z rudarskim projektom.
(19) Razlivanje različnih olj in drugih kemičnih snovi po
kamninskem masivu ali blokih naravnega kamna ni dovoljeno.
(20) Bloki za nadaljnjo predelavo se označijo s trajno
označbo, ki ne poškoduje naravnega kamna. Označba mora biti na čelni strani
bloka (na eni od dveh najmanjših ploskev) in mora biti pri skladiščenju vidna.
Poleg označbe mora biti na bloku ustrezno označena naravna plastovitost
naravnega kamna, če ta ni vidna.
106. člen
(načini pridobivanja blokov)
(1) Za pridobivanje primarnih blokov je treba v kamninskem
masivu čim bolj izkoristiti razpoke in prelomne ploskve (naravne pogoje).
(2) V nahajališčih okrasnega kamna z ločenimi plastmi se
naravni kamen pridobiva z vrtanjem vzporednih vrtin v ravnini odreza in s
klanjem z zagozdami, detonirajočo vžigalno vrvico, črnim smodnikom, rezanjem z
diamantno žično žago in rezanjem z diamantnimi krožnimi reznimi ploščami.
(3) Rezanje primarnih blokov iz nahajališč z ločenimi plastmi
se izvaja pravokotno na smer ploskev razpok ali ploskev ločenja plasti.
Izplenjeni bloki se morajo ustrezno označiti vzporedno ali pravokotno na
ploskve plasti iz razpoke kamnine.
(4) Pridobivanje primarnih blokov velike mase z odrivanjem je
dovoljeno na površinskem kopu samo, če so izpolnjeni naslednji pogoji:
-       
popolna dostopnost bloka;
-       
nadzorovano odrezovanje;
-       
nadzorovano odrivanje (blazine, hidravlični cilindri);
-       
varovanje bloka pred razbitjem pri prevračanju (posteljica iz kamnitega
nasipa);
-       
izračun lege pri prevračanju bloka.
(5) Pridobivanje primarnih blokov z odrivanjem se sme
opraviti le po prejšnjem geološkem in geoinženirskem preučevanju in popisu
kamninske mase ter na podlagi določitve sistemov razpok in diskontinuitet.
(6) Naklon poševne ravnine, po kateri mora zdrsniti primarni
blok, mora biti manjši od naklona, pri katerem bi glede na trenje zdrsnil
samodejno. Z izračunom določeni naklon drsne ravnine je treba preveriti s
preizkusi in po potrebi popraviti.
107. člen
(razrez primarnih blokov in blokov za industrijsko predelavo)
(1) Nobene naprave za pridobivanje ali rezanje blokov ni
dovoljeno popravljati ali mazati, ko deluje in ni zanesljivo izključena možnost
njenega nepredvidenega zagona. Način popravljanja in vzdrževanja, zaščite pred
zagonom in zagon so določeni z navodili, ki jih izda tehnični vodja.
(2) Mehanična in električna mejna stikala za ustavitev
naprave se namestijo na koncih tira za vodenje naprave s krožno rezno ploščo,
če se naravni kamen reže z diamantno krožno rezno ploščo.
(3) Diamantna krožna rezna plošča in vsi vrteči se deli na
napravi za rezanje z diamantno krožno rezno ploščo morajo biti ustrezno
zavarovani.
(4) Navpične ali vodoravne vrtine morajo biti vzporedne,
izdelajo pa se z vrtalnim kladivom.
(5) Med pridobivanjem primarnega bloka iz kamninske mase se
vse naprave za rezanje premestijo na varno mesto.
(6) Bloki se po izplenitvi ne smejo prenašati z dvigalom prek
naprav za rezanje.
(7) Bloki z večjo vsebnostjo vlage in občutljive za zmrzal se
ustrezno zavarujejo (pokrivanje, ovijanje, shranjevanje v zaprtem prostoru).
(8) Na delovni etažni ravnini se zagotovi ustrezna površina
za skladiščenje blokov v skladu z načinom prevoza z etažne ravnine.
II. oddelek:
Predelava blokov (okrasnega) naravnega
kamna
108. člen
(temeljna načela)
Predelava blokov naravnega kamna obsega naslednje faze:
-       
skladiščenje blokov, prevoz blokov in proizvodov;
-       
strojna in ročna obdelava;
-       
skladiščenje in pakiranje končnih proizvodov;
-       
zbiranje in odlaganje odpadkov;
-       
pakiranje in nakladanje v prevozna sredstva za nadaljnji prevoz.
109. člen
(zagotavljanje ustreznih delovnih razmer: oskrba z
električno energijo in vodo, čiščenje odplak ter odpraševanje in odstranjevanje
plinov in vodnih hlapov – prezračevanje)
(1) Pri krožnem načinu mazanja premičnih mehanizmov strojev
in naprav, ki se uporabljajo pri predelavi arhitektonskega gradbenega kamna,
morajo biti na tlačnem mazalnem vodu manometri in ventil za uravnavanje oljnega
tlaka.
(2) Konstrukcija posameznih sklopov strojev in naprav, ki se
uporabljajo pri predelavi blokov naravnega kamna, mora biti taka, da mazalno
olje ne more izteči na temelje strojev; če tega ni mogoče preprečiti, je treba
temelje ustrezno zavarovati.
(3) Če se stroji ali naprave, ki se uporabljajo pri predelavi
blokov, pritrdijo na konstrukcije objektov, morajo biti pritrjeni na poseben
način, in sicer tako, da se zmanjša prenos tresljajev na konstrukcijo objektov.
(4) Navojni spoji premičnih sklopnih enot (kardanski zgibi,
drogovi, krožne rezne plošče, ojnice) morajo biti zavarovani tako, da se ne
morejo samodejno odviti.
(5) Odprti premični in vrtalni sklopi (vztrajniki, gredi,
vzvodi, spojnice, jermenice) strojev in naprav, ki so na višini, manjši od dveh
metrov od rezalne ravnine, morajo biti s ščitniki iz pločevine ali mreže
zavarovani pred naključnim dotikom. Ščitniki morajo biti enostavno
razstavljivi.
(6) Sestavni deli avtomatike strojev in naprav, ki se
uporabljajo pri predelavi blokov, se zavarujejo pred umazanijo ali tujki.
(7) Ves zunanji skladiščni prostor mora biti pod ustreznim
nagibom tako, da lahko voda nemoteno odteka.
110. člen
(skladiščenje blokov)
(1) Bloki se skladiščijo na določenem in za to pripravljenem
prostoru. Podlaga za skladiščenje mora ustrezati obremenitvi, ki jo povzročijo
uskladiščeni bloki, pri čemer mora varnostni koeficient nosilnosti pripravljene
podlage znašati najmanj 1,5.
(2) Za ravnanje z bloki tehnični vodja rudarskih del izdela
tehnično navodilo, ki vsebuje podatke o:
-       
sredstvu, s katerim se skladiščijo bloki (portalni ali mostni žerjav,
avtomobilski žerjav);
-       
načinu dostopa do skladišča zaradi skladiščenja blokov ali njihovega
sprejema v predelavo;
-       
razdalji med vrstami blokov;
-       
višini skladiščenja in številu vrst blokov glede na mehanizacijo;
-       
načinu povezovanja blokov in tombolonov (blok-vrv ali veriga-kljuka);
-       
načinu medsebojnega razmika blokov po višini;
-       
drugih posebnostih glede na določeno skladišče.
(3) V obratu za predelavo blokov naravnega kamna se zbira in
odvaja voda tako, da se prepreči njeno pronicanje v temelje objekta ali
strojev. V okolico ni dovoljeno izpuščati neprečiščene vode.
(4) Raven podtalnice mora biti nenehno pod najnižjo koto
temeljev objekta ali strojev.
111. člen
(strojna in ročna obdelava)
(1) Končno izrezane plošče se smejo prevažati z dvigali,
viličarji, prijemali in drugimi napravami. Pri tem morajo biti tako zavarovane,
da ne padejo ali se ne prevrnejo.
(2) Pri strojni obdelavi blokov in plošč se pri rezanju
izvedejo naslednji tehnični varstveni ukrepi:
-       
ustrezno se ogradi prostor okoli stroja;
-       
bloki in tomboloni ter po potrebi tudi plošče za obdelavo se z
ustreznimi sredstvi varno pritrdijo na nakladalno ploskev vozička.
(3) Blok se ročno obdeluje s strojnim ali ročnim orodjem.
Prostor, na katerem se bloki obdelujejo, se ogradi. Mesto za ročno obdelavo
blokov mora biti dostopno strojem za prevoz glede na želeno obliko proizvoda,
oblikovane elemente in druge zahteve.
(4) Nosilne konstrukcije strojev in nosilci posameznih
strojnih delov se pregledajo enkrat na mesec, podrobno pa vsako leto.
Ugotovitve se vpišejo v knjigo pregledov.
112. člen
(skladiščenje končnih proizvodov)
(1) Končni nepakirani in pakirani proizvodi se skladiščijo na
določenem in za to pripravljenem mestu. Podlaga za skladiščenje mora ustrezati
obremenitvi, ki jo povzročajo uskladiščeni proizvodi, varnostni koeficient
nosilnosti mora znašati najmanj 1,5.
(2) Nepakirani proizvodi se naslanjajo na pripravljene
stabilne ali premične okvirje. Pakirani proizvodi se odlagajo tako, da jih ne
poškodujeta ne lastna teža ne nepravilno skladiščenje.
113. člen
(odlaganje odpadnega materiala iz predelave)
(1) Odpadni material se odlaga na za to pripravljeno mesto.
Odlagališče odpadkov se zgradi in uredi v skladu z rudarskim projektom.
(2) Odpadki iz predelave se zbirajo v zabojnikih in prevažajo
na odlagališča.
114. člen
(oskrba z električno energijo)
(1) Električne napeljave morajo glede na tehnološki postopek
izpolnjevati pogoje, določene v predpisih, ki urejajo električne postroje.
(2) Ščitniki za naprave, ki so pod električno napetostjo in
ne zahtevajo nenehne strežbe, se konstruirajo tako, da se odpirajo samo s
posebno pripravo (orodjem).
(3) Vsi napisi na delih naprav, ki se uporabljajo v postopku
predelave blokov naravnega kamna, morajo biti čitljivi in razumljivi.
(4) Na ščitnikih naprav, ki delujejo pri električni
napetosti, večji kot 42 V, mora biti opozorilni znak.
(5) Barva komandnega pulta mora biti kontrastna barvi priprav
in naprav, ki so vanj vgrajene.
115. člen
(oskrba z vodo)
Napeljave za oskrbo s tehnološko vodo morajo biti popolnoma
ločene od napeljav za oskrbo s pitno vodo. Črpalna postaja, dovodne cevi in
odvodni kanali morajo biti izdelani in zavarovani tako, da ne zmrznejo.
116. člen
(odstranjevanje prahu in vodnih hlapov)
(1) Stroji in naprave, ki pri delu povzročajo in izločajo
škodljivi prah, morajo imeti napravo za odstranjevanje prahu. Naprave za
odstranjevanje prahu morajo biti povezane z lastnim ali glavnim prezračevalnim
sistemom.
(2) Odsesevalne nape se konstruirajo tako, da se lahko
snamejo zaradi čiščenja, mazanja in popravljanja.
(3) Odpraševalni sistem se poveže z napravo za zaganjanje
strojev in naprav tako, da ti ne morejo začeti obratovati, ne da bi hkrati
deloval sistem za odvajanje prahu.
(4) Odpraševalni sistem mora zagotoviti, da koncentracija
prahu ni večja od največje dovoljene koncentracije, določene z ustreznim
veljavnim standardom za največjo dovoljeno koncentracijo škodljivih plinov,
hlapov in aerosolov v ozračju delovnih prostorov in delovišč.
117. člen
(pakiranje končnih proizvodov in njihovo nakladanje v
prevozna sredstva)
(1) Končni proizvodi se nakladajo v prevozna sredstva
posamično ali pakirani v škatle, zaboje, palete ali zabojnike. Pakirani
proizvodi morajo biti za prevoz v javnem prometu trdno pritrjeni.
(2) Na polnojarmenik razrezane plošče se kot končni proizvod
pakirajo na stojala, ki imajo obliko tristranične prizme z enakokrakim
trikotnikom v prečnem prerezu, in se zlagajo tako, da je plošča na daljšem
kraku. Plošče se zlagajo na obeh straneh stojala, potem pa se zavarujejo s
pribitimi letvami ali povezovanjem. Na polnojarmenik razrezane plošče se pri
nakladanju povežejo s štirimi vrvmi, pri tem pa je treba zagotoviti hkratno
vzdigovanje stojala.
(3) Polirane narezane plošče se pakirajo enako kot na
polnojarmenik razrezane plošče, pri čemer sta polirni ploskvi dveh sosednjih
plošč obrnjeni druga proti drugi, vmes pa se vstavi vložek iz ustrezne snovi,
da bi se robovi in obdelane površine plošč zavarovali pred poškodbami.
(4) Polirane plošče se pakirajo na palete. Plošče se zlagajo
v vodoravnih ali navpičnih vrstah tako, da sta polirani ploskvi dveh sosednjih
plošč obrnjeni druga proti drugi, vmes pa se po potrebi vstavi vložek iz
ustrezne snovi, da bi se zavarovale pred poškodbami. Palete morajo biti
navzkrižno povezane s plastičnim ali kovinskim trakom.
Četrti del:
KONČNI DOLOČBI
118. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o zahtevah za zagotavljanje varnosti in zdravja pri delu in tehničnih
ukrepih za dela pri raziskovanju in izkoriščanju mineralnih surovin na površinskih
kopih (Uradni list RS, št. 68/03, 83/03 – popr., 65/06 in 61/10 – ZRud-1).
119. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-51/2018/14
Ljubljana, dne 27. marca 2019
EVA 2018-2430-0006
Mag. Alenka Bratušek l.r.
ministrica
za infrastrukturo

Priloga
1: Jakosti osvetljenosti glede na območje in vrsto dela
Priloga
2: Varnostni koeficienti F
Priloga
3: Signalizacija