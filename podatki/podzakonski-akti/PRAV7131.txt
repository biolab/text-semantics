I. SPLOŠNE DOLOČBE
1. člen
(vsebina pravilnika)
(1) S tem pravilnikom se določajo
način vodenja registra istospolnih partnerskih skupnostih (v nadaljnjem
besedilu register), potrebne listine za registracijo, pogoji, ki jih mora
izpolnjevati uradna oseba upravne enote iz tretjega odstavka 6. člena Zakona o
registraciji istospolne partnerske skupnosti (Uradni list RS, št. 65/05, v
nadaljnjem besedilu zakon), in minimalni standardi za uradne prostore in
njihovo opremljenost.
(2) S tem pravilnikom se predpisuje
tudi obrazec izjave bodočih partnerjev, da želita registrirati skupnost
iz tretjega odstavka 6. člena zakona (v nadaljnjem besedilu skupnost), obrazec
vloge za prenehanje skupnosti iz drugega odstavka 25. člena zakona, obrazec
potrdila o registraciji in potrdila prenehanju skupnosti.
2. člen
(uporaba predpisov)
Za pristojnost, način vodenja registra,
zbiranje in posredovanje podatkov iz registra uporabnikom, metodologijo in
pogoje za vodenje in vzdrževanje registra, popravo napak, način obnove registra
in način posredovanja podatkov iz registra se uporabljajo predpisi, ki urejajo
matični register, če s tem pravilnikom ni drugače določeno.
3. člen
(pojem registra)
Register istospolnih partnerskih skupnosti
je računalniško vodena zbirka podatkov, ki se vodi v okviru obstoječega
matičnega registra. V register se vpisuje registracija in prenehanje skupnosti
ter drugi podatki, ki jih določa zakon.
4. člen
(pristojnost)
Za postopek registracije in vpis podatkov v
register je pristojna upravna enota.
II. LISTINE, POTREBNE ZA REGISTRACIJO
SKUPNOSTI
5. člen
(prijava)
Osebi, ki nameravata registrirati skupnost,
se prijavita pri matičarju upravne enote, kjer želita registrirati skupnost.
6. člen
(listine)
(1) Matičar pridobi potrebne podatke
iz uradnih evidenc v skladu s 139. členom Zakona o splošnem upravnem postopku
(Uradni list RS, št. 24/06 – uradno prečiščeno besedilo ZUP UPB2).
(2) Če je bodoči partner rojen v
tujini in podatek o rojstvu ni vpisan v matični register, priloži izpisek o
rojstvu.
(3) Če je bodoči partner v tujini že
sklenil zakonsko zvezo ali registriral skupnost, ki je vpisana tudi v evidence
v Republiki Sloveniji, in iz priloženih listin ni razvidno, da je zakonska
zveza ali skupnost prenehala ali bila razveljavljena, mora priložiti tudi
listino, ki dokazuje njeno prenehanje.
(4) Če eden od bodočih partnerjev ni
državljan Republike Slovenije, priloži izpisek o rojstvu, dokazilo o
državljanstvu in o prebivališču ter dokazilo pristojnega tujega organa, da ni
zadržkov za registracijo skupnosti oziroma da je samskega stanu in nima
registrirane partnerske skupnosti.
7. člen
(dokazovanje)
Za dokazovanje osebnega statusa tujega
državljana in izpolnjevanje pogojev za registracijo skupnosti, izpiski in druge
listine ne smejo biti starejše kakor šest mesecev, razen listin, izdanih v
državah, kjer se izpisek izda praviloma samo enkrat in dokazuje le posamezno
matično dejstvo, ne pa osebnega statusa vpisanega.
III. NAČIN VODENJA REGISTRA
8. člen
(vodenje registra)
Registracija in prenehanje registracije se
vodi v okviru matičnega registra in se vpisuje v evidenco sprememb osebnega
stanja državljanov Republike Slovenije.
9. člen
(vpisovanje podatkov)
Registracija in prenehanje skupnosti se
vpiše v register na podlagi izjav partnerjev, da želita registrirati skupnost,
pravnomočnih sodnih odločb o razveljavitvi skupnosti, upravnih odločb o
prenehanju skupnosti in iz obstoječih zbirk podatkov upravnih enot.
10. člen
(podlaga za vpis skupnosti)
(1) Registracija skupnosti se v
matični register vpiše na podlagi izjave bodočih partnerjev iz tretjega
odstavka 6. člena zakona.
(2) Izjavo, da želita registrirati
skupnost, podpišeta bodoča partnerja in matičar, ki vodi postopek registracije.
(3) Izjava iz prvega odstavka tega
člena se izda na obrazcu št. 1 iz priloge k temu pravilniku.
(4) Na območjih, določenih s statuti
občin, kjer živita madžarska in italijanska narodna skupnost, se izjava izda na
obrazcu št. 2 oziroma št. 3 iz priloge k temu pravilniku.
(5) V tujini sklenjena ali registrirana
istospolna partnerska skupnost se vpiše v matični register na podlagi tuje
javne listine, ki dokazuje, da je bila partnerska skupnost sklenjena ali
registrirana.
11. člen
(podlaga za vpis neveljavnosti ali
prenehanja skupnosti)
(1) Neveljavnost skupnosti se vpiše v
register na podlagi pravnomočne sodne odločbe.
(2) Sodišče mora sodno odločbo, s
katero izreče registracijo skupnosti za neveljavno, poslati pristojni upravni
enoti v petnajstih dneh od dneva njene pravnomočnosti.
(3) Prenehanje skupnosti po 25. členu
zakona se vpiše v register na podlagi pravnomočne upravne odločbe, vpisa smrti
partnerja v matični register ali izpiska o smrti partnerja, ki ga je izdal tuji
organ.
(4) V tujini ugotovljena neveljavnost
sklenjene ali registrirane istospolne partnerske skupnosti se vpiše v matični
register na podlagi javne listine ali odločbe tujega organa, ki je pristojen za
odločanje o neveljavnosti sklenjene ali registrirane istospolne partnerske
skupnosti.
(5) Če sklenjena ali registrirana
istospolna partnerska skupnost preneha v tujini, se prenehanje vpiše v matični
register na podlagi javne listine ali odločbe tujega organa, ki je pristojen za
odločanje o prenehanju sklenjene ali registrirane istospolne partnerske
skupnosti.
IV. POGOJI, KI JIH MORA IZPOLNJEVATI URADNA
OSEBA
12. člen
(uradna oseba)
Uradna oseba, pristojna za postopek
registracije in za vpis podatkov v register, je matičarka ali matičar (v nadaljnjem
besedilu matičar) upravne enote, na območju katere je bila skupnost
prijavljena.
V. MINIMALNI STANDARDI ZA URADNE PROSTORE IN
NJIHOVO OPREMLJENOST
13. člen
(uradni prostori)
(1) Postopek registracije skupnosti po
7. členu zakona se opravi v uradnih prostorih upravne enote, pri kateri želita
bodoča partnerja registrirati skupnost.
(2) Postopek registracije skupnosti se
opravi v uradnih prostorih, ki jih določi načelnik pristojne upravne enote. Registracijo
opravi matičar ob navzočnosti obeh partnerjev.
(3) Uradni prostor mora biti svetel in
urejen. V prostoru morajo biti postavljeni državni simboli, skladno s predpisi,
ki urejajo njihovo uporabo.
14. člen
(čas za postopek registracije)
Postopek registracije se opravi v času, ki
ga določi načelnik upravne enote v okviru uradnih ur in glede na možnosti
posamezne upravne enote.
VI. OBRAZCI
15. člen
(potrdila)
(1) Pristojni organ izda iz registra
na zahtevo upravičenca potrdilo o registraciji skupnosti ali potrdilo o
prenehanju skupnosti.
(2) Potrdilo iz registra izda
pristojni organ, ne glede na to, kje je bila vpisana registracija skupnosti.
(3) Potrdilo se lahko izda v
elektronski ali fizični obliki.
16. člen
(obrazci potrdil)
(1) Potrdilo o registraciji skupnosti
se izda na obrazcu št. 4 iz priloge k temu pravilniku, na območjih, določenih s
statuti občin, kjer živita madžarska oziroma italijanska narodna skupnost, pa
na obrazcu št. 5 oziroma št. 6 iz priloge k temu pravilniku.
(2) Potrdilo o prenehanju skupnosti se
izda na obrazcu št. 7 iz priloge k temu pravilniku, na območjih, določenih s
statuti občin, kjer živita madžarska oziroma italijanska narodna skupnost, pa
na obrazcih št. 8 oziroma št. 9 iz priloge k temu pravilniku.
17. člen
(izpiski iz matičnega registra)
Zaznamek o registraciji skupnosti se vpiše
v izpisek iz matičnega registra o rojstvu in v izpisek iz matičnega registra o
smrti (obrazec št. 5 in št. 11 k Pravilniku o izvrševanju zakona o matičnem
registru), zaznamek o registraciji in prenehanju skupnosti pa v izpisek iz
matičnega registra (obrazec št. 14 k Pravilniku o izvrševanju zakona o
matičnem registru).
18. člen
(obrazec vloge za prenehanje skupnosti)
(1) Vloga za prenehanje skupnosti se
poda na obrazcu št. 10 iz priloge k temu pravilniku, na območjih, določenih s
statuti občin, kjer živita madžarska oziroma italijanska narodna skupnost pa na
obrazcu št. 11 oziroma št. 12 iz priloge k temu pravilniku.
(2) Obrazci potrdil iz registra in
drugi obrazci, določeni s tem pravilnikom, so kot priloga njegov sestavni del.

Obrazec
1: Izjava o registraciji istospolne partnerske skupnosti
Obrazec
2: Izjava o registraciji istospolne partnerske skupnosti - Nyilatkozat
azonos nemü partneri közösség bejegyzéséröl
Obrazec
3: Izjava o regitraciji istospolne partnerske skupnosti - Dichiarazione
di registrazione di unione tra persone dello stesso sesso
Obrazec
4: Potrdilo o registraciji istospolne partnerske skupnosti
Obrazec
5: Potrdilo o registraciji istospolne partnerske skupnosti - Igazolás
azonos nemü partneri közösség bejegyzéséröl
Obrazec
6: Potrdilo o registraciji istospolne partnerske skupnosti - Certificato
di registrazione di unione tra persone dello stesso sesso
Obrazec
7: Potrdilo o prenehanju istospolne partnerske skupnosti
Obrazec
8: Potrdilo o prenehanju istospolne partnerske skupnosti - Igazolás
azonos nemü partneri közösség megszünéséröl
Obrazec
9: Potrdilo o prenehanju istospolne partnerske skupnosti - Certificato
di cessazione dell'unione tra persone dello stesso sesso
Obrazec
10: Vloga za prenehanje istospolne partnerske skupnosti
Obrazec
11: Vloga za prenehanje istospolne partnerske skupnosti - Kérelem
azonos nemü partneri közösség megszünésére
Obrazec
12: Vloga za prenehanje istospolne partnerske skupnosti - Istanza
di cessazione dell'unione tra persone dello stesso sesso

Pravilnik o registraciji istospolnih
partnerskih skupnosti (Uradni list RS, št. 55/06) vsebuje naslednjo končno določbo:
19. člen
(veljavnost in
začetek uporabe)
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne
23. julija 2006.

Pravilnik o spremembah in dopolnitvah
Pravilnika o registraciji istospolnih partnerskih skupnosti (Uradni list RS,
št. 91/11) vsebuje naslednjo končno določbo:
»4. člen
Ta pravilnik začne veljati petnajsti dan po objavi v Uradnem listu Republike Slovenije, uporabljati pa
se začne dne 14. decembra 2011.«.