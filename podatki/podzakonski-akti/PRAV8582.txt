1. člen
Ta pravilnik določa način vpisa sobodajalcev, ki to dejavnost
opravljajo kot fizične osebe (v nadaljnjem besedilu: sobodajalci) v skladu z
Zakonom o gostinstvu (Uradni list RS, št. 93/07 – uradno prečiščeno besedilo) v
Poslovni register Slovenije (v nadaljnjem besedilu: poslovni register), ki ga
vodi Agencija Republike Slovenije za javnopravne evidence in storitve (v
nadaljnjem besedilu: AJPES), ter način prenosa podatkov iz registra sobodajalcev
pri pristojnih upravnih enotah v poslovni register.
2. člen
Sobodajalci za vpis v poslovni register AJPES predložijo
podatke na obrazcu »Prijava za vpis podatkov o sobodajalcu v Poslovni register
Slovenije« (v nadaljnjem besedilu: prijava), določenem v Prilogi, ki je
sestavni del tega pravilnika. Prijava se predloži tudi v primeru vpisa
spremembe podatkov ali izbrisa sobodajalca iz poslovnega registra na njegovo
zahtevo.
3. člen
(1) V poslovni register se vpišejo naslednjimi podatki o
sobodajalcu: 
-       
firma (vsaj ime in priimek in beseda sobodajalec, lahko pa tudi dodatne
sestavine), 
-       
skrajšana firma (vsaj ime in priimek in beseda sobodajalec), 
-       
sedež (ulica, hišna številka, dodatek k hišni številki, naselje, občina,
poštna številka, ime pošte, upravna enota in podatki o geokodi), 
-       
podatki o nosilcu dejavnosti (ime in priimek, EMŠO, naslov stalnega ali
začasnega prebivališča), 
-       
matična številka, 
-       
davčna številka in zavezanost za DDV, 
-       
datum prvega vpisa, 
-       
glavna dejavnost po uredbi, ki določa standardno klasifikacijo
dejavnosti, 
-       
institucionalni sektor po uredbi, ki določa standardno klasifikacijo
institucionalnih sektorjev, 
-       
vrsta lastnine, 
-       
poreklo ustanovitvenega kapitala, 
-       
številke računov, 
-       
telefon, telefaks, elektronski naslov in naslov spletne strani. 
(2) Kot sedež iz tretje alineje prvega odstavka tega člena se
v poslovni register vpiše stalni naslov sobodajalca iz četrte alineje prvega
odstavka tega člena. 
(3) Če sobodajalec opravlja storitve na naslovu, ki ni enak
njegovemu sedežu ali če opravlja storitve na več različnih naslovih, se
opravljanje dejavnosti na naslovih izven sedeža vpišejo v poslovni register kot
njegovi deli.
4. člen
AJPES po opravljenem vpisu sobodajalcu izda pisno potrdilo o
vpisu v poslovni register.
5. člen
(1) AJPES po uradni dolžnosti izbriše sobodajalca iz
poslovnega registra na podlagi obvestila pristojnega organa, da je s
pravnomočnim aktom ugotovil, da niso izpolnjeni pogoji za opravljanje
dejavnosti sobodajalca in v primeru smrti sobodajalca. 
(2) AJPES pridobi podatek o smrti iz Centralnega registra
prebivalstva. 
(3) AJPES po opravljenem izbrisu iz prvega odstavka tega
člena izda potrdilo o izbrisu sobodajalca iz poslovnega registra.
PREHODNE IN KONČNE DOLOČBE
6. člen
(1) Upravne enote najkasneje do 10. januarja 2008 posredujejo
AJPES podatke o sobodajalcih po stanju na dan 31. decembra 2007. Podatke
posredujejo v elektronski obliki. 
(2) Podatke iz prejšnjega odstavka upravne enote posredujejo
v tabeli, ki jim jo za ta namen v elektronski obliki posreduje AJPES, skupaj z
navodili za izpolnjevanje tabele in posredovanje podatkov AJPES. 
(3) Upravne enote vse posredovane podatke uskladijo z AJPES
najkasneje do 20. januarja 2008. Upravne enote v skladu z navodili iz
prejšnjega odstavka AJPES sproti obveščajo tudi o vseh spremembah podatkov o
sobodajalcih, nastalih v času od 31. decembra 2007 do 20. januarja 2008. Od 21.
januarja 2008 dalje se podatki o sobodajalcih vodijo samo v poslovnem registru.
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-60/2007-11
Ljubljana, dne 27. novembra 2007
EVA 2007-2111-0129
Genovefa Ružić l.r. 
predsednica Sveta AJPES 
Soglašam!
mag. Andrej Vizjak l.r. 
Minister 
za gospodarstvo

Obrazec
PRS-1 SD: Prijava za vpis podatkov o sobodajalcu v poslovni register Slovenije