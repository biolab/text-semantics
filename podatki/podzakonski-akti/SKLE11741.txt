1. člen
(splošna določba)
Ta sklep določa podrobnejša pravila o načinu vodenja
registrov iz 562. člena Zakona o zavarovalništvu (Uradni list RS,
št. 93/15 in št. 9/19; v nadaljnjem besedilu: ZZavar-1), podatkih, ki
se vpisujejo v te registre, načinu javnega dostopa do teh podatkov ter o
podrobnejši vsebini, načinu in rokih obveščanja o spremembi podatkov, ki se
vpisujejo v te registre.
2. člen
(vodenje registrov)
(1) Registre iz 562. člena ZZavar-1 vodijo:
1.     
Agencija za zavarovalni nadzor,
2.     
zavarovalnica,
3.     
zavarovalno zastopniška družba,
4.     
zavarovalno posredniška družba
5.     
zastopnik dopolnilnih zavarovanj in
6.     
banka, ki opravlja dejavnost zavarovalnega zastopanja.
(2) Določbe tega sklepa o zavarovalno zastopniški in
posredniški družbi se smiselno uporabljajo tudi za samostojnega podjetnika
posameznika po zakonu, ki ureja gospodarske družbe, ki kot gospodarsko
dejavnost opravlja storitve zastopanja in posredovanja za zavarovalnice pri
sklepanju zavarovalnih pogodb.
(3) Agencija za zavarovalni nadzor vodi:
1.     
register zavarovalno zastopniških družb, ki so pridobile dovoljenje
Agencije za zavarovalni nadzor za opravljanje dejavnosti zavarovalnega
zastopanja (v nadaljnjem besedilu: register zavarovalno zastopniških družb),
2.     
register zavarovalno posredniških družb, ki so pridobile dovoljenje
Agencije za zavarovalni nadzor za opravljanje dejavnosti zavarovalnega
posredovanja (v nadaljnjem besedilu: register zavarovalno posredniških družb),
3.     
register zastopnikov dopolnilnih zavarovanj, ki so pridobili dovoljenje
Agencije za zavarovalni nadzor za opravljanje dejavnosti zavarovalnega
zastopanja (v nadaljnjem besedilu: register zastopnikov dopolnilnih
zavarovanj),
4.     
register bank, ki so pridobile dovoljenje Banke Slovenije za opravljanje
dejavnosti zavarovalnega zastopanja (v nadaljnjem besedilu: register bank, ki
opravljajo dejavnost zavarovalnega zastopanja),
5.     
register oseb, ki so pridobile dovoljenje Agencije za zavarovalni nadzor
za opravljanje poslov zavarovalnega zastopanja (v nadaljnjem besedilu: register
zavarovalnih zastopnikov),
6.     
register oseb, ki so pridobile dovoljenje Agencije za zavarovalni nadzor
za opravljanje poslov zavarovalnega posredovanja (v nadaljnjem besedilu:
register zavarovalnih posrednikov),
7.     
register zavarovalno zastopniških in posredniških družb ter zastopnikov
dopolnilnih zavarovanj in bank, ki opravljajo dejavnost zavarovalnega
zastopanja, držav članic, ki so na območju Republike Slovenije upravičene
opravljati dejavnost zavarovalnega zastopanja oziroma posredovanja preko podružnice,
ustanovljene na območju Republike Slovenije (v nadaljnjem besedilu: register
podružnic družb držav članic),
8.     
register zavarovalno zastopniških in posredniških družb, zastopnikov
dopolnilnih zavarovanj, bank, ki opravljajo dejavnost zavarovalnega zastopanja
in zavarovalnih zastopnikov oziroma posrednikov držav članic, ki so na območju
Republike Slovenije, upravičeni neposredno opravljati dejavnost oziroma posle
zavarovalnega zastopanja oziroma posredovanja (v nadaljnjem besedilu: register
zavarovalnih zastopnikov oziroma posrednikov držav članic) in
9.     
register zavarovalno zastopniških in posredniških družb tretjih držav,
ki so na območju Republike Slovenije upravičene opravljati dejavnost
zavarovalnega zastopanja oziroma posredovanja preko podružnice in so pridobile
dovoljenje Agencije za zavarovalni nadzor za ustanovitev podružnice (v
nadaljnjem besedilu: register podružnic družb tretjih držav).
(4) Zavarovalnica vodi:
1.     
register zavarovalno zastopniških družb, ki za zavarovalnico opravljajo
dejavnost zavarovalnega zastopanja (v nadaljnjem besedilu: register zavarovalno
zastopniških družb),
2.     
register zastopnikov dopolnilnih zavarovanj, ki za zavarovalnico opravljajo
dejavnost zavarovalnega zastopanja dopolnilnih zavarovanj (v nadaljnjem
besedilu: register zastopnikov dopolnilnih zavarovanj),
3.     
register bank, ki za zavarovalnico opravljajo dejavnost zavarovalnega
zastopanja (v nadaljnjem besedilu: register bank, ki opravljajo dejavnost
zavarovalnega zastopanja) in
4.     
register zavarovalnih zastopnikov, ki na podlagi zaposlitve v
zavarovalnici oziroma drugega pravnega razmerja z zavarovalnico opravljajo
posle zavarovalnega zastopanja (v nadaljnjem besedilu: register zavarovalnih
zastopnikov).
Zavarovalnica v
okviru vodenja registrov iz 1. do 3. točke tega odstavka navede tudi ime in
priimek člana njene uprave, ki je odgovoren za distribucijo zavarovalnih
produktov.
(5) Zavarovalno zastopniška družba vodi:
1.     
register zavarovalno zastopniških družb, ki na podlagi pravnega razmerja
z njo opravljajo dejavnost zavarovalnega zastopanja (v nadaljnjem besedilu:
register zavarovalno zastopniških družb),
2.     
register zastopnikov dopolnilnih zavarovanj, ki na podlagi pravnega
razmerja z njo opravljajo dejavnost zavarovalnega zastopanja dopolnilnih
zavarovanj (v nadaljnjem besedilu: register zastopnikov dopolnilnih zavarovanj)
in
3.     
register zavarovalnih zastopnikov, ki na podlagi zaposlitve oziroma
drugega pravnega razmerja z zavarovalno zastopniško družbo opravljajo posle
zavarovalnega zastopanja (v nadaljnjem besedilu: register zavarovalnih
zastopnikov).
(6) Zavarovalno posredniška družba vodi register
zavarovalnih posrednikov, ki na podlagi zaposlitve oziroma drugega pravnega
razmerja z zavarovalno posredniško družbo opravljajo posle zavarovalnega
posredovanja (v nadaljnjem besedilu: register zavarovalnih posrednikov).
(7) Zastopnik dopolnilnih zavarovanj vodi register
zavarovalnih zastopnikov, ki na podlagi zaposlitve oziroma drugega pravnega
razmerja zanj opravljajo posle zavarovalnega zastopanja dopolnilnih zavarovanj
(v nadaljnjem besedilu: register zavarovalnih zastopnikov).
(8) Banka, ki za zavarovalnico opravlja dejavnost
zavarovalnega zastopanja, vodi register zavarovalnih zastopnikov, ki na podlagi
zaposlitve oziroma drugega pravnega razmerja z banko opravljajo posle
zavarovalnega zastopanja (v nadaljnjem besedilu: register zavarovalnih
zastopnikov).
3. člen
(podatki, ki se vpisujejo v registre)
(1) V register zavarovalno zastopniških družb, v
register zavarovalno posredniških družb, v register zastopnikov dopolnilnih zavarovanj
in v register bank, ki opravljajo dejavnost zavarovalnega zastopanja se vpisujejo
naslednji podatki:
1.     
firma in naslov zavarovalno zastopniške družbe, zavarovalno posredniške
družbe, zastopnika dopolnilnih zavarovanj in banke, ki opravlja dejavnost
zavarovalnega zastopanja,
2.     
številka in datum izdanega dovoljenja,
3.     
ime in priimek ter funkcija poslovodnih oseb družbe, ki so odgovorni za
distribucijo zavarovalnih produktov in
4.     
seznam držav članic, v katerih lahko družba opravlja dejavnost
zavarovalnega zastopanja ali zavarovalnega posredovanja.
(2) V register zavarovalnih zastopnikov in v register
zavarovalnih posrednikov se vpisujejo naslednji podatki:
1.     
ime in priimek zavarovalnega zastopnika ali zavarovalnega posrednika,
2.     
številka in datum izdanega dovoljenja za opravljanje poslov
zavarovalnega zastopanja ali zavarovalnega posredovanja in
3.     
seznam držav članic, v katerih lahko zavarovalni zastopnik ali
zavarovalni posrednik opravlja posle zavarovalnega zastopanja ali zavarovalnega
posredovanja.
(3) V register zavarovalnih zastopnikov oziroma
posrednikov držav članic se vpisujejo naslednji podatki:
1.     
firma in naslov zavarovalno zastopniške oziroma zavarovalno posredniške
družbe, zastopnika dopolnilnih zavarovanj in banke, ki opravlja dejavnost
zavarovalnega zastopanja oziroma ime in priimek ter naslov zavarovalnega
zastopnika oziroma posrednika,
2.     
registracijska številka,
3.     
datum prejema obvestila nadzornega organa države članice iz
573. člena ZZavar-1,
4.     
informacija o registru zavarovalno zastopniških in zavarovalno posredniških
družb oziroma zavarovalnih zastopnikov in zavarovalnih posrednikov v državi
članici ter
5.     
informacija o nadzornem organu v državi članici.
(4) Država članica iz tretjega odstavka tega člena je
država članica, v kateri ima zavarovalno zastopniška družba, zavarovalno
posredniška družba, zastopnik dopolnilnih zavarovanj ali banka, ki opravlja
dejavnost zavarovalnega zastopanja sedež oziroma, v kateri ima zavarovalni
zastopnik ali zavarovalni posrednik stalno prebivališče.
(5) V register podružnic družb držav članic se vpisujejo
naslednji podatki:
1.     
firma in naslov zavarovalno zastopniške ali zavarovalno posredniške
družbe ter zastopnika dopolnilnih zavarovanj in banke, ki opravlja dejavnost
zavarovalnega zastopanja,
2.     
registracijska številka,
3.     
datum prejema obvestila nadzornega organa države članice iz
573. člena ZZavar-1,
4.     
informacija o registrih zavarovalno zastopniških in posredniških družb
ter zastopnikov dopolnilnih zavarovanj in bank, ki opravljajo dejavnost
zavarovalnega zastopanja, v državi članici,
5.     
informacija o nadzornem organu v državi članici,
6.     
firma in naslov podružnice,
7.     
imena in priimki ter funkcije oseb, ki vodijo podružnico.
(6) V register podružnic družb tretjih držav se
vpisujejo naslednji podatki:
1.     
firma in naslov zavarovalno zastopniške ali zavarovalno posredniške
družbe,
2.     
firma in naslov podružnice,
3.     
imena in priimki ter funkcije oseb, ki vodijo podružnico,
4.     
številka in datum izdanega dovoljenja.
(7) V register iz drugega odstavka tega člena se za
osebe, ki so dovoljenje za opravljanje poslov zavarovalnega zastopanja oziroma
posredovanja pridobile na podlagi 358. člena Zakona o zavarovalništvu
(Uradni list RS, št. 99/10 – uradno prečiščeno besedilo, 90/12, 56/13 in
63/13 – ZS-K; v nadaljnjem besedilu: ZZavar), pod 2. točko vpiše namesto
številke navedba 'po zakonu', kot datum pa 3. 3. 2000.
(8) V register zavarovalnih zastopnikov se vpisujejo
tudi fizične osebe, ki so pridobile dovoljenje Agencije za zavarovalni nadzor
za opravljanje poslov zavarovalnega zastopanja pri osebi iz četrtega odstavka
227. člena ZZavar (peti odstavek 230. člena ZZavar, objavljenega v
Uradnem listu RS, št. 79/06, v veljavi od dne 11. 8. 2006 do dne
28. 3. 2009), z navedeno opombo »Dovoljenje omejeno: Dovoljenje za
samostojno opravljanje poslov zavarovalnega zastopanja pri pravni osebi, ki
sklepa zavarovanja, ki so v neposredni zvezi z glavno storitvijo, ki jo družba
opravlja«.
4. člen
(roki za vpis in izbris iz registra)
(1) Agencija za zavarovalni nadzor osebe, ki jim izda
dovoljenje za opravljanje poslov ali dejavnosti zavarovalnega zastopanja ali
posredovanja, vpiše v register najkasneje v roku 15 dni od pridobitve
dovoljenja.
(2) Agencija za zavarovalni nadzor vpiše zavarovalno
zastopniško in posredniško družbo, zastopnika dopolnilnih zavarovanj, banko, ki
opravlja dejavnost zavarovalnega zastopanja, zavarovalnega zastopnika in
posrednika, zavarovalnega zastopnika in posrednika države članice, podružnico
družbe države članice ter podružnico družbe tretje države v register najkasneje
do dne, ko oseba lahko začne opravljati dejavnost oziroma posle na območju
Republike Slovenije.
(3) Zavarovalnica, zavarovalno zastopniška in
posredniška družba, zastopnik dopolnilnih zavarovanj ter banka, ki opravlja
dejavnost zavarovalnega zastopanja, vpišejo zavarovalnega zastopnika oziroma
posrednika v register najkasneje v roku 15 dni, od dne, ko je oseba pridobila
dovoljenje za opravljanje poslov zavarovalnega zastopanja oziroma posredovanja
oziroma, od dne, ko se je pričela izvajati pogodba o zaposlitvi ali druga
pogodba, na podlagi katere lahko oseba opravlja posle zavarovalnega zastopanja
oziroma posredovanja pri osebi, ki vodi register.
(4) Zavarovalnica in zavarovalno zastopniška družba
vpiše zavarovalno zastopniško družbo ali zastopnika dopolnilnih zavarovanj v
register najkasneje v roku 15 dni, po začetku veljavnosti pogodbe, na podlagi
katere lahko oseba opravlja dejavnost zavarovalnega zastopanja za osebo, ki
vodi register.
(5) Razlog za izbris iz registra je izdaja odločbe
Agencije za zavarovalni nadzor, s katero ta odvzame dovoljenje ali ugotovi prenehanje
veljavnosti dovoljenja.
(6) Oseba, ki vodi register, v roku osmih dni, od dne,
ko pogoji za vpis niso več izpolnjeni, izbriše vpisano osebo iz registra.
5. člen
(način vodenja registrov in javni dostop do podatkov iz
registrov)
(1) Registri iz tega sklepa se vodijo v pisni ali
elektronski obliki.
(2) Podatki v registrih, določenih s tem sklepom, so
javni. Oseba, ki vodi register, je dolžna dopustiti vpogled v register v svojih
poslovnih prostorih najmanj pet ur tedensko, kar je razporejeno na najmanj tri
delovne dni v tednu.
(3) Agencija za zavarovalni nadzor registre iz tega
sklepa, ki jih vodi, objavlja na svoji spletni strani.
(4) Oseba, ki vodi register, ga vodi v elektronski
aplikaciji z zagotavljanjem zgodovinskih izpisov ali pa hrani izpise na zadnji delovni
dan v mesecu za tekoče leto v primeru spremembe in za pretekli dve koledarski
leti. Na izpisu je evidentiran datum zadnjega delovnega dne v mesecu in ime
registra.
(5) Oseba, ki vodi register, na zahtevo prosilca izda
izpis podatkov o zahtevanih osebah iz registra, za kar prosilcu lahko zaračuna
dejanske stroške.
(6) Oseba, ki vodi register, Agenciji za zavarovalni
nadzor na njeno zahtevo izda katerikoli izpis iz registra brez obveznosti
plačila stroškov.
6. člen
(način in roki obveščanja o spremembah podatkov, ki se
vpisujejo v registre Agencije za zavarovalni nadzor)
Osebe, ki so vpisane v registre iz tretjega odstavka 2. člena
tega sklepa, o vsaki spremembi podatkov, ki se vpisujejo v register, v roku
osmih dni od spremembe obvestijo Agencijo za zavarovalni nadzor.

Sklep o registrih zavarovalnih zastopnikov in
zavarovalnih posrednikov (Uradni list RS, št. 32/19) vsebuje naslednjo končno določbo:
»7. člen
(uveljavitev)
(1) Z dnem uveljavitve tega sklepa preneha veljati Sklep
o registrih zavarovalnih zastopnikov in posrednikov ter zavarovalno zastopniških
in posredniških družb (Uradni list RS, št. 9/16).
(2) Ta sklep začne veljati trideseti dan po objavi v
Uradnem listu Republike Slovenije.«.

Sklep o spremembi Sklepa o registrih zavarovalnih
zastopnikov in zavarovalnih posrednikov (Uradni list RS, št. 162/20) vsebuje naslednjo končno določbo:
»2. člen
Ta sklep začne veljati petnajsti dan po objavi v Uradnem listu
Republike Slovenije.«.