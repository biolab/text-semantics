1. člen
(vsebina)
Ta uredba določa pravila za obračun pristojbine za storitve
navigacijskih služb zračnega prometa na terminalih, izračun cene za enoto
storitve, oprostitev plačila pristojbine za storitve navigacijskih služb zračnega
prometa na terminalih, način in zavezance za povračilo sredstev za kritje
stroškov storitev navigacijskih služb zračnega prometa na terminalih za
oproščene lete ter druge posebnosti glede pristojbin za storitve navigacijskih
služb zračnega prometa na terminalih (opredelitev območja zaračunavanja na
terminalih, znižanje cene za enoto storitve, podrobnosti skupne stroškovne baze
za Republiko Slovenijo za oblikovanje pristojbin za navigacijske službe
zračnega prometa na terminalih, metodo kritja celotnih stroškov in usklajevalni
mehanizem, pobiranje pristojbine za storitve navigacijskih služb zračnega
prometa na terminalih).
2. člen
(obveznosti v okviru nadzora)
(1) Izvajalci navigacijskih služb zračnega prometa in
pristojni nadzorni organi v skupni stroškovni bazi za Republiko Slovenijo za
oblikovanje pristojbin za navigacijske službe zračnega prometa na terminalih
morajo ob nadzoru predložiti vse podatke, potrebne za izvedbo nadzora.
(2) Če se pri nadzoru ugotovijo kršitve, jih morajo
izvajalci navigacijskih služb zračnega prometa in pristojni nadzorni organi
odpraviti najpozneje v treh mesecih.
3. člen
(pomen posameznih izrazov)
Izrazi, uporabljeni v tej uredbi, pomenijo:
-       
dejanski stroški so stroški, ki so dejansko nastali v koledarskem letu
pri izvajanju navigacijskih služb zračnega prometa na terminalih in so določeni
na podlagi računovodskih izkazov, ali če takih računovodskih izkazov ni, na
podlagi revizije;
-       
območje zaračunavanja na terminalih pomeni letališče ali skupino
letališč v Republiki Sloveniji, kjer se izvajajo navigacijske službe zračnega
prometa na terminalih, za katere sta uvedeni enotna stroškovna baza in enotna
cena za enoto;
-       
ugotovljeni stroški so stroški, ki se razdelijo med uporabnike zračnega
prostora in so ugotovljeni (ocenjeni) stroški zagotavljanja navigacijskih služb
zračnega prometa na terminalih, vključno z ustreznimi vsotami za obresti na
kapitalske investicije in amortizacijo aktive ter tudi stroški vzdrževanja,
obratovanja, vodenja in uprave; ugotovijo se za vsako koledarsko leto vnaprej;
-       
pristojni nadzorni organ iz prvega odstavka prejšnjega člena ter prvega
in tretjega odstavka 8. člena te uredbe je Javna agencija za civilno letalstvo
Republike Slovenije v skladu z Uredbo o izvajanju izvedbene uredbe (EU) o
skupnih zahtevah za izvajalce storitev upravljanja zračnega prometa/izvajanja
navigacijskih služb in drugih funkcij omrežja za upravljanje zračnega prometa
ter njihov nadzor (Uradni list RS, št. 67/19).
4. člen
(območje zaračunavanja na terminalih)
(1) Za območje zaračunavanja storitev navigacijskih
služb zračnega prometa na terminalih se vodi skupna stroškovna baza za
Republiko Slovenijo za oblikovanje pristojbin za navigacijske službe zračnega
prometa na terminalih in oblikuje cena za enoto storitve.
(2) Minister, pristojen za promet, določi letališča, na
katerih se izvajajo storitve navigacijskih služb zračnega prometa na terminalih
in ki so vključena v območje zaračunavanja storitev navigacijskih služb
zračnega prometa na terminalih. Določitev se izvede v roku, ki omogoča
pravočasen izračun cene za enoto storitve iz 5. člena te uredbe, ob tem pa se
upoštevajo predpisi EU, ki urejajo pristojbine na enotnem evropskem nebu.
5. člen
(cena za enoto storitve)
(1) Cena za enoto storitve se izračuna za posamezno
koledarsko leto na podlagi ugotovljenih stroškov navigacijskih služb zračnega
prometa na terminalih in predvidenega števila enot storitev za zadevno leto.
Cena za enoto storitve se izračuna pred začetkom vsakega leta tako, da se
ugotovljeni stroški iz skupne stroškovne baze za Republiko Slovenijo za
oblikovanje pristojbin za navigacijske službe zračnega prometa na terminalih
delijo s predvidenim številom enot storitev za zadevno leto po tej formuli:
P = B/S,
pri čemer je:

P –

cena za enoto storitve;


B –

stroški iz skupne stroškovne baze za Republiko Slovenijo
  za oblikovanje pristojbin za navigacijske službe zračnega prometa na
  terminalih;


S –

predvideno število enot storitev za zadevno leto.

(2) Za izračun cene za enoto storitve se uporabita
metoda kritja celotnih stroškov in usklajevalni mehanizem.
6. člen
(znižanje cene za enoto storitve)
(1) Vlada Republike Slovenije lahko na predlog
ministrstva, pristojnega za promet (v nadaljnjem besedilu: ministrstvo), če je
to potrebno za izboljšanje poslovnega okolja ali letalske povezljivosti, določi
višino javnih sredstev, ki se zagotovijo v skupni stroškovni bazi za Republiko
Slovenijo za storitve navigacijskih služb zračnega prometa na terminalih, da se
s tem doseže nižanje cene za enoto storitve. Višina javnih sredstev ne sme preseči
50 odstotkov vseh upravičenih stroškov v skupni stroškovni bazi za Republiko
Slovenijo za storitve navigacijskih služb zračnega prometa na terminalih.
(2) V primeru iz prejšnjega odstavka se sredstva
zagotovijo iz proračuna Republike Slovenije.
(3) Ministrstvo z javnim podjetjem Kontrola zračnega
prometa Slovenije, d. o. o., ki vodi skupno stroškovno bazo za Republiko
Slovenijo za oblikovanje pristojbine za storitve navigacijskih služb zračnega
prometa na terminalih v skladu z zakonom, ki ureja izvajanje navigacijskih
služb zračnega prometa, v 30 dneh po odločitvi iz prvega odstavka tega člena
sklene pogodbo za izvedbo ukrepa.
(4) Javna sredstva iz tega člena se razdelijo izvajalcem
posameznih navigacijskih služb zračnega prometa in drugim upravičencem v skladu
z zakonom, ki ureja izvajanje navigacijskih služb zračnega prometa.
7. člen
(predvideno število enot storitev za zadevno leto)
Ministrstvo, na podlagi predloga izvajalca služb zračnega
prometa pripravi oceno prometa za naslednje leto za vsako od letališč,
vključeno v območje zaračunavanja storitev navigacijskih služb zračnega prometa
na terminalih, ter za celotno območje zaračunavanja storitev navigacijskih
služb zračnega prometa na terminalih. Predvideno število enot storitev za
zadevno leto je ključni faktor v izračunu cene za enoto storitve, kot je
določena v 5. členu te uredbe.
8. člen
(skupna stroškovna baza za Republiko Slovenijo za
oblikovanje pristojbin za navigacijske službe zračnega prometa na terminalih)
(1) Skupna stroškovna baza za Republiko Slovenijo za
oblikovanje pristojbin za navigacijske službe zračnega prometa na terminalih
zajema ugotovljene stroške izvajalcev navigacijskih služb zračnega prometa,
povezane z izvajanjem navigacijskih služb zračnega prometa na terminalih, in
ugotovljene stroške pristojnih nadzornih organov, povezane z izvajanjem
navigacijskih služb zračnega prometa na terminalih.
(2) Ugotovljeni stroški vsebujejo stroške za zaposlene,
operativne stroške poslovanja, ki niso stroški zaposlenih, stroške
amortizacije, stroške kapitala in izredne stroške.
(3) Izvajalci navigacijskih služb zračnega prometa in
pristojni nadzorni organi v naslednjem letu (ali po končanem obračunskem
obdobju) pripravijo svojo dejansko stroškovno bazo preteklega leta (ali
obračunskega obdobja), ki zajema revidirane računovodsko zabeležene stroške,
tako da so zagotovljene doslednost in preglednost računovodskih izkazov ter
določitev vrednosti usklajevalnih mehanizmov.
(4) Javno podjetje Kontrola zračnega prometa Slovenije, d. o. o.,
ki vodi in vzdržuje skupno stroškovno bazo za Republiko Slovenijo za
oblikovanje pristojbin za navigacijske službe zračnega prometa na terminalih,
nakaže drugim udeleženim subjektom del prihodkov iz naslova opravljenih storitev
navigacijskih služb zračnega prometa na terminalih glede na delež stroškov
subjektov iz prvega odstavka tega člena v skupni stroškovni bazi za Republiko
Slovenijo za oblikovanje pristojbin za navigacijske službe zračnega prometa na
terminalih.
(5) Ministrstvo pred začetkom obračunskega obdobja
izvede posvetovanje ter vsem udeleženim subjektom zagotovi popolne in ustrezne
informacije o skupni stroškovni bazi za Republiko Slovenijo za oblikovanje
pristojbin za navigacijske službe zračnega prometa na terminalih, ugotovljenih
stroških in cenah za enoto storitve.
(6) V skupno stroškovno bazo za Republiko Slovenijo za
oblikovanje pristojbin za navigacijske službe zračnega prometa na terminalih se
vključi le tak obseg stroškov, kot izhaja iz meril za razporeditev ugotovljenih
stroškov med območja obračunavanja, ki so pripravljena v skladu s predpisi EU,
ki urejajo pristojbine na enotnem evropskem nebu.
9. člen
(metoda kritja celotnih stroškov)
Za izračun cene za enoto storitve se uporabi metoda kritja
celotnih stroškov, po kateri se izvajalcem navigacijskih služb zračnega prometa
zagotovi pokrivanje dejanskih stroškov, ki nastajajo v zvezi z izvajanjem
storitev navigacijskih služb zračnega prometa na terminalih. Za ta namen se
uporabi usklajevalni mehanizem, kot je določen v 10. členu te uredbe.
10. člen
(usklajevalni mehanizem)
(1) Za usklajevanje preveč ali premalo obračunane
pristojbine za storitve navigacijskih služb zračnega prometa na terminalih se
metoda kritja celotnih stroškov uporablja tako, da se preveč ali premalo zaračunane
pristojbine za storitve navigacijskih služb zračnega prometa na terminalih, ki
nastanejo kot rezultat razlike med prihodki od pristojbin in dejanskimi stroški
storitev navigacijskih služb zračnega prometa na terminalih v posameznem letu
(leto »n«), vključijo v skupno stroškovno bazo za Republiko Slovenijo za
oblikovanje pristojbin za navigacijske službe zračnega prometa na terminalih
praviloma v letu »n + 2«, razen če ministrstvo določi drugače, vendar
najpozneje v letu »n + 4«.
(2) Ne glede na prejšnji odstavek se za usklajevanje
preveč ali premalo zaračunane pristojbine za storitve navigacijskih služb
zračnega prometa na terminalih upošteva ureditev, kot jo določajo predpisi EU,
ki urejajo pristojbine na enotnem evropskem nebu.
11. člen
(pristojbina za storitve navigacijskih služb zračnega
prometa na terminalih)
(1) Pristojbina za storitve navigacijskih služb zračnega
prometa na terminalih se obračuna uporabnikom storitev navigacijskih služb
zračnega prometa na terminalih in izračuna po tej formuli:
R = P x T, 
pri čemer je:

R –

pristojbina za storitve navigacijskih služb zračnega
  prometa na terminalih;


P –

cena za enoto storitve;


T –

faktor mase zrakoplova.

Faktor mase zrakoplova T je enak 0,7 potenci petdesetine
največje potrjene vzletne mase (MTOW) zrakoplova, izražene v tonah na dve
decimalni mesti natančno (T = (MTOW/50)0,7).
(2) Pristojbino za storitve navigacijskih služb zračnega
prometa na terminalih plača oseba, ki je operator zrakoplova med koriščenjem
storitve navigacijskih služb zračnega prometa na terminalih. Če operator ni
znan, pristojbino za storitve navigacijskih služb zračnega prometa na
terminalih plača lastnik zrakoplova.
(3) Kadar ima operator v lasti več zrakoplovov različnih
različic enega tipa zrakoplova, se na njegovo zahtevo lahko določi faktor mase
tega tipa zrakoplova kot povprečje največjih potrjenih vzletnih mas vseh
operatorjevih različic zrakoplova enakega tipa, vendar se tak faktor lahko
določi največ za leto dni.
(4) Pristojbina za storitve navigacijskih služb zračnega
prometa na terminalih se obračuna za odlet zrakoplova, pri čemer se upošteva
storitev za potrebe zrakoplova v fazi prileta in odleta, ne glede na to, ali je
med priletom in odletom zrakoplova krajši ali daljši časovni blok ali sta
izvedena skupaj kot ponavljajoči pristanki in vzleti (t. i. »touch and
go«).
12. člen
(obračunavanje in pobiranje pristojbine za storitve
navigacijskih služb zračnega prometa na terminalih)
(1) Pristojbine za storitve navigacijskih služb zračnega
prometa na terminalih obračunava in pobira javno podjetje Kontrola zračnega
prometa Slovenije, d. o. o.
(2) Javno podjetje Kontrola zračnega prometa
Slovenije, d. o. o., lahko obračunavanje in pobiranje
pristojbine za storitve navigacijskih služb zračnega prometa na terminalih,
vključno z njeno izterjavo, pogodbeno prenese na drugega izvajalca.
(3) V primeru iz prejšnjega odstavka mora javno podjetje
Kontrola zračnega prometa Slovenije, d. o. o., en izvod pogodbe deponirati pri
ministrstvu.
(4) Pri obračunavanju pristojbin za storitve navigacijskih
služb zračnega prometa na terminalih se upošteva enaka zamudna obrestna mera,
kot je določena pri izvajanju skupnega sistema pristojbin na rutah v skladu s
predpisi EU.
13. člen
(oprostitev plačila pristojbine za storitve navigacijskih
služb zračnega prometa na terminalih)
(1) Plačila pristojbine za storitve navigacijskih služb
zračnega prometa na terminalih iz prejšnjega člena so oproščeni:
1.     
leti po pravilih vizualnega letenja;
2.     
leti zrakoplovov, katerih največja potrjena vzletna masa je manjša od
dveh ton;
3.     
leti zrakoplovov, ki sodelujejo v akcijah iskanja in reševanja ter
zaščite in reševanja;
4.     
leti v humanitarne namene in za nujno medicinsko pomoč;
5.     
humanitarni leti, ki jih odobri ustrezen pristojni organ;
6.     
leti zrakoplovov, ki se opravljajo izključno za prevoz vladajočih
monarhov in članov njihove ožje družine, voditeljev držav, voditeljev vlad in
ministrov vlad na uradni dolžnosti, kar mora biti razvidno iz načrta leta;
7.     
leti, izvedeni izključno zaradi preverjanja ali preizkušanja opreme, ki
se uporablja ali je namenjena za uporabo kot zemeljska pomoč navigaciji v
zračnem prometu, razen leti zaradi postavitve zadevnega zrakoplova;
8.     
krožni let;
9.     
policijski leti;
10.  
vojaški leti, izvedeni za potrebe Nata;
11.  
vojaški leti držav članic Nata, ki niso članice Eurocontrola, vojaški
leti držav članic Eurocontrola ob načelu vzajemnosti, vojaški leti tretjih
držav pa le, če tako določa mednarodna pogodba.
(2) Sredstva za kritje stroškov storitev, ki so jih
izvajalci navigacijskih služb zračnega prometa opravili v okviru letov,
oproščenih plačila pristojbin na rutah, zagotavljajo:
-       
ministrstvo za lete iz 1. do 9. točke prejšnjega odstavka;
-       
ministrstvo, pristojno za obrambo, za lete iz 10. in 11. točke
prejšnjega odstavka in lete iz 1. do 8. točke, kadar te lete izvajajo vojaški
zrakoplovi.
(3) Povrnitev iz prejšnjega odstavka se uredi z
dogovorom med javnim podjetjem Kontrola zračnega prometa Slovenije,
d. o. o., in državnima organoma iz prejšnjega odstavka.
14. člen
(smiselna uporaba načel za ugotavljanje stroškovne osnove
pristojbin na zračnih poteh in cene na enoto storitve)
Za podrobnejše ureditve v zvezi s pristojbino za storitve
navigacijskih služb zračnega prometa na terminalih, ki niso določene s to
uredbo, se smiselno uporabljajo načela za ugotavljanje stroškovne osnove
pristojbin na zračnih poteh in cene na enoto storitve, ki jih izdaja Evropska
organizacija za varnost zračne plovbe (Eurocontrol) za izvajanje Večstranskega
sporazuma o pristojbinah na zračnih poteh (Zakon o ratifikaciji Večstranskega
sporazuma o pristojbinah na zračnih poteh (Uradni list RS – Mednarodne pogodbe,
št. 11/95)).
KONČNI DOLOČBI
15. člen
(prenehanje veljavnosti)
Z dnem uveljavitve te uredbe preneha veljati Uredba o
terminalni pristojbini za storitve navigacijskih služb zračnega prometa (Uradni
list RS, št. 102/06).
16. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00710-70/2021
Ljubljana, dne 22. julija 2021
EVA 2020-2430-0145
Vlada Republike Slovenije
Janez Janša
predsednik