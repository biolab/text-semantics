1. SPLOŠNE DOLOČBE
1. člen
(vsebina)
(1) Ta pravilnik ureja
vlaganje elektronskih vlog in elektronsko vročanje v pravdnem postopku in
drugih civilnih sodnih postopkih (v nadaljnjem besedilu: civilni sodni
postopki), v katerih se za vlaganje elektronskih vlog in elektronsko vročanje
uporabljajo pravila Zakona o pravdnem postopku (Uradni list RS, št. 73/07 –
uradno prečiščeno besedilo, 45/08 – ZArbit, 45/08, 111/08 – odl. US, 57/09 –
odl. US in 12/10 – odl. US; v nadaljnjem besedilu: ZPP).
(2) Ta pravilnik glede vlaganja
elektronskih vlog v civilnih sodnih postopkih predpisuje:
1.    
organizacijo in delovanje informacijskega sistema,
2.    
pogoje in način vložitve vlog v elektronski obliki oziroma po
elektronski poti,
3.    
obliko zapisa vloge v elektronski obliki.
(3) Ta pravilnik glede elektronskega
vročanja v civilnih sodnih postopkih
1.    
predpisuje, kaj je varna elektronska pot in
2.    
določa podrobnejša pravila za delovanje pravnih in fizičnih oseb, ki
opravljajo storitve vročanja pisanj po varni elektronski poti tako, da določa
podrobnejše zahteve za informacijski sistem za varno elektronsko vročanje.
2. člen
(informacijski sistem e-sodstvo, portal
e-sodstvo)
(1) Informacijski sistem e‑sodstvo je
programska oprema, ki jo upravlja Center za informatiko na Vrhovnem sodišču
Republike Slovenije (v nadaljnjem besedilu: Center za informatiko) in ki
vključuje te module:
1.    
modul z varnostno shemo,
2.    
module za podporo izvajanja elektronskih opravil v civilnih sodnih
postopkih (v nadaljnjem besedilu: modul e‑opravila),
3.    
module za podporo vodenja elektronskega vpisnika (v nadaljnjem besedilu:
modul e‑vpisnik) in elektronskega spisa v civilnih sodnih postopkih (v
nadaljnjem besedilu: modul e‑spis) in
4.    
modul za podporo poslovanja sodišč pri vročanju (v nadaljnjem besedilu:
modul e‑poštna knjiga).
(2) Portal e‑sodstvo je javno
spletišče, ki je sestavni del informacijskega sistema e‑sodstvo.
3. člen
(pojmi, uporabljeni v enakem pomenu kot v
drugih predpisih)
Ti pojmi, uporabljeni v tem pravilniku
imajo pomen, opredeljen v teh določbah Zakon o elektronskem poslovanju in
elektronskem podpisu (Uradni list RS, št. 98/04 − uradno prečiščeno besedilo in
61/06 – ZEPT):
1.    
»varen elektronski podpis« v 4. točki 2. člena,
2.    
»časovni žig« v 5. točki 2. člena,
3.    
»kvalificirano potrdilo« v 19. točki 2. člena.
4. člen
(varnostna shema)
Varnostna shema je
modul informacijskega sistema e‑sodstvo, ki omogoča:
1.    
podeljevanje in odvzemanje pooblastil glede vrste e‑opravil, ki so jih
upravičene izvajati posamezne podskupine uporabnikov (v nadaljnjem besedilu:
upravljanje pooblastil uporabnikov), in
2.    
podeljevanje in odvzemanje pooblastil administratorjem posamezne skupine
ali podskupine uporabnikov (v nadaljnjem besedilu: upravljanje pooblastil
administratorjem).
5. člen
(elektronska pisanja strank, elektronska
opravila in uporabniki informacijskega sistema e-sodstvo)
(1) Pojmi, uporabljeni v
tem pravilniku v zvezi z elektronskimi pisanji strank, pomenijo:
1.    
elektronska vloga je elektronski dokument z vsebino vloge stranke v
civilnem sodnem postopku,
2.    
elektronska priloga je v elektronsko obliko pretvorjena pisna listina,
ki se priloži elektronski vlogi,
3.    
prepis elektronske vloge ali elektronskih prilog je elektronska vloga
ali priloga, ki je pretvorjena v obliko z vsebino, primerno za branje in izpis
na papir.
(2) Elektronsko opravilo (v nadaljnjem
besedilu e‑opravilo) je:
1.    
elektronska vložitev elektronske vloge z elektronskimi prilogami,
2.    
poizvedba o stanju civilnega sodnega postopka ali o vsebini procesnih
dejanj v tem postopku,
3.    
splošne poizvedbe o civilnih sodnih postopkih ali javnih evidencah, ki
jih vodi sodišče.
(3) Uporabniki informacijskega sistema
e‑sodstvo (v nadaljnjem besedilu: uporabniki) so osebe, ki so po zakonu ali
drugem predpisu upravičene opravljati e‑opravila.
6. člen
(elektronska pisanja sodišča, elektronski
sodni spis in elektronski postopek)
(1) Pojmi, uporabljeni v
tem pravilniku v zvezi z elektronskimi pisanji sodišča, pomenijo:
1.    
elektronska sodna odločba je elektronski dokument z vsebino sodne
odločbe, ki je podpisan z varnim elektronskim podpisom pristojne osebe sodišča,
ki jo je izdalo,
2.    
drugo elektronsko sodno pisanje je elektronski dokument z vsebino
drugega pisanja sodišča v civilnem sodnem postopku razen sodne odločbe, ki je
podpisan z varnim elektronskim podpisom pristojne osebe sodišča,
3.    
elektronsko sodno pisanje je skupni pojem za elektronsko sodno odločbo
in drugo elektronsko sodno pisanje,
4.    
odpravek elektronskega sodnega pisanja je elektronski dokument z vsebino
elektronskega sodnega pisanja, ki je pretvorjeno v obliko, primerno za branje
in izpis na papir.
(2) Elektronski spis (v nadaljnjem
besedilu: e‑spis) je spis v zadevi posameznega civilnega sodnega postopka, ki
se vodi elektronsko.
(3) Elektronski vpisnik (v nadaljnjem
besedilu: e‑vpisnik) je vpisnik posamezne vrste civilnega sodnega postopka, ki
se vodi elektronsko.
(4) Elektronski postopek (v nadaljnjem
besedilu: e‑postopek) je vrsta civilnega sodnega postopka ali skupina civilnih
sodnih postopkov, v katerih lahko uporabniki opravljajo e‑opravila.
7. člen
(elektronska vročitev in modul e-poštna
knjiga)
(1) Pojem elektronska vročitev,
uporabljen v tem pravilniku, pomeni vročitev po varni elektronski poti po ZPP.
(2) Informacijski sistem za varno
elektronsko vročanje je informacijski sistem:
1.    
ki omogoča:
-  
da se izvedejo postopki elektronske vročitve v skladu s tretjim do osmim
odstavkom 141.a člena ZPP in tem pravilnikom,
-  
da se vsa elektronska sporočila, ki jih pošlje ta informacijski sistem
podpišejo s kvalificiranim potrdilom strežnika, na katerem teče ta
informacijski sistem, in
-  
da se izmenjava elektronskih sporočil in elektronskih dokumentov v
postopkih iz prve alineje te točke z modulom e‑poštna knjiga izvaja po XML
shemi in drugih tehničnih zahtevah, ki jih določi Center za informatiko, ter
2.    
ki ga upravlja oseba (v nadaljnjem besedilu: izvajalec storitev varnega
elektronskega vročanja):
-  
ki v skladu z zakonom, ki ureja elektronske komunikacije, in drugimi
predpisi opravlja storitve varnega elektronskega vročanja in
-  
ki je s Centrom za informatiko sklenila pogodbo, v kateri so urejena
medsebojne pravice in obveznosti glede elektronske izmenjave elektronskih
sporočil in dokumentov pri postopkih varnega elektronskega vročanja.
(3) Center za informatiko mora
skleniti pogodbo iz druge alineje 2. točke prejšnjega odstavka:
1.    
če sklenitev te pogodbe zahteva izvajalec storitev varnega elektronskega
vročanja,
2.    
če informacijski sistem, ki ga upravlja ta izvajalec, ustreza zahtevam iz
1. točke prejšnjega odstavka in
3.    
če sklenitev pogodbe sodiščem ne poveča obstoječih obveznosti iz naslova
plačila stroškov posameznih elektronskih sporočil in dokumentov v postopkih
elektronskega vročanja ali sklenitev pogodbe z izvajalcem glede na obstoječe
stanje zniža stroške delovanja sodišč in zagotavlja bolj ekonomično poslovanje
sodišč.
(4) Izvajalec storitev varnega
elektronskega vročanja mora zahtevi iz 1. točke prejšnjega odstavka priložiti
tehnično dokumentacijo informacijskega sistema za varno elektronsko vročanje in
druge dokaze o tem, da ta sistem ustreza zahtevam iz drugega odstavka tega
člena.
(5) Center za informatiko mora pred
sklenitvijo pogodbe s ponudnikom storitev varnega elektronskega vročanja opraviti
testiranje, s katerim preveri, ali informacijski sistem tega ponudnika ustreza
zahtevam iz 1. točke drugega odstavka tega člena.
(6) Ne glede na 2. točko drugega odstavka
tega člena lahko informacijski sistem za varno elektronsko vročanje državnim
organom ali organom lokalne skupnosti upravlja državni organ, če za izvajanje
teh storitev pridobi soglasje Centra za informatiko.
(7) Center za informatiko mora na
zahtevo državnega organa izdati soglasje iz prejšnjega odstavka, če
informacijski sistem ustreza zahtevam iz 1. točke drugega odstavka tega člena.
(8) Za soglasje iz prejšnjega odstavka
se smiselno uporabljata četrti in peti odstavek tega člena.
(9) Varen elektronski predal je
elektronski naslov uporabnika v informacijskem sistemu za varno elektronsko
vročanje, ki ga upravlja izvajalec storitev varnega elektronskega vročanja iz
2. točke drugega odstavka tega člena ali državni organ iz šestega odstavka tega
člena, in pomeni enako, kot varen poštni predal po ZPP.
(10) Modul e‑poštna knjiga je modul
informacijskega sistema e‑sodstvo, ki omogoča:
1.    
elektronsko vročanje elektronskih pisanj in vlaganje elektronskih
vročilnic v e‑spis,
2.    
samodejno izdelavo pisnih odpravkov elektronskih sodnih pisanj in
prepisov elektronskih vlog ali elektronskih prilog in njihovo odpravo po pošti,
3.    
podporo pretvarjanju pisnih vročilnic v elektronsko obliko in njihovemu
vlaganju v e‑spis.
2. UPORABNIKI INFORMACIJSKEGA SISTEMA E-SODSTVO IN
VARNOSTNA SHEMA
8. člen
(uporabniške skupine)
(1) Uporabniki
informacijskega sistema e‑sodstvo se delijo na te splošne skupine:
1.    
uporabnike, ki se jim pri uporabi informacijskega sistema e‑sodstvo ni
treba izkazati (v nadaljnjem besedilu: navadni uporabniki),
2.    
uporabnike, ki se pri uporabi informacijskega sistema e‑sodstvo izkažejo
z vnosom uporabniškega imena in gesla (v nadaljnjem besedilu: registrirani
uporabniki) in
3.    
uporabnike, ki se pri uporabi informacijskega sistema e‑sodstvo izkažejo
z vnosom uporabniškega imena in gesla in z uporabo kvalificiranega potrdila (v
nadaljnjem besedilu: kvalificirani uporabniki).
(2) Kvalificirani uporabniki se delijo
na zunanje in notranje kvalificirane uporabnike.
(3) Notranji kvalificirani uporabniki
so sodniki in uslužbenci sodišč, ki so po zakonu in sodnem redu upravičeni
opravljati e‑opravila v posamezni vrsti civilnih sodnih postopkov.
(4) Zunanji kvalificirani uporabniki se
delijo na:
1.    
samostojne zunanje kvalificirane uporabnike in
2.    
pooblaščence samostojnih uporabnikov.
(5) Samostojni zunanji kvalificirani
uporabniki se delijo na:
1.    
uporabnike, ki imajo v civilnih sodnih postopkih položaj zastopnika ali
organa sodišča (v nadaljnjem besedilu: profesionalni uporabniki), in
2.    
uporabnike, ki imajo v civilnih sodnih postopkih položaj stranke
postopka (v nadaljnjem besedilu: uporabniki – stranke).
(6) Profesionalni uporabniki se delijo
na te skupine:
1.    
notarji,
2.    
odvetniki,
3.    
izvršitelji,
4.    
upravitelji,
5.    
Državno pravobranilstvo Republike Slovenije,
6.    
državna tožilstva,
7.    
nepremičninske družbe,
8.    
občinska pravobranilstva.
(7) Uporabniki – stranke se delijo na
te skupine:
1.    
stranke – pravne osebe,
2.    
stranke – fizične osebe in
3.    
državni organi in organi lokalnih skupnosti.
(8) Pooblaščenec samostojnega
uporabnika je fizična oseba:
1.    
ki je pri samostojnem zunanjem kvalificiranem uporabniku, organiziranem
v pravnoorganizacijski obliki pravne osebe ali evidentiranega odvetnika, na
podlagi zaposlitve pooblaščena v imenu tega uporabnika opravljati e‑opravila v
civilnih sodnih postopkih, ali
2.    
ki pri samostojnem kvalificiranem uporabniku, ki je državni organ ali
organ lokalne skupnosti opravlja funkcijo ali naloge, na podlagi katerih je
upravičena v imenu tega organa opravljati e‑opravila v civilnih sodnih
postopkih.
(9) Center za informatiko mora na
portalu e‑sodstvo:
1.    
kot seznam iz prvega stavka osmega odstavka 132. člena ZPP objaviti
seznam uporabniških skupin zunanjih kvalificiranih uporabnikov s podatki o
administratorjih posameznih skupin profesionalnih uporabnikov in
2.    
omogočiti dostop do varnostne sheme za upravljanje pooblastil zunanjih
kvalificiranih uporabnikov.
9. člen
(upravljanje pooblastil registriranih
uporabnikov)
Informacijski sistem e‑sodstvo mora
vsakomur omogočiti:
1.    
da se prek portala e‑sodstvo prijavi v sistem kot registrirani uporabnik
in
2.    
da izvaja e‑opravila v zvezi s posamezno vrsto civilnega sodnega
postopka, ki jih je po zakonu ali drugem predpisu upravičen opravljati
registrirani uporabnik.
10. člen
(upravljanje pooblastil notranjih
kvalificiranih uporabnikov)
Center za informatiko upravlja pooblastila
notranjih kvalificiranih uporabnikov v notranji varnostni shemi informacijskega
sistema sodišč v skladu z zakonom, ki ureja sodišča in sodnim redom.
11. člen
(upravljanje pooblastil administratorjev)
(1) Administrator posamezne skupine
profesionalnih uporabnikov (v nadaljnjem besedilu: administrator) je:
1.    
za skupino notarjev: Notarska zbornica Slovenije,
2.    
za skupino odvetnikov: Odvetniška zbornica Slovenije,
3.    
za skupino izvršiteljev: Zbornica izvršiteljev Slovenije,
4.    
za skupino upraviteljev: Zbornica upraviteljev Slovenije,
5.    
za skupini Državno pravobranilstvo Republike Slovenije in občinska
pravobranilstva: Državno pravobranilstvo Republike Slovenije,
6.    
za skupino državnih tožilstev: Vrhovno državno tožilstvo Republike
Slovenije in
7.    
za skupino nepremičninskih družb: ministrstvo, pristojno za okolje in
prostor.
(2) Center za informatiko mora v treh
delovnih dneh po prejemu popolne zahteve administratorja posamezne skupine
profesionalnih uporabnikov temu omogočiti, da v varnostni shemi izvaja postopke
upravljanja kvalificiranih uporabnikov iz te skupine, in ga o tem obvestiti na
elektronski naslov, naveden v zahtevi.
(3) Zahteva iz prejšnjega odstavka
mora vsebovati:
1.    
te podatke o administratorju:
- 
naziv,
- 
matično številko,
- 
davčno številko in
- 
elektronski naslov za sprejemanje obvestil Centra za informatiko;
2.    
te podatke o odgovorni osebi, ki v imenu administratorja vlaga zahtevo:
- 
osebno ime,
- 
funkcijo ali položaj pri administratorju,
- 
telefonsko številko in
- 
elektronski naslov za sprejemanje obvestil Centra za informatiko;
3.    
lastnoročni podpis odgovorne osebe administratorja.
(4) Administrator mora v treh delovnih
dneh po prejemu obvestila Centra za informatiko obvestiti profesionalne uporabnike
skupine, ki jo upravlja, da lahko oddajo prvo prijavo v skladu s 13. členom
tega pravilnika.
(5) Administrator lahko spremeni svoj
elektronski naslov, vpisan v varnostni shemi tako, da odda prijavo za to spremembo
prek portala e‑sodstvo.
(6) Za fizične osebe, ki jih
administrator pooblasti, da v njegovem imenu odločajo o potrditvi ali zavrnitvi
vključitve uporabnika v skupini profesionalnih uporabnikov, ki jo upravlja se
smiselno uporablja 13.a člen tega pravilnika.
12. člen
(pogoji za vključitev zunanjega kvalificiranega
uporabnika v varnostno shemo)
(1) Uporabnik se lahko vključi v
varnostno shemo kot samostojni zunanji kvalificirani uporabnik, če ima:
1.    
varen elektronski predal za vročanje pisanj v civilnih sodnih postopkih
in
2.    
veljavno kvalificirano potrdilo, ki je povezano z njegovo davčno
številko.
(2) Uporabnik – fizična oseba in uporabnik
– pravna oseba se lahko vključi v varnostno shemo kot samostojni zunanji
kvalificirani uporabnik tudi samo z veljavnim kvalificiranim potrdilom,
povezanim z njegovo davčno številko.
(3) Če ima
uporabnik položaj pravne osebe, državnega organa ali organa lokalne skupnosti
ali če kot profesionalni uporabnik opravlja svoje storitve prek
pravnoorganizacijske oblike, ki ni pravna oseba in je vpisana v Poslovni
register Republike Slovenije (v nadaljnjem besedilu: PRS), se vključi v
varnostno shemo kot subjekt PRS.
(4) Kvalificirano
potrdilo uporabnika, ki se v varnostno shemo vključuje kot subjekt PRS, mora
biti povezano z davčno številko tega uporabnika, vpisano v PRS.
(5) V
posamezno skupino profesionalnih uporabnikov se lahko vključi uporabnik, ki
poleg pogojev iz prvega odstavka tega člena, izpolnjuje tudi te pogoje:
1.    
v skupino notarjev: če ima položaj notarja po zakonu, ki ureja notariat,
2.    
v skupino odvetnikov: če ima položaj evidentiranega odvetnika ali
odvetniške družbe po zakonu, ki ureja odvetništvo,
3.    
v skupino izvršiteljev: če ima položaj izvršitelja po zakonu, ki ureja
izvršbo in zavarovanje,
4.    
v skupino upraviteljev: če ima položaj upravitelja po zakonu, ki ureja
postopke zaradi insolventnosti,
5.    
v skupino nepremičninskih družb: če ima položaj nepremičninske družbe po
zakonu, ki ureja nepremičninsko posredovanje.
(6) Uporabnik
se vključi v varnostno shemo v posamezni skupini profesionalnih uporabnikov, če
njegovo prijavo potrdi administrator te uporabniške skupine.
(7) Fizična
oseba, se v varnostno shemo vključi kot subjekt, ki je vpisan v centralni
register prebivalstva (v nadaljnjem besedilu: subjekt CRP), razen če se
vključuje:
-      
bodisi v uporabniško skupino notarji,
-      
bodisi v uporabniško skupino odvetniki in odvetniške storitve opravlja
prek pravnoorganizacijske oblike evidentiranega odvetnika,
-      
bodisi v uporabniško skupino izvršiteljev ali upraviteljev in naloge
izvršitelja ali upravitelja opravlja prek pravnoorganizacijske oblike
samostojnega podjetnika posameznika,
-      
bodisi v uporabniško skupino nepremičninske družbe in storitve
nepremičninskega posredovanja opravlja prek pravnoorganizacijske oblike
samostojnega podjetnika posameznika.
(8) Fizična
oseba, ki je subjekt CRP, se lahko vključi v varnostno shemo kot pooblaščenec
samostojnega uporabnika:
1.    
če ima veljavno kvalificirano potrdilo, ki je povezano z njeno davčno
številko, in
2.    
če njeno prijavo v varnostni shemi potrdi samostojni zunanji
kvalificirani uporabnik, kot pooblaščenec katerega se je prijavila.
(9) Uporabnik,
ki je vključen v varnostno shemo kot pooblaščenec samostojnega uporabnika,
opravlja e‑opravila v imenu samostojnega zunanjega kvalificiranega uporabnika.
(10) Posamezna
fizična oseba je lahko hkrati vključena v varnostni shemi kot pooblaščenec samo
enega samostojnega zunanjega kvalificiranega uporabnika v posamezni uporabniški
skupini.
13. člen
(upravljanje pooblastil samostojnih
zunanjih kvalificiranih uporabnikov)
(1) Uporabnik se vključi v varnostno
shemo v posamezni skupini samostojnih zunanjih kvalificiranih uporabnikov na
podlagi prijave za vključitev v to skupino (v nadaljnjem besedilu: prva
prijava).
(2) Uporabnik, ki se želi vključiti v
posamezno skupino samostojnih zunanjih kvalificiranih uporabnikov (v nadaljnjem
besedilu: prijavitelj), odda prvo prijavo elektronsko prek portala e‑sodstvo z
uporabo svojega kvalificiranega potrdila.
(3) Prijavitelj mora v prvi prijavi v
ustrezne rubrike vnesti te podatke:
1.    
podatek ali se vključuje kot subjekt PRS ali kot subjekt CRP,
2.    
skupino samostojnih zunanjih kvalificiranih uporabnikov, v kateri se
želi vključiti (v nadaljnjem besedilu: izbrana uporabniška skupina),
3.    
glede na položaj, v katerem se vključuje v varnostno shemo:
-  
če se vključuje kot subjekt CRP: svojo davčno številko, s katero je
povezano njegovo kvalificirano potrdilo,
-  
če se vključuje kot subjekt PRS: matično številko;
4.    
naslov varnega elektronskega predala za vročanje pisanj v civilnih
sodnih postopkih, in
5.    
elektronski naslov za sprejemanje obvestil Centra za informatiko.
(4) Varnostna shema mora:
1.    
preveriti veljavnost kvalificiranega potrdila prijavitelja,
2.    
če je prijavitelj vključuje kot subjekt CRP, na podlagi vnesene davčne
številke:
-  
preveriti, ali se vnesena davčna številka ujema z davčno številko, s
katero je povezano kvalificirano potrdilo prijavitelja,
-  
v varnostno shemo iz centralnega registra prebivalcev prevzeti podatke o
osebnem imenu in EMŠO prijavitelja;
3.    
če se prijavitelj vključuje kot subjekt PRS:
-  
na podlagi vnesene matične številke v varnostno shemo iz PRS prevzeti
podatke o firmi, davčni številki, poslovnem naslovu in pravnoorganizacijski
obliki,
-  
preveriti, ali se davčna številka, prevzeta iz PRS, ujema z davčno
številko, s katero je povezano kvalificirano potrdilo prijavitelja;
4.    
v informacijskem sistemu za varno elektronsko vročanje preveriti, ali je
odprt varni elektronski predal z naslovom, navedenim v prijavi.
(5) Varnostna shema mora sprejeti
oddajo prve prijave v izbrani uporabniški skupini:
1.    
če je kvalificirano potrdilo prijavitelja veljavno,
2.    
če se davčna številka, ki se prevzame v varnostno shemo, ujema z davčno
številko, povezano s kvalificiranim potrdilom prijavitelja, in
3.    
če je odprt varni elektronski predal z naslovom, navedenim v prvi
prijavi.
(6) Če pogoji iz prejšnjega odstavka
niso izpolnjeni, mora varnostna shema zavrniti vključitev prijavitelja v
izbrani uporabniški skupini.
(7) Če so pogoji iz petega odstavka
tega člena izpolnjeni, mora varnostna shema glede na izbrano uporabniško
skupino:
1.    
če je prijavitelj izbral uporabniško skupino profesionalnih uporabnikov:
posredovati prijavo administratorju te skupine,
2.    
če je prijavitelj izbral uporabniško skupino uporabnikov – strank:
vključiti prijavitelja v varnostno shemo v izbrani uporabniški skupini.
(8) Administrator izbrane skupine
profesionalnih uporabnikov mora preveriti, ali prijavitelj izpolnjuje pogoje za
vključitev v to skupino iz petega odstavka 12. člena
tega pravilnika, in glede na izid te preveritve potrditi ali zavrniti
vključitev prijavitelja v izbrani uporabniški skupini v treh delovnih dneh po
prejemu prve prijave.
(9) Administrator mora prijavitelju
poslati obvestilo o potrditvi ali zavrnitvi vključitve v skupino profesionalnih
uporabnikov prek varnostne sheme na prijaviteljev elektronski naslov, naveden v
prijavi.
(10) Če uporabnik neha izpolnjevati
pogoj za vključitev v posamezni skupini profesionalnih uporabnikov iz petega odstavka 12. člena tega pravilnika, mu mora administrator te
skupine v varnostni shemi odvzeti pooblastila v treh delovnih dneh po dnevu, ko
izve za ta razlog.
(11) Prvi do deseti odstavek tega
člena se smiselno uporabljajo tudi za:
1.    
vključitev uporabnika, ki je že vpisan v varnostni shemi, v dodatno
uporabniško skupino samostojnih zunanjih kvalificiranih uporabnikov,
2.    
izključitev ali izstop uporabnika iz posamezne uporabniške skupine
samostojnih zunanjih kvalificiranih uporabnikov in
3.    
spremembo varnega elektronskega predala ali elektronskega naslova
uporabnika.
(12) Naslov varnega elektronskega
predala uporabnika, vključenega v varnostno shemo, ki je vpisan v varnostni
shemi, velja za uradni naslov njegovega varnega elektronskega predala iz
tretjega stavka osmega odstavka 132. člena ZPP.
13.a člen
(upravljanje pooblastil pooblaščencev
samostojnih uporabnikov)
(1) Fizična oseba se vključi v
varnostno shemo kot pooblaščenec samostojnega uporabnika na podlagi prijave (v
nadaljnjem besedilu: prijava pooblaščenca), ki jo odda elektronsko prek portala
e‑sodstvo z uporabo svojega kvalificiranega potrdila.
(2) Prijavitelj mora v prijavi
pooblaščenca v ustrezne rubrike vnesti te podatke:
1.    
podatek, da se vključuje kot subjekt CRP,
2.    
svojo davčno številko, s katero je povezano njegovo kvalificirano
potrdilo,
3.    
te podatke o samostojnem zunanjem uporabniku, kot pooblaščenec katerega
se prijavlja (v nadaljnjem besedilu: izbrani samostojni zunanji kvalificirani
uporabnik):
- 
uporabniško skupino, v katero je vključen in
- 
davčno številko;
4.    
elektronski naslov za sprejemanje obvestil Centra za informatiko.
(3) Varnostna shema mora:
1.    
preveriti veljavnost kvalificiranega potrdila prijavitelja,
2.    
preveriti, ali se vnesena davčna številka ujema z davčno številko, s
katero je povezano kvalificirano potrdilo prijavitelja, in
3.    
v varnostno shemo iz centralnega registra prebivalcev prevzeti podatke o
osebnem imenu in EMŠO prijavitelja.
(4) Varnostna shema mora sprejeti
oddajo prijave pooblaščenca:
1.    
če je kvalificirano potrdilo prijavitelja veljavno,
2.    
če se davčna številka, ki se prevzame v varnostno shemo, ujema z davčno
številko, povezano s kvalificiranim potrdilom prijavitelja, in
3.    
če je izpolnjen pogoj iz desetega odstavka 12. člena tega pravilnika.
(5) Če pogoji iz prejšnjega odstavka
niso izpolnjeni, mora varnostna shema zavrniti vključitev prijavitelja kot pooblaščenca
samostojnega uporabnika.
(6) Če so pogoji iz četrtega odstavka
tega člena izpolnjeni, mora varnostna shema prijavo pooblaščenca posredovati v
potrditev izbranemu samostojnemu zunanjemu kvalificiranemu uporabniku.
(7) Izbrani samostojni zunanji
kvalificirani uporabnik prek varnostne sheme potrdi ali zavrne vključitev
prijavitelja kot njegovega pooblaščenca.
(8) Prvi do sedmi odstavek tega člena
se smiselno uporabljajo tudi za:
1.    
preklic ali odpoved pooblastila pooblaščencu samostojnega uporabnika in
2.    
spremembo elektronskega naslova pooblaščenca samostojnega uporabnika.
14. člen
(uporabniška navodila in seznam ponudnikov
storitev varnega elektronskega vročanja)
(1) Center za informatiko mora na portalu e‑sodstvo
objaviti in tekoče posodabljati uporabniška navodila, ki vsebujejo opis:
1.    
za administratorje in zunanje kvalificirane uporabnike, ki vsebujejo
opis postopkov pri upravljanju pooblastil zunanjih kvalificiranih uporabnikov,
2.    
za registrirane uporabnike, ki vsebujejo opis:
- 
postopkov pri izvajanju prve in naslednjih prijav in
- 
postopkov, če uporabnik pozabi geslo.
(2) Center za informatiko mora na
portalu e‑sodstvo objaviti in tekoče posodabljati seznam izvajalcev storitev
varnega elektronskega vročanja iz 2. točke drugega odstavka 7. člena tega
pravilnika, pri katerih lahko kvalificirani zunanji uporabniki odprejo varni
elektronskih predal za elektronsko vročanje v civilnih sodnih postopkih.
15. člen
(vsebinska in tehnična pomoč uporabnikom)
(1) Vsebinska pomoč
uporabnikom je:
1.    
pomoč pri izvajanju postopkov prijave uporabnika in
2.    
pomoč pri izpolnjevanju podatkov v zaslonskih obrazcih in izvajanju
drugih korakov e‑opravil.
(2) Tehnična pomoč uporabnikom je
pomoč pri tehničnih težavah, povezanih z delovanjem modula varnostne sheme ali
modula e‑opravil.
(3) Center za informatiko mora
zagotavljati:
1.    
vsebinsko pomoč registriranim uporabnikom in notranjim kvalificiranim
uporabnikom,
2.    
tehnično pomoč vsem uporabniškim skupinam.
(4) Center za informatiko mora pomoč iz
prejšnjega odstavka zagotavljati tako:
1.    
da na portalu e‑sodstvo objavi elektronski naslov, na katerega lahko
uporabnik pošlje zahtevo za pomoč,
2.    
da na zahtevo za pomoč odgovori naslednji delovni dan po prejemu
zahteve.
(5) Administrator posamezne skupine profesionalnih
uporabnikov mora zagotavljati vsebinsko pomoč uporabnikom iz te skupine.
3. E-OPRAVILA UPORABNIKOV INFORMACIJSKEGA SISTEMA
E-SODSTVO
16. člen
(uporaba pravil o e-opravilih)
Pravila, določena v 17. do 19. členu tega
pravilnika, se uporabljajo v civilnih sodnih postopkih, v katerih je mogoče
opravljati e‑opravila po predpisu iz prvega odstavka 25. člena Zakona o
spremembah in dopolnitvah Zakona o pravdnem postopku (Uradni list RS, št.
52/07) ali drugem predpisu, ki ureja posebno vrsto civilnega sodnega postopka,
če ni v predpisu za posamezno vrsto ali skupino civilnih postopkov drugače
določeno.
17. člen
(uporaba portala e-sodstvo)
(1) Dostop do
opravljanja e‑opravil mora biti zagotovljen prek portala e‑sodstvo.
(2) Portal e‑sodstvo mora biti zasnovan
tako, da:
1.    
uporabnik ob vstopu na portal izbere uporabniško skupino in izvede
postopek prijave v izbrani uporabniški skupini,
2.    
se po uspešno izvedeni prijavi za izbrano uporabniško skupino prikažejo
e‑postopki, v katerih so uporabniki izbrane uporabniške skupine upravičeni
opravljati e‑opravila,
3.    
se potem, ko uporabnik izbere posamezno vrsto ali skupino civilnih
sodnih postopkov, prikažejo e‑opravila, ki jih je uporabnik upravičen
opravljati v izbranem e‑postopku.
18. člen
(vložitev elektronske vloge prek portala
e-sodstvo)
(1) Uporabnik vloži
elektronska vlogo tako, da:
1.    
na portalu e‑sodstvo izbere ustrezno e‑opravilo za vložitev elektronske
vloge in z uporabo ustrezne funkcionalnosti modula e‑opravila v ustrezna polja
zaslonskega obrazca vnese podatke o standardiziranem delu besedila vloge,
2.    
nestandardizirani del besedila elektronske vloge oblikuje kot poseben
elektronski dokument, ki ustreza zahtevam iz 19. člena tega pravilnika,
3.    
elektronski dokument z nestandardiziranim delom besedila elektronske
vloge priloži e‑opravilu z uporabo ustrezne funkcionalnosti modula e‑opravila
in ga podpiše s svojim varnim elektronskim podpisom,
4.    
izbire ustrezno funkcionalnost modula e‑opravila za oddajo elektronske
vloge v informacijski sistem e‑sodstvo.
(2) Za elektronske priloge, ki se
priložijo elektronski vlogi se smiselno uporabljata 2. in 3. točka prejšnjega odstavka.
(3) Informacijski sistem e‑sodstvo
mora zagotoviti:
1.    
da se vsaka prejeta elektronska vloga opremi s časovnim žigom časa prejema
elektronske vloge, in
2.    
da uporabniku posreduje elektronsko potrdilo o času prejema elektronske
vloge.
(4) (črtan).
19. člen
(elektronski dokument, ki se priloži
e-opravilu)
(1) Če se
nestandardizirani del besedila elektronske vloge izvorno sestavi kot
elektronski dokument, mora biti e‑opravilu priložen tako, da se pretvori v
PDF/A obliko.
(2) Nestandardizirani del besedila
elektronske vloge, ki je izvorno sestavljen kot pisni dokument, in prilogo, ki
je pisna listina, mora uporabnik zaradi priložitve e‑opravilu pretvoriti v
elektronski dokument tako, da jo skenira.
(3) Elektronski dokument iz prejšnjega
odstavka mora ustrezati tem zahtevam:
1.    
biti mora v PDF/A obliki na črno‑bel način,
2.    
ločljivost mora biti med 240dpi in 300dpi,
3.    
če pisna listina obsega več listov, morajo biti vsi listi, ki jih obsega
listina, vsebovani v eni PDF datoteki tako, da je vsak list na svoji strani
brez vmesnih praznih listov,
4.    
če se prilagata dve listini ali več listin, mora biti vsaka listina v
svoji PDF datoteki.
(4) Če elektronski dokument, ki je
priložen e‑opravilu, ne ustreza zahtevam iz prvega, drugega ali tretjega odstavka
tega člena, velja, da je elektronska vloga nepopolna.
4. VODENJE E-SPISA
20. člen
(uporaba pravil o vodenju e-spisa)
Pravila, določena v 21., 22. in 23. členu tega pravilnika, se uporabljajo v civilnih sodnih postopkih, v katerih se po zakonu
ali drugem predpisu vodi e‑spis.
21. člen
(način vodenja e-spisa)
(1) E‑spis se vodi tako,
da se v centralni informatizirani bazi e‑spisa hranijo:
1.    
vse elektronske vloge in elektronske priloge, ki so jih vložile stranke
v posamezni zadevi,
2.    
vsa elektronska sodna pisanja, ki jih je izdalo sodišče v tej zadevi, in
3.    
elektronske vročilnice in v elektronsko obliko pretvorjene pisne
vročilnice v zvezi z vsemi vročitvami v tej zadevi.
(2) Centralna informatizirana baza e‑spisa
mora biti zasnovana tako, da so elektronski dokumenti, ki spadajo v e‑spis
posamezne zadeve, opremljeni z meta podatki o tej zadevi, s katerimi jih je
mogoče povezati s to zadevo.
22. člen
(izvirnik in odpravki elektronskega
pisanja sodišča)
(1) Elektronska sodna
odločba velja za izvirnik sodne odločbe.
(2) Pri elektronski vročitvi sodne
odločbe se pošlje odpravek elektronske sodne odločbe kot elektronski dokument.
(3) Pri vročitvi sodne odločbe po
pošti se pošlje natisnjeni odpravek elektronske sodne odločbe.
(4) Prvi do tretji odstavek tega člena
se smiselno uporabljajo tudi za druga sodna pisanja.
23. člen
(pretvarjanje pisnih vročilnic v
elektronsko obliko)
(1) Pisne vročilnice se
pretvorijo v elektronsko obliko tako, da se skenirajo.
(2) Elektronski dokument z vsebino
skenirane pisne vročilnice se vloži v e‑spis in ima enako dokazno moč kot vročilnica
po 149. členu ZPP.
(3) Pisne vročilnice, ki so bile
pretvorjene v elektronsko obliko, se hranijo posebej in se uničijo po poteku
šestih let od dneva, ko so bile vložene v e‑spis.
(4) Center za informatiko mora
zagotoviti izvajanje skeniranja pisnih vročilnic in njihovo hrambo v skladu s
prejšnjim odstavkom tega člena.
5. ELEKTRONSKO VROČANJE
24. člen
(uporaba pravil o elektronskem vročanju)
Pravila, določena v 25. do 28. členu tega
pravilnika, se uporabljajo v civilnih sodnih postopkih, v katerih je mogoče
opravljati elektronsko vročanje po predpisu iz drugega odstavka 25. člena
Zakona o spremembah in dopolnitvah Zakona o pravdnem postopku (Uradni list RS,
št. 52/07) ali drugem predpisu, ki ureja posebno vrsto civilnega sodnega
postopka.
25. člen
(odprava elektronske pošiljke)
(1) Elektronska pisanje
se odpravi v postopek elektronskega vročanja tako, da informacijski sistem e‑sodstvo
pisanje, ki naj se vroči (v nadaljnjem besedilu: elektronska pošiljka):
1.    
podpiše z kvalificiranim digitalnim potrdilom strežnika informacijskega
sistema e‑sodstvo in
2.    
ga pošlje informacijskemu sistema za varno elektronsko vročanje, v
katerem ima naslovnik svoj varen elektronski predal, s sporočilom, ki vsebuje
te podatke o:
- 
sodišču (pošiljatelju),
- 
oznaki elektronskega dokumenta (pisanja), ki jo določi informacijski
sistem e‑sodstvo in
- 
varnem elektronskem predalu naslovnika.
(2) Informacijski sistem za varno
elektronsko vročanje mora potrditi sprejem pisanja v postopek vročanja tako, da
informacijskemu sistemu e‑sodstvo pošlje sporočilo o potrditvi sprejema,
podpisano s kvalificiranim potrdilom strežnika, na katerem teče informacijski
sistem za varno elektronsko vročanje.
26. člen
(obvestilo o prispeli elektronski pošljki)
(1) Informacijski sistem
za varno elektronsko vročanje mora elektronsko pošiljko poslati naslovniku v
varen elektronski predal skupaj z elektronskim obvestilom (v nadaljnjem
besedilu: obvestilo o prispeli elektronski pošiljki).
(2) Obvestilo o prispeli elektronski
pošiljki mora vsebovati:
1.    
podatke o sodišču (pošiljatelju) in
2.    
besedilo z naslednjo vsebino:


Obveščamo vas, da je v vaš varni
  elektronski predal dne ________ <datum posredovanja obvestila>
  prispela pošiljka, z oznako ___________ <oznaka dokumenta, ki jo je ob
  odpravi določil informacijski sistem e‑sodstvo>.


Pošiljko lahko prevzamete v roku 15
  dni v vašem varnem elektronskem predalu na naslovu ________ <naslov s
  povezavo za dostop>. Rok za prevzem začne teči od dne ________ <datum
  posredovanja obvestila>. Če v tem roku pošiljke ne boste prevzeli, se
  bo po sedmem odstavku 141.a člena ZPP s potekom tega roka vročitev štela za
  opravljeno.


27. člen
(prevzem elektronske pošljke in
elektronska vročilnica)
(1) Naslovnik
elektronsko pošiljko prevzame iz informacijskega sistema za varno elektronsko
vročanje tako, da z uporabo kvalificiranega potrdila:
1.    
dokaže svojo istovetnost,
2.    
presname elektronski dokument in
3.    
elektronsko podpiše vročilnico s svojim varnim elektronskim podpisom (v
nadaljnjem besedilu: elektronska vročilnica).
(2) Elektronska vročilnica mora
vsebovati:
1.    
podatke o sodišču (pošiljatelju),
2.    
podatke o naslovniku in
3.    
besedilo z naslednjo vsebino:


Naslovnik potrjujem, da sem dne
  ________ <datum elektronskega podpisa vročilnice> sprejel
  pošiljko z oznako ___________ <oznaka dokumenta, ki jo je ob odpravi
  določil informacijski sistem e‑sodstvo>.


(3) Informacijski sistem za varno
elektronsko vročanje mora informacijski sistem e‑sodstvo obvestiti o opravljeni
vročiti tako, da mu pošlje elektronsko vročilnico, podpisano z varnim
elektronskim podpisom naslovnika.
28. člen
(potrdilo o opravljeni elektronski
vročitvi na podlagi fikcije)
(1) Če naslovnik
elektronske pošiljke ne prevzame v 15 dneh od dneva, ko je prejel
obvestilo o prispeli elektronski pošiljki, mora informacijski sistem za varno
elektronsko vročanje naslednji dan po poteku tega roka, informacijskemu sistemu
e‑sodstvo poslati sporočilo s potrdilom o opravljeni elektronski vročitvi na
podlagi fikcije.
(2) Potrdilo o opravljeni elektronski
vročitvi na podlagi fikcije mora vsebovati:
1.    
podatke o sodišču (pošiljatelju),
2.    
podatke o naslovniku in
3.    
besedilo z naslednjo vsebino:


Potrjujemo,
– da je naslovnik pošiljke z oznako
  ___________ <oznaka dokumenta, ki jo je ob odpravi določil
  informacijski sistem e‑sodstvo> dne __________ <datum obvestila
  o prispeli pošiljki> prejel obvestilo o tej pošiljki s poukom o
  pravnih posledicah neprevzema v 15 dneh,
– da naslovnik pošiljke v 15 dneh
  od dneva obvestila o prispeli pošiljki ni prevzel, zato se po sedmem odstavku
  141.a člena ZPP šteje, da je bila vročitev opravljena dne __________ <datum
  – naslednji dan po poteku 15‑dnevnega roka>.



Pravilnik o elektronskem poslovanju v civilnih
sodnih postopkih (Uradni list RS, št. 64/10)
vsebuje naslednje prehodne in končno določbo:
»6. PREHODNE DOLOČBE IN KONČNA DOLOČBA
29. člen
(začetek
uporabe pravil o varnostni shemi)
Tretji odstavek 11. člena ter 12. in 13. člen tega pravilnika se začnejo uporabljati:
1.    
za skupine kvalificiranih uporabnikov iz 1. do 5. in 7. točke četrtega odstavka 8. člena tega pravilnika: 1. septembra 2010,
2.    
za skupino kvalificiranih uporabnikov iz 6. točke četrtega odstavka 8. člena
tega pravilnika: po objavi predpisa iz 25. člena Zakona o spremembah in
dopolnitvah Zakona o pravdnem postopku (Uradni list RS, št. 52/07).
30. člen
(vzpostavitev
varnostne sheme in objava uporabniških navodil)
Center za informatiko mora do
1. septembra 2010 na portalu e‑sodstvo:
1.    
objaviti seznam iz 1. točke petega odstavka 8. člena tega pravilnika za
uporabniške skupine zunanjih kvalificiranih uporabnikov iz 1. do 5. in 7. točke četrtega odstavka 8. člena tega pravilnika,
2.    
omogočiti dostop do varnostne sheme za upravljanje pooblastil zunanjih
kvalificiranih uporabnikov in
3.    
objaviti uporabniška navodila za varnostno shemo iz 1. točke prvega
odstavka 14. člena tega pravilnika in seznam iz drugega odstavka 14. člena tega
pravilnika.
31. člen
(obveznosti
zunanjih kvalificiranih uporabnikov)
Administratorji uporabniških skupin
zunanjih kvalificiranih uporabnikov iz 1. do 5. in 7. točke četrtega odstavka 8. člena tega pravilnika morajo do 10. septembra 2010
zagotoviti pogoje iz drugega odstavka 11. člena tega pravilnika in vložiti
zahtevo v skladu s četrtim odstavkom 11. člena tega pravilnika.
32. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o elektronskem poslovanju v civilnih sodnih postopkih (Uradni list
RS, št. 23/11) vsebuje naslednjo prehodno in
končno določbo:
»PREHODNA IN KONČNA DOLOČBA
9. člen
(1) Določbe 1. do 8. člena tega
pravilnika se začnejo uporabljati 11. aprila 2011.
(2) Center za informatiko mora do
11. aprila 2011:
1.    
namestiti ustrezno spremembo varnostne sheme, ki omogoča upravljanje
pooblastil uporabnikov v skladu s tem pravilnikom,
2.    
na portalu e‑sodstvo objaviti obvestilo o tej namestitvi in ustrezno
dopolnjena uporabniška navodila iz prvega odstavka 14. člena pravilnika.
(3) Center za informatiko mora hkrati
z namestitvijo spremembe varnostne sheme iz 1. točke prejšnjega odstavka,
uskladiti podatke o zunanjem kvalificiranem uporabniku, ki je ob namestitvi
spremembe vpisan v varnostni shemi:
1.    
če je vpisan v uporabniški skupini notarji:
-  
na podlagi davčne številke, vpisane v varnostni shemi, iz PRS pridobiti
njegove podatke in
-  
ga v varnostno shemo vpisati kot subjekt PRS v uporabniški skupini
notarji,
2.    
če je vpisan v uporabniški skupini odvetniki, na podlagi davčne
številke, vpisane v varnostni shemi, v PRS preveriti, ali je vpisan v
pravnoorganizacijski obliki evidentirani odvetnik, in:
-  
če je vpisan v PRS kot evidentirani odvetnik: iz PRS pridobiti njegove
podatke in ga v varnostno shemo vpisati kot subjekt PRS v uporabniški skupini
odvetniki,
-  
če ni vpisan v PRS: v varnostni shemi označiti, da je vpisan kot subjekt
CRP brez uporabniške skupine, in uporabnika obvestiti, da se mora v varnostni
shemi prijaviti kot pooblaščena oseba samostojnega kvalificiranega uporabnika,
ki je vpisan v varnostni shemi kot subjekt PRS v uporabniški skupini odvetniki,
3.    
če je vpisan v uporabniški skupini upravitelji, na podlagi davčne
številke, vpisane v varnostni shemi, v PRS preveriti, ali je vpisan v
pravnoorganizacijski obliki samostojni podjetnik posameznik, in:
-  
če je vpisan v PRS kot samostojni podjetnik posameznik: iz PRS pridobiti
njegove podatke in ga v varnostno shemo vpisati kot subjekt PRS,
-  
če ni vpisan v PRS: v varnostni shemi označiti, da je vpisan kot subjekt
CRP.
10. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o elektronskem poslovanju v civilnih sodnih postopkih (Uradni list
RS, št. 67/15)
vsebuje naslednjo končno določbo:
»6. člen
Ta pravilnik začne veljati petnajsti dan po
objavi v Uradnem listu Republike Slovenije.«.