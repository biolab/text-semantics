1. člen
(vsebina sklepa)
(1) Ta sklep določa podrobnejšo vsebino prospekta in
pravil upravljanja vzajemnega sklada, krovnega sklada ter alternativnega vzajemnega
sklada.
(2) Določbe tega sklepa, ki veljajo za družbo za upravljanje,
se uporabljajo tudi za upravljavca alternativnega investicijskega sklada, ki
ima dovoljenje Agencije za trg vrednostnih papirjev (v nadaljnjem besedilu:
Agencija) za opravljanje storitev upravljanja alternativnih investicijskih
skladov in upravljavca alternativnega investicijskega sklada države članice, z
dovoljenjem pristojnega organa države članice za opravljanje storitev
upravljanja alternativnih investicijskih skladov, če upravlja alternativni
vzajemni sklad.
2. člen
(splošna navodila za sestavo prospekta)
(1) Pravila upravljanja morajo biti vključena v prospekt
skladno z navodili iz prilog k temu sklepu. Na naslovni strani prospekta mora
biti jasno označeno, da gre za prospekt z vključenimi pravili upravljanja (v
nadaljnjem besedilu: prospekt).
(2) Če odprti investicijski sklad izvaja posle financiranja z
vrednostnimi papirji in ponovne uporabe mora prospekt vsebovati tudi
informacije kot jih določa 14. člen Uredbe (EU) št. 2015/2365
Evropskega parlamenta in Sveta z dne 25. novembra 2015 o preglednosti
poslov financiranja z vrednostnimi papirji in ponovne uporabe ter spremembi
Uredbe (EU) št. 648/2012 (UL L št. 337 z dne 23. decembra 2015,
str. 1).
(3) Pri odprtem investicijskem skladu, ki še ne posluje
dovolj dolgo, da bi bilo zanj mogoče navesti vse podatke, ki jih zahteva ta
sklep, se na mestih v prospektu, kjer naj bi se navedli ti podatki, navede
pojasnilo, da podatkov ni mogoče navesti, ker odprti investicijski sklad še ne
posluje dovolj časa.
(4) Vsa opozorila vlagateljem, ki jih mora na podlagi
tega sklepa vsebovati prospekt, morajo biti poudarjena tako, da vidno izstopajo
iz preostalega besedila.
(5) Oznaka »R« v prilogah tega sklepa pomeni, da se
besedilo nanaša na razrede investicijskih kuponov.
3. člen
(prospekt vzajemnega sklada)
Prospekt vzajemnega sklada vsebuje dejstva in podatke o
vzajemnem skladu in družbi za upravljanje, ki ga upravlja, navedene v prilogi 1
k temu sklepu, v enakem zaporedju in z enakimi naslovi, kot so navedeni v
prilogi 1.
4. člen
(prospekt krovnega sklada)
Prospekt krovnega sklada vsebuje dejstva in podatke o krovnem
skladu, podatke o vsakem posameznem podskladu krovnega sklada ter podatke o
družbi za upravljanje, ki upravlja krovni sklad, navedene v prilogi 2 k temu
sklepu, v enakem zaporedju in z enakimi naslovi, kot so navedeni v
prilogi 2.
5. člen
(prospekt napajalnega sklada)
Za prospekt napajalnega sklada se pri uporabi priloge 1. in
2. k temu sklepu upošteva 347. člen Zakona o investicijskih skladih in družbah
za upravljanje (Uradni list RS, št. 31/15, 81/15 in 77/16; v nadaljnjem
besedilu: ZISDU-3).
6. člen
(prospekt alternativnega vzajemnega sklada)
(1) V zvezi s strukturo in vsebino prospekta
alternativnega vzajemnega sklada in navodili za njegovo sestavo se smiselno
uporablja priloga 1 k temu sklepu.
(2) V zvezi s strukturo in vsebino prospekta
alternativnega krovnega sklada in navodili za njegovo sestavo se smiselno
uporablja priloga 2 k temu sklepu.
(3) Pri smiselni uporabi iz prvega in drugega odstavka
tega člena je potrebno upoštevati najmanj, da:
1.     
alternativni vzajemni sklad ni usklajen z Direktivo 2009/65/ES
Evropskega parlamenta in Sveta z dne 13. julija 2009 o usklajevanju
zakonov in drugih predpisov o kolektivnih naložbenih podjemih za vlaganja v
prenosljive vrednostne papirje (KNPVP) (UL L št. 302 z dne 17. 11. 2009,
str. 32; v nadaljnjem besedilu: Direktiva 2009/65/ES);
2.     
ime alternativnega vzajemnega sklada vsebuje označbo »alternativni
vzajemni sklad«;
3.     
naložbena pravila lahko vključujejo nekatere dodatne vrste naložb in
drugačne omejitve izpostavljenosti;
4.     
najnižja dovoljena višina prvega vplačila znaša 25.000 eurov, razen za
alternativne vzajemne sklade, katerih naložbena pravila določajo najmanj 80
odstotno izpostavljenost do naložb iz 1. točke prvega odstavka 361. člena
ZISDU-3;
5.     
obračunsko obdobje za izračun čiste vrednosti sredstev ne sme biti
daljše od 12 mesecev;
6.     
obdobje odkupov ne sme biti krajše od obračunskega obdobja za izračun
čiste vrednosti sredstev in mora upoštevati trajanje le-tega ter ne sme biti
daljše od enega leta;
7.     
rok za izplačilo odkupne vrednosti investicijskih kuponov ne sme biti
daljši od zadnjega delovnega dne prvega naslednjega obračunskega obdobja za
izračun vrednosti enote premoženja, ali 60 dni po koncu obračunskega obdobja, v
katerem je bila vložena zahteva za izplačilo investicijskih kuponov
alternativnega vzajemnega sklada;
8.     
so pogoji za vplačilo s prenosljivimi vrednostnimi papirji drugačni kot
pri vzajemnem skladu;
9.     
pravila upravljanja lahko določijo obvezo imetnikom investicijskih
kuponov po predhodni najavi vložitve zahteve za izplačilo investicijskih
kuponov;
10.  
v zvezi uporabo ukrepov v primeru začasne nezmožnosti zagotavljanja
sprotnih izplačil ZISDU-3 določa posebnosti za alternativni vzajemni sklad;
11.  
je družba za upravljanje lahko upravičena do nagrade za uspešno
upravljanje, ki mora biti določena na jasen, pregleden in nedvoumen način;
12.  
za združevanje alternativnih vzajemnih skladov veljata dodatna pogoja iz
1. in 2. točke 360. člena ZISDU-3;
13.  
za likvidacijo alternativnega vzajemnega sklada ZISDU-3 določa drugačne
razloge;
14.  
če alternativni vzajemni sklad upravlja upravljavec alternativnega investicijskega
sklada, ki ima dovoljenje Agencije za opravljanje storitev upravljanja
alternativnih investicijskih skladov ali upravljavec alternativnega
investicijskega sklada države članice, z dovoljenjem pristojnega organa države
članice za opravljanje storitev upravljanja alternativnih investicijskih
skladov, mora prospekt vsebovati tudi dodatne vsebine, ki jih v zvezi z
razkritji vlagateljem določa zakon, ki ureja upravljavce alternativnih
investicijskih skladov.

Priloga
1: Struktura prospekta vzajemnega sklada in navodila za njegovo sestavo
Priloga
2: Struktura prospekta krovnega sklada in navodila za njegovo sestavo

Sklep o pravilih upravljanja in prospektu
odprtega investicijskega sklada (Uradni list RS, št. 100/15) vsebuje naslednji končni določbi:
»KONČNI DOLOČBI
7. člen
(prenehanje uporabe
sklepov)
Z dnem uveljavitve tega sklepa se preneha uporabljati Sklep o
pravilih upravljanja in prospektu odprtega investicijskega sklada (Uradni list
RS, št. 33/12 in 31/15 – ZISDU-3).
8. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.«.

Sklep o spremembah in dopolnitvah Sklepa o
pravilih upravljanja in prospektu odprtega investicijskega sklada (Uradni list
RS, št. 31/17) vsebuje naslednjo končno določbo:
»KONČNA DOLOČBA
20. člen
Ta sklep začne veljati petnajsti dan po objavi v Uradnem
listu Republike Slovenije.«.