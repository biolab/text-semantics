I. SPLOŠNA DOLOČBA
1. člen
(vsebina)
Ta uredba podrobneje določa način
popolnjevanja pomožne policije, merila za izbor kandidatov, vrste in način
usposabljanj, višino plačila za pripravljenost in opravljanje nalog policije,
nadomestila, povračila in druge prejemke, odsotnost, pravice in dolžnosti
pomožnih policistov in kandidatov za pomožne policiste ter razloge za
prenehanje in odpoved pogodbe.
II. POSTOPEK POPOLNJEVANJA POMOŽNE POLICIJE
2. člen
(letni načrt popolnitve)
Generalni direktor policije sprejme letni
načrt popolnitve s pomožnimi policisti na predlog policijskih uprav, najkasneje
do konca oktobra za naslednje leto.
3. člen
(javni razpis)
Notranja organizacijska enota Ministrstva
za notranje zadeve, pristojna za kadrovske zadeve, na predlog policije in na
podlagi sprejetega letnega načrta popolnitve objavi javni razpis za kandidate
za pomožne policiste.
4. člen
(komisija za izbor kandidatov za pomožne
policiste in pomožnih policistov)
Tričlansko komisijo, ki odloča o izboru
kandidatov za pomožne policiste in pomožnih policistov (v nadaljnjem besedilu:
komisija), imenuje generalni direktor policije.
5. člen
(izbor kandidatov za pomožne policiste)
(1) Komisija preveri, ali na javni
razpis prijavljene osebe izpolnjujejo pogoje iz tretjega odstavka 101. člena
Zakona o organiziranosti in delu v policiji (Uradni list RS, št. 15/13 in
11/14; v nadaljnjem besedilu: zakon).
(2) Prednost pri izboru kandidatov za
pomožne policiste imajo osebe, ki pri preverjanju psihofizičnih sposobnosti dosežejo
boljše rezultate.
(3) Komisija neizbranim kandidatom ni
dolžna sporočiti razlogov za svojo odločitev.
5.a člen
(izjemni način popolnjevanja pomožne
policije)
(1) Ne glede na 2., 3., 4. in 5. člen te uredbe se pomožna
policija lahko popolnjuje z osebami, ki jim je v policiji prenehalo delovno
razmerje policista po lastni volji ali zaradi upokojevanja, pri čemer od dneva
prenehanja delovnega razmerja do dneva sklenitve pogodbe o prostovoljni službi
v pomožni policiji ni minilo več kot pet let.
(2) Z osebami iz prejšnjega odstavka se neposredno sklene
pogodba o prostovoljni službi v pomožni policiji.
III. POGODBA O PROSTOVOLJNI SLUŽBI V POMOŽNI POLICIJI
6. člen
(začasna pogodba)
(1) Z izbranim kandidatom se sklene
začasna pogodba za čas osnovnega usposabljanja.
(2) Pogodba iz prejšnjega odstavka se
sklene v pisni obliki in vsebuje podatke o dnevu začetka osnovnega
usposabljanja, matični policijski enoti in enoti, kjer bo usposabljanje
potekalo, času trajanja usposabljanja, višini plačila, razlogih za odpoved
pogodbe, dolžini odpovednih rokov ter razlogih in pogojih povrnitve stroškov osnovnega
usposabljanja.
(3) Po podpisu pogodbe se kandidat
vpiše v evidenco kandidatov za pomožne policiste in pomožnih policistov.
7. člen
(sklenitev pogodbe)
(1) Po uspešno opravljenem osnovnem
usposabljanju komisija izbere kandidate za opravljanje nalog pomožne policije,
s katerimi bo sklenjena pogodba o prostovoljni službi v pomožni policiji.
Prednost pri izboru imajo kandidati, ki so na osnovnem usposabljanju dosegli
boljše rezultate.
(2) Pogodba se sklene v pisni obliki
in mora vsebovati podatke o dnevu začetka službe v pomožni policiji, matični
policijski enoti, višini plačila za pripravljenost in za izvajanje nalog
policije, pogojih za opravljanje nalog policije v pomožni policiji, času
trajanja pogodbe, razlogih za odpoved pogodbe, dolžini odpovednih rokov, načinu
izračuna višine in pogojih povrnitve stroškov usposabljanj.
(3) Pogodba se sklene za najmanj pet
let in se lahko podaljšuje za krajše ali enako obdobje, do leta, v katerem
pomožni policist izpolni starost, določeno v tretjem odstavku 101. člena
zakona.
(4) Po podpisu pogodbe se pomožni
policist vpiše v evidenco kandidatov za pomožne policiste in pomožnih
policistov in se mu izda službena izkaznica, ki se hrani v matični policijski
enoti.
8. člen
(obvestilo delodajalcu)
Kandidat za pomožnega policista oziroma
pomožni policist najkasneje osem dni po podpisu začasne pogodbe in pogodbe o
prostovoljni službi v pomožni policiji o tem obvesti svojega delodajalca.
IV. PRAVICE IN DOLŽNOSTI POMOŽNIH POLICISTOV IN KANDIDATOV ZA
POMOŽNE POLICISTE
9. člen
(dolžnosti med trajanjem pogodbe)
(1) Kandidat za pomožnega policista se
mora na poziv matične policijske enote udeležiti osnovnega usposabljanja.
(2) Pomožni policist se mora odzvati
na poziv k nadaljevalnemu in dopolnilnemu usposabljanju ter izvajanju nalog
policije.
10. člen
(daljša odsotnost in obveščanje)
(1) Kandidat za pomožnega policista
oziroma pomožni policist mora svojo matično policijsko enoto obvestiti o vsaki
odsotnosti ali nezmožnosti, zaradi katere ne bi mogel prispeti v matično enoto
v dvanajstih urah od poziva.
(2) Med odsotnostjo iz prejšnjega
odstavka kandidatu za pomožnega policista oziroma pomožnemu policistu mirujejo
vse pravice in dolžnosti iz te uredbe.
11. člen
(osnovno, nadaljevalno in dopolnilno
usposabljanje)
(1) Osnovno, nadaljevalno in
dopolnilno usposabljanje potekajo po programih, ki jih predpiše generalni
direktor policije.
(2) Notranja organizacijska enota
policije, pristojna za izobraževanje in usposabljanje, izdela načrt osnovnega
usposabljanja.
(3) Matične policijske enote izvajajo
nadaljevalna in dopolnilna usposabljanja. Na podlagi odločbe generalnega
direktorja policije vsaka matična policijska enota izdela svoj letni načrt
nadaljevalnega in dopolnilnega usposabljanja za naslednje koledarsko leto, v
katerem navede termine usposabljanj.
(4) Kandidata za pomožnega policista
ali pomožnega policista in njegovega delodajalca mora policija z načrtom
usposabljanja seznaniti do 31. marca v tekočem letu ali najkasneje 30 dni
pred začetkom usposabljanja.
(5) Matična policijska enota pomožnega
policista vpokliče na usposabljanje s pozivom, ki mu mora biti vročen najmanj
30 dni pred začetkom usposabljanja.
(6) Iz zdravstvenih razlogov se
osnovno, nadaljevalno ali dopolnilno usposabljanje kandidata za pomožnega
policista ali pomožnega policista lahko odloži ali prekine.
12. člen
(odložitev usposabljanja in odsotnost)
(1) Kandidatu za pomožnega policista
in pomožnemu policistu se na njegovo prošnjo lahko odloži usposabljanje ali
odobri odsotnost:
1.    
na podlagi potrdila o začasni zadržanosti z
dela zaradi bolezni ali poškodbe oziroma ustreznega zdravniškega potrdila, in
sicer za čas začasne zadržanosti z dela oziroma zdravljenja,
2.    
tri dni zaradi rojstva otroka,
3.    
tri dni zaradi smrti ožjega družinskega člana
(starši oziroma posvojitelji, zakonec, oseba, s katero živi v zunajzakonski ali
partnerski skupnosti, otroci in posvojenci, bratje in sestre),
4.    
do trideset dni zaradi nujne pomoči družini ob
naravnih ali drugih nesrečah,
5.    
zaradi udeležbe na izpitu, kolokviju ali drugih
neodložljivih šolskih obveznosti največ tri dni na leto.
(2) Kandidatu za pomožnega policista
in pomožnemu policistu se lahko na prošnjo delodajalca zaradi neodložljivega
dela, ki ga je treba opraviti neposredno pred ali med usposabljanjem in ga ne
more opraviti drug delavec, odobri odsotnost do tri dni v koledarskem letu ali
odloži usposabljanje.
(3) Prošnjo za odložitev usposabljanja
oziroma odsotnost mora kandidat za pomožnega policista oziroma pomožni policist
vložiti pri enoti, v kateri poteka usposabljanje, ali pri matični policijski
enoti, najpozneje v osmih dneh po prejemu poziva oziroma ob nastanku katerega
od razlogov iz prvega in drugega odstavka tega člena.
13. člen
(odločanje vodje)
O odložitvi, odsotnosti, disciplinskih
kršitvah in prekinitvi usposabljanja odloči vodja matične enote, najpozneje v
treh dneh po prejemu vloge oziroma pojavu razloga za odložitev, odsotnost,
disciplinski postopek ali prekinitev.
V. NADOMESTILA TER DRUGI PREJEMKI IN POVRAČILA
14. člen
(plačilo za pripravljenost)
(1) Pomožnemu policistu pripada
plačilo za pripravljenost, določeno od osnove, ki jo predstavlja bruto znesek
minimalne plače v Republiki Sloveniji in se izplačuje najkasneje zadnji dan v
mesecu za pretekli mesec.
(2) Plačilo za pripravljenost,
določeno od osnove iz prejšnjega odstavka, znaša 0,8 odstotka na dan.
(3) Med opravljanjem nalog policije,
usposabljanjem ter v primerih iz prvega odstavka 9. člena te uredbe pomožnemu
policistu plačilo za pripravljenost ne pripada.
15. člen
(plačilo med usposabljanjem)
(1) Kandidatu za pomožnega policista
in pomožnemu policistu med usposabljanjem pripada nadomestilo za udeležbo na
usposabljanju, ki znaša v delovnih dneh 75 odstotkov, ob sobotah 100 odstotkov,
ob nedeljah in dela prostih dnevih pa 150 odstotkov osnovne plače javnega
uslužbenca v 21. plačnem razredu in povračilo stroškov prehrane,
prenočišča in prevoza, v skladu z merili, ki veljajo za zaposlene v javnem
sektorju, od naslova prebivanja do zbirnega mesta sklica usposabljanja.
(2) Ne glede na prejšnji odstavek
nezaposleni kandidat za pomožnega policista in nezaposleni pomožni policist v
delovnih dneh prejema plačilo v višini 100 odstotkov osnovne plače javnega
uslužbenca v 21. plačnem razredu.
(3) Za delovni dan iz prvega in
drugega odstavka tega člena šteje usposabljanje, ki traja najmanj osem ur.
(4) Plačilo za usposabljanje se
izplača najkasneje zadnji dan v mesecu za pretekli mesec.
16. člen
(plačilo za opravljanje nalog policije v
miru, vojnem in izrednem stanju)
(1) Pomožnemu policistu med
opravljanjem nalog policije v miru, vojnem in izrednem stanju pripada plačilo v
višini 100 odstotkov osnovne plače javnega uslužbenca v 21. plačnem razredu.
(2) Plačilo iz prejšnjega odstavka se
izplača najkasneje zadnji dan v mesecu za pretekli mesec.
17. člen
(zavarovanje)
Policija kandidate za pomožne policiste in
pomožne policiste med usposabljanjem in opravljanjem nalog policije zavaruje v
skladu s prvim odstavkom 83. člena zakona.
18. člen
(pravna pomoč)
Policija zagotovi plačano pravno pomoč v
delovnopravnih postopkih kandidatu za pomožnega policista in pomožnemu
policistu, ki mu delodajalec zaradi usposabljanja ali izvajanja nalog v pomožni
policiji odpove pogodbo o zaposlitvi.
VI. ODPOVED IN PRENEHANJE POGODBE
19. člen
(prenehanje pogodbe)
Začasna pogodba in pogodba o opravljanju
prostovoljne službe v pomožni policiji preneha veljati:
1.    
s potekom časa, za katerega je bila sklenjena,
2.    
s potekom odpovednega roka,
3.    
z dnem sklenitve pogodbe o zaposlitvi, če
kandidat za pomožnega policista ali pomožni policist sklene pogodbo o zaposlitvi
kot policist, vojak, carinik, pravosodni policist ali se zaposli v gospodarski
družbi, zavodu ali drugi organizaciji, katere dejavnost je po odločitvi Vlade
Republike Slovenije posebnega pomena za obrambo,
4.    
s smrtjo kandidata za pomožnega policista ali
pomožnega policista.
20. člen
(odpoved pogodbe)
Policija lahko kandidatu za pomožnega
policista oziroma pomožnemu policistu enostransko odpove začasno pogodbo ali
pogodbo o prostovoljni službi v pomožni policiji:
1.    
če preneha izpolnjevati splošne pogoje, določene
v zakonu,
2.    
v primeru kršitev, določenih v pogodbi o
prostovoljni službi v pomožni policiji,
3.    
če ne opravi preizkusa znanja in
usposobljenosti v skladu s programom osnovnega usposabljanja,
4.    
če v tekočem letu brez opravičenega razloga ni
opravil vseh usposabljanj, predpisanih z letnim načrtom,
5.    
če se zmanjšajo kadrovske potrebe v pomožni
policiji oziroma policiji,
6.    
če se brez opravičenega razloga ni odzval
pozivu za izvajanje nalog policije oziroma usposabljanju,
7.    
če uveljavlja pravico do ugovora vesti vojaški
dolžnosti.

Uredba o pomožni policiji (Uradni list RS, št.
51/14)
vsebuje naslednji končni določbi:
»VII. KONČNI DOLOČBI
21. člen
(prenehanje
uporabe)
Z dnem uveljavitve te uredbe se preneha
uporabljati Uredba o pogodbenem opravljanju prostovoljne službe v pomožni
policiji (Uradni list RS, št. 119/07 in 15/13 – ZODPol).
22. člen
(veljavnost)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvi Uredbe o pomožni policiji
(Uradni list RS, št. 87/15)
vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.