I. SPLOŠNE DOLOČBE
1. člen
(vsebina in uporaba)
(1) Ta pravilnik ureja pogoje in postopke za pridobitev
vojaškega izkaza tehničnega osebja nadzora in kontrole zračnega prostora (v
nadaljnjem besedilu: vojaški izkaz TNKZP), pogoje, postopke, usposabljanja,
opravljanje izpitov, podaljševanje in obnovo tipskega ratinga ali pooblastila.
(2) Ta pravilnik se uporablja za tehnično osebje, ki
opravlja strokovna dela in naloge v zvezi z vzdrževanjem, upravljanjem in
obratovanjem sistemov in naprav nadzora in kontrole zračnega prostora, ki
vključuje vsaj eno izmed naslednjih dejavnosti:
1.     
preventivno in korektivno vzdrževanje, vključujoč nadzor;
2.     
uvajanje v obratovanje in umik iz njega oziroma vrnitev v obratovanje;
3.     
kalibracijo;
4.     
modifikacijo;
5.     
zagotavljanje skladnosti z zahtevami ali
6.     
opravljanje strokovnih nalog v zvezi z varnostjo obratovanja sistemov in
naprav nadzora in kontrole zračnega prostora.
(3) Za vprašanja ureditve splošnih pogojev, načinov in
postopkov licenciranja, usposabljanja ter začasni odvzem in preklic vojaških
izkazov, tipskih ratingov, pooblastil ali drugih listin se uporablja pravilnik,
ki ureja licenciranje vojaškega letalskega in drugega strokovnega osebja
vojaškega letalstva.
(4) Za vprašanja ureditve zdravstvene sposobnosti se
uporabljajo predpisi, ki urejajo zdravstveno sposobnost letalskega in drugega
strokovnega osebja.
2. člen
(pomen izrazov)
(1) Izrazi, uporabljeni v tem pravilniku, pomenijo:
1.     
»shema usposobljenosti TNKZP« določa procese, kadre in časovno
razporeditev, potrebno za zagotavljanje ustreznega nadaljevalnega usposabljanja
in dokazovanja usposobljenosti TNKZP, odobri jo VLO;
2.     
»usposabljanje na delovnem mestu« pomeni fazo usposabljanja, v kateri se
predhodno pridobljene rutine ter znanja in spretnosti, povezane z delovnim
mestom, uporabljajo v praksi pod nadzorom inštruktorja;
3.     
»vojaški izkaz TNKZP« je listina, ki jo izda Vojaški letalski organ (v
nadaljnjem besedilu: VLO), s katero se potrdi, da vojaška oseba izpolnjuje
pogoje za opravljanje določenih del.
(2) Drugi izrazi, uporabljeni v tem pravilniku, pomenijo
enako kot izrazi, določeni v pravilniku, ki ureja licenciranje vojaškega
letalskega in drugega strokovnega osebja vojaškega letalstva, zakonu, ki ureja
letalstvo, podzakonskih predpisih ter drugih predpisih in aktih, ki veljajo
oziroma se uporabljajo v Republiki Sloveniji za vojaško letalstvo.
3. člen
(osnovni pogoji za pristop k usposabljanju TNKZP)
(1) Kandidat mora pred začetkom usposabljanja za
pridobitev vojaškega izkaza TNKZP in tipskih ratingov izpolnjevati naslednje
pogoje:
-       
imeti končano zahtevano stopnjo strokovne izobrazbe s področja
elektrotehnike, mehatronike ali informacijsko-komunikacijskih tehnologij;
-       
izkazati znanje angleškega jezika, ki dosega vsaj 70 odstotkov na
uvrstitvenih testih za angleški jezik (ALCPT);
-       
imeti veljavno ustrezno zdravniško spričevalo v skladu s predpisi, ki
urejajo zdravstveno sposobnost letalskega in drugega strokovnega osebja (v
nadaljnjem besedilu: zdravniško spričevalo).
(2) Znanje angleškega jezika iz prejšnjega odstavka se
izkazuje s potrdilom, ki ga izda enota Slovenske vojske, pristojna za
testiranje znanja tujega jezika, ali primerljiva izobraževalna ustanova.
4. člen
(pogoji za opravljanje del)
(1) Dejavnosti iz drugega odstavka 1. člena tega
pravilnika lahko opravlja vojaška oseba, ki ima veljaven vojaški izkaz TNKZP z
vpisanim ustreznim in veljavnim tipskim ratingom ter zdravniško spričevalo.
(2) Vojaška oseba, ki ne izpolnjuje pogojev iz tega
pravilnika, lahko opravlja dela le pod nadzorom imetnika vojaškega izkaza
TNKZP, ki ima v vojaški izkaz vpisano pooblastilo inštruktorja.
II. VOJAŠKI IZKAZ, TIPSKI RATINGI IN POOBLASTILA
5. člen
(vojaški izkaz)
(1) Vojaški izkaz TNKZP se izda vojaški osebi, ki je
uspešno opravila vsa zahtevana usposabljanja po tem pravilniku.
(2) V vojaški izkaz TNKZP se vpisujejo tipski ratingi in
pooblastila ter njihova veljavnost, pri čemer se vanj vpisujejo le okrajšave.
(3) V vojaški izkaz TNKZP se vpišejo tudi posebne
pravice in omejitve imetnika.
(4) Vojaški izkaz TNKZP se izda brez omejitve trajanja.
(5) Vzorec vojaškega izkaza TNKZP je v Prilogi 1, ki je
sestavni del tega pravilnika.
6. člen
(tipski rating)
(1) Sistemi in naprave nadzora ter kontrole zračnega
prostora so:
-       
nadzorni sistemi in naprave (nadzorni radarji (PSR, SSR, MODE S),
samodejni odvisni nadzor (ADS), multilateracija);
-       
sistemi in naprave za prenos, obdelavo in prikaz podatkov, ki so
namenjeni neposredni uporabi služb nadzora in kontrole zračnega prostora;
-       
komunikacijski sistemi, omrežja in naprave za potrebe komuniciranja med
kontrolorjem prestreznikov in pilotom;
-       
energetski sistemi, namenjeni oskrbovanju sistemov in naprav z
električno energijo.
(2) Tipski rating, vpisan v vojaški izkaz TNKZP,
opredeljuje tip sistema ali naprave iz prejšnjega odstavka.
(3) Tipski rating se vpiše v vojaški izkaz TNKZP na
podlagi potrdila o uspešno opravljenem usposabljanju pri proizvajalcu sistema
ali naprave, pri organizaciji, ki jo pooblasti proizvajalec, ali organizaciji,
ki jo pooblasti VLO.
(4) Tipski rating, vpisan v vojaški izkaz TNKZP, velja
dve leti.
7. člen
(nivo poseganja v sistem ali napravo)
(1) Nivo poseganja v sistem ali napravo nadzora in
kontrole zračnega prostora je opis dovoljenih posegov v sisteme in naprave
glede na usposobljenost tehničnega osebja. Poseg na posameznem nivoju vključuje
-       
na nivoju A: nadzor nad sistemi in napravami ter korektivne naloge
takojšnje odprave znanih napak s ponovnim zagonom sistemov in naprav – posegi
na sprednji strani nadzorne plošče;
-       
na nivoju B: naloge na nivoju A ter preventivne in korektivne naloge
odpravljanja napak na podlagi poglobljene analize vzroka napak na funkcionalni
ravni sistemov in naprav;
-       
na nivoju C: naloge nivojev A in B ter naloge s področja dejavnosti iz
drugega odstavka 1. člena tega pravilnika, vključno s korektivnim
odpravljanjem napak na podlagi podrobne diagnostike v zvezi s težavami pri
delovanju programske opreme, modula ali tiskanega vezja na ravni komponent
sistemov in naprav.
(2) Nivo poseganja v sistem ali napravo se v vojaški
izkaz TNKZP navede ob posameznem tipskem ratingu.
8. člen
(pooblastilo inštruktorja)
(1) Pooblastilo inštruktorja za izvajanje usposabljanja
v učilnici in na delovnem mestu, za obravnavo neusposobljenosti ali poslabšane
usposobljenosti tehničnega osebja in za zagotavljanje nadzora nad osebjem, ki
ni bilo ocenjeno kot usposobljeno (v nadaljnjem besedilu: pooblastilo
inštruktorja), se dodeli imetniku vojaškega izkaza TNKZP, ki:
-       
ima v vojaškem izkazu TNKZP vpisan vsaj en tipski rating;
-       
je najmanj pet let izvajal privilegije iz vojaškega izkaza TNKZP;
-       
je uspešno opravil dodatno usposabljanje za pridobitev pooblastila
inštruktorja.
(2) Začetno in stalno usposobljenost po merilih
tehničnih spretnosti, vedenjskih spretnosti in znanja lahko ocenjuje imetnik
vojaškega izkaza TNKZP, ki ima v vojaškem izkazu TNKZP vpisano pooblastilo
inštruktorja najmanj tri leta.
(3) Če pride do usposabljanja ob uvedbi novih sistemov
in naprav, lahko VLO za pogoje za pridobitev pooblastila inštruktorja določi
izjemo.
(4) Pooblastilo inštruktorja velja šest let.
(5) Pooblastilo inštruktorja se vpiše v vojaški izkaz
TNKZP s kratico »INS«.
III. USPOSABLJANJE ZA PRIDOBITEV IN OHRANJANJE TIPSKIH
RATINGOV IN POOBLASTIL
9. člen
(vrste usposabljanja)
Usposabljanje TNKZP obsega:
1.     
začetno usposabljanje;
2.     
osnovno in kvalifikacijsko usposabljanje;
3.     
usposabljanje za tipski rating;
4.     
usposabljanje na delovnem mestu (On Job Training – OJT);
5.     
nadaljevalno usposabljanje;
6.     
dodatno usposabljanje (Developmental Training).
10. člen
(začetno usposabljanje)
(1) Obseg začetnega usposabljanja se za posamezne
naprave ali sisteme določi s programom usposabljanja, ki mora zajemati najmanj:
1.     
nadzorni sistemi in naprave:
- 
usposabljanje iz osnov radarske teorije in tehnike;
- 
usposabljanje iz osnov delovanja, vzdrževanja, karakteristik in uporabe
radarskih sistemov;
- 
usposabljanje za uporabo radarskih sistemov in ukrepanje ob izpadih
sistemov;
- 
usposabljanje s področja letalskih predpisov in standardov;
2.     
sistemi in naprave za prenos, obdelavo in prikaz podatkov, ki so
namenjeni neposredni uporabi enot nadzora in kontrole zračnega prostora:
- 
usposabljanje iz osnov radarske teorije in tehnike;
- 
usposabljanje iz osnov prenosa, obdelave in prikaza podatkov;
- 
usposabljanje iz osnov delovanja, vzdrževanja, karakteristik sistemov in
naprav za prenos, obdelavo in prikaz podatkov;
- 
usposabljanje za uporabo sistemov in naprav za prenos, obdelavo in
prikaz podatkov ter ukrepanje ob izpadih sistemov;
- 
usposabljanje s področja letalskih predpisov in standardov;
3.     
komunikacijski sistemi, omrežja in naprave za komuniciranje med
kontrolorjem prestreznikov in pilotom:
- 
usposabljanje iz osnov radijskih letalskih komunikacij;
- 
usposabljanje iz osnov delovanja, vzdrževanja in značilnosti sistemov za
govorno sporazumevanje;
- 
usposabljanje za uporabo sistemov za govorno sporazumevanje in ukrepi ob
izpadih sistemov;
- 
usposabljanje s področja letalskih predpisov in standardov;
4.     
energetski sistemi:
- 
usposabljanje iz osnov energetike;
- 
usposabljanje iz osnov delovanja, vzdrževanja in značilnosti sistemov za
neprekinjeno napajanje (UPS), sistemov za primarno napajanje (energetskih
omrežij), sistemov za sekundarno napajanje (agregatov), nadzor nad vsemi
napajalnimi energetskimi sistemi;
- 
usposabljanje za uporabo sistemov za neprekinjeno napajanje (UPS),
sistemov za primarno napajanje (energetskih omrežij), sistemov za sekundarno
napajanje (agregatov) in ukrepi ob izpadih sistemov;
- 
usposabljanje s področja letalskih predpisov in standardov.
(2) Kandidat uspešno konča usposabljanja iz prejšnjega
odstavka, če pravilno odgovori na vsaj 70 odstotkov zastavljenih vprašanj na
preverjanju pri izvajalcu usposabljanja. Kandidat lahko pristopi k preverjanju
znanja največ trikrat.
11. člen
(osnovno in kvalifikacijsko usposabljanje)
(1) Po uspešno končanem usposabljanju iz 1., 2. ali
3. točke prvega odstavka prejšnjega člena kandidat pristopi k osnovnemu in
kvalifikacijskemu usposabljanju glede na kvalifikacijsko področje v skladu z
dodatki 1 do 4 priloge XIII Izvedbene uredbe Komisije (EU) št. 2017/373 z
dne 1. marca 2017 o skupnih zahtevah za izvajalce storitev upravljanja
zračnega prometa/izvajanja navigacijskih služb zračnega prometa in drugih
funkcij omrežja za upravljanje zračnega prometa ter njihov nadzor,
razveljavitvi Uredbe (ES) št. 482/2008, izvedbenih uredb (EU)
št. 1034/2011, (EU) št. 1035/2011 in (EU) 2016/1377 ter spremembi
Uredbe (EU) št. 677/2011 (UL L št. 62 z dne 8. 3. 2017, str. 1)
(v nadaljnjem besedilu: Uredba 2017/373/EU).
(2) VLO lahko določi najprimernejše izobraževalne
zahteve za kandidate za pridobitev vojaškega izkaza in posledično po potrebi
prilagodi število oziroma raven predmetov, tem ali podtem iz točke (a)
ATSEP.OR.205 Priloge XIII Uredbe 2017/373/EU.
(3) Osnovno in kvalifikacijsko usposabljanje se izvaja
pri izvajalcu usposabljanja, ki usposabljanja izvaja v skladu s Prilogo XIII
Uredbe 2017/373/EU.
12. člen
(usposabljanje za tipski rating)
Usposabljanje za tipski rating je zasnovano tako, da kandidati
dosežejo cilje usposabljanja za zagotovitev tehnične usposobljenosti za
samostojno delo na sistemu ali napravi glede na predviden nivo poseganja v
sistem ali napravo.
13. člen
(usposabljanje na delovnem mestu)
(1) Kandidat se lahko začne usposabljati na delovnem
mestu, ko uspešno opravi usposabljanja iz 10. in 12. člena ter
11. člena tega pravilnika, če je to zahtevano.
(2) Usposabljanje na delovnem mestu se izvaja na tipu
naprave oziroma sistema, na katerem bo imetnik vojaškega izkaza TNKZP opravljal
delo. Vsakemu kandidatu se določi inštruktor. Inštruktor ima lahko istočasno
največ tri kandidate.
(3) Kandidat mora uspešno opraviti usposabljanje na
delovnem mestu pod nadzorom inštruktorja v obsegu, ki je določen s programom
usposabljanja. O opravljenem preverjanju usposobljenosti inštruktor poda pisno
mnenje.
(4) Seznam inštruktorjev po posameznih tipskih ratingih
in veljavnost njihovih pooblastil vodi enota za usposabljanje, ki mora vsako
spremembo seznama inštruktorjev posredovati VLO.
(5) Po uspešno opravljenem usposabljanju na delovnem
mestu kandidat pristopi k izpitu pred izpitno komisijo v skladu s
17. členom tega pravilnika.
14. člen
(nadaljevalno usposabljanje)
(1) Nadaljevalno usposabljanje je namenjeno ohranjanju
kompetentnosti in obsega:
-       
osvežitveno usposabljanje (Refresher Training), ki je namenjeno
ohranjanju ali nadgradnji obstoječe ravni usposobljenosti in spretnosti
imetnikov vojaškega izkaza TNKZP;
-       
usposabljanje za ravnanje ob degradaciji naprave ali sistema (Degraded
Mode Of Operation Training), ki je namenjeno periodičnemu osveževanju
znanja, spretnosti in ukrepanja ob nenavadnih situacijah ali degradacijah sistemov
in naprav (dogodkih z majhno ponovljivostjo) in
-       
usposabljanje o nadgradnji in spremembi sistemov in naprav (Conversion
Training), ki je namenjeno zagotovitvi usposobljenosti imetnika vojaškega
izkaza TNKZP zaradi sprememb na področju dela, delovnega okolja, procedur ali
sistemov in naprav.
(2) Nadaljevalno usposabljanje se določi s shemo
usposobljenosti TNKZP.
15. člen
(dodatno usposabljanje)
Dodatno usposabljanje (Developmental Training) je
namenjeno dopolnilnemu usposabljanju, ki ga zahteva sprememba delovnega mesta
oziroma nalog imetnika vojaškega izkaza TNKZP, kot na primer usposabljanje za
pooblastilo inštruktorja, usposabljanje za predavatelja ali jezikovno
usposabljanje (Linguistic Training), če je potrebno znanje dodatnega
tujega jezika.
Dodatno usposabljanje se izvaja pri izvajalcu usposabljanja,
certificiranem ali potrjenem s strani VLO.
IV. IZPITI ZA PRIDOBITEV VOJAŠKEGA IZKAZA TNKZP, TIPSKEGA
RATINGA ALI POOBLASTILA
16. člen
(vloga in dokazila)
(1) Vojaška oseba, ki je uspešno opravila usposabljanja
iz 10., 12. in 13. člena ter če je to zahtevano iz 11. člena tega
pravilnika in ima zdravniško spričevalo, vloži vlogo pri VLO za izdajo
vojaškega izkaza TNKZP in vpis tipskega ratinga v vojaški izkaz.
(2) K vlogi za izdajo vojaškega izkaza TNKZP in vpis
tipskega ratinga mora vojaška oseba poleg zahtev iz pravilnika, ki ureja
licenciranje vojaškega letalskega in drugega strokovnega osebja vojaškega
letalstva, priložiti:
-       
dokazila o uspešno opravljenih usposabljanjih iz 10., 12. in
13. člena in če je to zahtevano v 11. členu tega pravilnika;
-       
pisno mnenje inštruktorja iz tretjega odstavka 13. člena tega
pravilnika;
-       
potrdilo o znanju angleškega jezika iz 3. člena tega pravilnika.
(3) K vlogi za vpis dodatnega tipskega ratinga ali
pooblastila v vojaški izkaz TNKZP mora imetnik vojaškega izkaza TNKZP, poleg
zahtev iz pravilnika, ki ureja licenciranje vojaškega letalskega in drugega
strokovnega osebja vojaškega letalstva, priložiti:
-       
dokazilo o uspešno opravljenem usposabljanju iz 12. člena tega
pravilnika;
-       
pisno mnenje inštruktorja iz tretjega odstavka 13. člena tega
pravilnika;
-       
potrdilo o znanju angleškega jezika iz 3. člena tega pravilnika.
(4) K vlogi za vpis pooblastila inštruktorja v vojaški
izkaz TNKZP mora imetnik vojaškega izkaza TNKZP, poleg zahtev iz pravilnika, ki
ureja licenciranje vojaškega letalskega in drugega strokovnega osebja vojaškega
letalstva, priložiti še dokazilo o uspešno opravljenem usposabljanju za
pooblastilo inštruktorja.
17. člen
(izpit)
(1) Kandidat za pridobitev ali obnovo vojaškega izkaza
TNKZP, tipskega ratinga ali pooblastila opravi izpit pred izpitno komisijo v
skladu s pravilnikom, ki ureja licenciranje vojaškega letalskega in drugega
strokovnega osebja vojaškega letalstva.
(2) Izpit iz prejšnjega odstavka je uspešno opravljen,
če kandidat na teoretičnem oziroma praktičnem izpitu pravilno odgovori na vsaj
70 odstotkov zastavljenih vprašanj.
V. PODALJŠEVANJE IN OBNOVA TIPSKIH RATINGOV IN POOBLASTIL
18. člen
(vloga za podaljšanje)
(1) Imetnik vojaškega izkaza TNKZP vloži pisno vlogo za
podaljšanje tipskega ratinga ali pooblastila v skladu s pravilnikom, ki ureja
licenciranje vojaškega letalskega in drugega strokovnega osebja vojaškega
letalstva.
(2) Vlogo za podaljšanje imetnik vojaškega izkaza TNKZP
vloži najpozneje 30 dni, vendar ne več kot 60 dni pred potekom veljavnosti.
(3) K vlogi za podaljšanje mora imetnik vojaškega izkaza
TNKZP ob izpolnjevanju pogojev iz pravilnika, ki ureja licenciranje vojaškega
letalskega in drugega strokovnega osebja vojaškega letalstva, priložiti še
poročilo inštruktorja o izpolnjevanju pogojev iz 19. člena tega
pravilnika.
19. člen
(pogoji podaljševanja tipskih ratingov in pooblastil)
(1) Za podaljšanje veljavnosti posameznega tipskega
ratinga oziroma pooblastila mora imetnik vojaškega izkaza TNKZP izpolnjevati
naslednje pogoje:
-       
imetnik tipskega ratinga mora uspešno opraviti praktični del izpita za
posamezni tip sistema ali naprave in druge pogoje glede na tip naprave ali
sistema, kot je to določeno v shemi usposobljenosti TNKZP;
-       
imetnik pooblastila inštruktor mora imeti v vojaškem izkazu TNKZP
veljaven vsaj en tipski rating in v vsakem posameznem letu veljavnosti
pooblastila inštruktor opraviti inštruktorske naloge v obsegu, kot je določeno
v shemi usposobljenosti TNKZP.
(2) Poleg pogojev iz prejšnjega odstavka mora imetnik
vojaškega izkaza TNKZP za podaljšanje tipskega ratinga končati nadaljevalno
usposabljanje iz 14. člena tega pravilnika.
(3) Vojaške osebe, ki opravljajo strokovne in
regulativne naloge ter letalski nadzor na področju vzdrževanja, upravljanja in
obratovanja sistemov in naprav nadzora in kontrole zračnega prostora in
prometa, strokovne naloge na področju vzdrževanja in kontrole kvalitete
sistemov in naprav nadzora in kontrole zračnega prostora podaljšujejo vojaški
izkaz TNKZP oziroma tipske ratinge in pooblastilo na podlagi potrdila o
opravljenem delu v svoji enoti.
20. člen
(preverjanje usposobljenosti za podaljšanje)
(1) Pred vsakim podaljšanjem veljavnosti tipskega
ratinga ali pooblastila ali po prekinitvi dela, daljši od dveh mesecev,
inštruktor preveri strokovno sposobnost imetnika tipskega ratinga ali
pooblastila z opravljanjem praktičnega dela izpita na tisti vrsti in tistem
tipu sistema ali naprave, ki se uporablja za ustrezno vrsto del.
(2) Preverjanje strokovne sposobnosti iz prejšnjega
odstavka se določi s shemo usposobljenosti TNKZP. O opravljenem preverjanju
strokovne sposobnosti inštruktor izda poročilo o opravljenem praktičnem delu
izpita na tisti vrsti in tistem tipu sistema ali naprave, ki se uporablja za
ustrezno vrsto del.
(3) Preverjanje usposobljenosti se opravi največ tri
mesece pred potekom veljavnosti tipskega ratinga.
(4) Ne glede na prejšnji odstavek se preverjanje
usposobljenosti lahko opravi prej, vendar največ šest mesecev pred vložitvijo
vloge za podaljšanje tipskega ratinga ali pooblastila, če je zaradi načrtovane
daljše odsotnosti imetnik tipskega ratinga ali pooblastila odsoten v času, ko
bi mu potekla veljavnost tipskega ratinga ali pooblastila ali bi potekel rok za
vložitev vloge.
21. člen
(obnova tipskega ratinga ali pooblastila)
(1) Posamezniku, ki mu je začasno odvzet vojaški izkaz
TNKZP v skladu s pravilnikom, ki ureja licenciranje vojaškega letalskega in
drugega strokovnega osebja vojaškega letalstva, ali mu je potekla veljavnost
tipskega ratinga ali pooblastila, se lahko na podlagi vloge veljavnost tipskega
ratinga ali pooblastila obnovi, če izpolnjuje naslednje pogoje:
-       
je opravil usposabljanja na delovnem mestu pod nadzorom inštruktorja v
obsegu, ki se določi s shemo usposobljenosti TNKZP, in preverjanje strokovne
sposobnosti iz prvega odstavka prejšnjega člena;
-       
ima zdravniško spričevalo;
-       
je opravil izpit iz 17. člena tega pravilnika.
(2) K vlogi za obnovo tipskega ratinga ali pooblastila
posameznik priloži:
-       
vojaški izkaz;
-       
poročilo inštruktorja o opravljenem praktičnem delu izpita na tisti
vrsti in tistem tipu sistema ali naprave, ki se uporablja za ustrezno vrsto del
iz drugega odstavka prejšnjega člena;
-       
kopijo zdravniškega spričevala.
(3) Za obnovo veljavnosti vojaškega izkaza vojaška oseba
vloži vlogo v skladu s 16. členom tega pravilnika. K vlogi morajo biti
priložena dokazila, s katerimi vojaška enota, kamor je razporejena vojaška
oseba, dokazuje, da ni več razlogov za začasni odvzem vojaškega izkaza ali
njegovo omejitev. Priloženo mora biti tudi zdravniško spričevalo.
(4) Na podlagi vloge VLO izda sklep, s katerim imenuje
izpitno komisijo.
(5) Po uspešno opravljenem izpitu VLO prekliče sklep o
začasnem odvzemu vojaškega izkaza in odvzeto listino vrne vojaški osebi.
22. člen
(daljša prekinitev dela)
(1) Po daljši prekinitvi dela vojaška oseba po vrnitvi
na delo ne sme samostojno opravljati nalog, izhajajočih iz tipskega ratinga ali
pooblastila, dokler ne izpolni zahtevanih pogojev iz tega člena.
(2) Po več kot šestmesečni, vendar ne več kot enoletni
prekinitvi dela, mora imetnik tipskega ratinga ali pooblastila opraviti
usposabljanja na delovnem mestu pod nadzorom inštruktorja v obsegu, ki ga
določi enota za usposabljanje, in preverjanje strokovne sposobnosti iz prve
alineje prvega odstavka 19. člena tega pravilnika.
(3) Inštruktor o opravljenem preverjanju strokovne
sposobnosti iz prejšnjega odstavka izda poročilo o opravljenem praktičnem delu
izpita na tisti vrsti in tistem tipu sistema ali naprave, ki se uporablja za
ustrezno vrsto del, in ga pošlje VLO.
(4) Po več kot enoletni prekinitvi dela mora imetnik
tipskega ratinga ali pooblastila izpolnjevati pogoje iz prejšnjega člena.
VI. PREHODNI IN KONČNA DOLOČBA
23. člen
(veljavnost vojaških izkazov, ratingov in pooblastil)
Vojaški izkazi TNKZP in tipski ratingi, izdani pred
uveljavitvijo tega pravilnika, veljajo do poteka njihove veljavnosti.
24. člen
(dokončanje postopkov)
(1) Za imetnike vojaškega izkaza TNKZP, izdanega pred
uveljavitvijo tega pravilnika, se šteje, da imajo uspešno opravljeno osnovno in
kvalifikacijsko usposabljanje iz 11. člena tega pravilnika ter da so
vojaški izkazi izdani s tipskimi ratingi na nivoju C. Če ima imetnik veljavnega
vojaškega izkaza na dan uveljavitve tega pravilnika vpisano tudi pooblastilo
inštruktorja, se šteje, da je pooblastilo inštruktorja pridobljeno in izdano v
skladu s tem pravilnikom. Prvo podaljšanje pooblastila inštruktorja v skladu s
tem pravilnikom se izvede šest let po uveljavitvi tega pravilnika.
(2) Usposabljanja in postopki za pridobitev, izdajo, podaljšanje
veljavnosti in obnovo vojaškega izkaza TNKZP, tipskega ratinga ali pooblastila,
ki so se začela pred uveljavitvijo tega pravilnika, se končajo v skladu z
dosedanjimi postopki.
25. člen
(začetek veljavnost)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-36/2021-14
Ljubljana, dne 22. avgusta 2022
EVA 2021-1911-0022
Marjan Šarec
minister
za obrambo
Soglašam!
Mag. Bojan Kumer
minister
za infrastrukturo

Priloga
1: Vojaški izkaz tehničnega osebja nadzora in kontrole zračnega prostora