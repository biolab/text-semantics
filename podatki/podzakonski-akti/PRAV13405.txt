I. SPLOŠNE DOLOČBE
1. člen
(namen in vsebina)
Ta pravilnik v skladu z Direktivo Sveta 2013/59/Euratom z dne
5. decembra 2013 o določitvi temeljnih varnostnih standardov za varstvo
pred nevarnostmi zaradi ionizirajočega sevanja in o razveljavitvi direktiv
89/618/Euratom, 90/641/Euratom, 96/29/Euratom, 97/43/Euratom in
2003/122/Euratom (UL L št. 13 z dne 17. 1. 2014, str. 1), zadnjič
popravljena s popravkom (UL L št. 72 z dne 17. 3. 2016, str. 69), določa:
-       
pogoje za pridobitev pooblastila za izvajanje nalog dozimetrije in
osnove organiziranosti službe za dozimetrijo,
-       
način upravljanja s podatki o osebnih dozah in roke za posredovanje
podatkov v centralno evidenco doz,
-       
področja, obseg in način dela pooblaščenih izvajalcev meritev radona,
pogoje glede izobrazbe in izkušenj, ki jih morajo izpolniti strokovnjaki s
področja radona, pogoje glede akreditacije merskih metod ter obseg, način in
obliko poročanja rezultatov meritev,
-       
pogoje za pridobitev pooblastila za izvajanje del pooblaščenega izvedenca
medicinske fizike.
2. člen
(izrazi)
Izraza, uporabljena v tem pravilniku, pomenita:
1.     
Akreditacija je potrditev, ki jo izda Slovenska akreditacija ali druga
akreditacijska služba, ki jo je priznala Slovenska akreditacija, s katero se
prizna usposobljenost akreditiranega organa za izvajanje specifičnih nalog
ugotavljanja skladnosti.
2.     
Pristojni organ je upravni organ, ki izda dovoljenje za izvajanje
sevalne dejavnosti ali registracijo sevalne dejavnosti, kot določa Zakon o
varstvu pred ionizirajočimi sevanji in jedrski varnosti (Uradni list RS, št.
76/17; v nadaljnjem besedilu: ZVISJV-1).
II. POOBLAŠČENI IZVAJALCI DOZIMETRIJE
3. člen
(posamezna področja dozimetrije)
(1) Pravna oseba lahko pridobi pooblastilo izvajalca
dozimetrije na enem ali več naslednjih področij:
1.     
ugotavljanje izpostavljenosti zunanjemu obsevanju in dajanje strokovnih
mnenj, ki temeljijo na meritvah oziroma izračunih, če:
- 
ima za polni delovni čas stalno zaposleno vsaj eno osebo, ki izpolnjuje
pogoje iz drugega odstavka 46. člena ZVISJV-1, kar izkazuje s strokovnimi
referencami na področju zunanje dozimetrije, in
- 
je akreditirana za izvajanje meritev zunanjih doz ionizirajočega sevanja
s pasivnimi dozimetri v skladu s standardom SIST EN ISO/IEC 17025;
2.     
ugotavljanje izpostavljenosti notranjemu obsevanju pri delu z odprtimi
viri in dajanje strokovnih mnenj, ki temeljijo na meritvah oziroma izračunih,
če:
a)   
ima za polni delovni čas stalno zaposleno vsaj eno osebo, ki izpolnjuje
pogoje iz drugega odstavka 46. člena ZVISJV-1, kar izkazuje s strokovnimi
referencami na področju interne dozimetrije, in
b)   
je akreditirana v skladu s standardom SIST EN ISO/IEC 17025 za eno ali
več naslednjih metod:
-  meritev radioaktivne
kontaminacije,
-  meritev celotne radioaktivnosti
v telesu ali kritičnih organih,
-  meritev koncentracije
posameznih radionuklidov v bioloških vzorcih;
3.     
ugotavljanje izpostavljenosti zaradi radona in torona ter dajanje
strokovnih mnenj, ki temeljijo na meritvah oziroma izračunih, če:
- 
ima za polni delovni čas stalno zaposleno vsaj eno osebo, ki izpolnjuje
pogoje iz drugega odstavka 71. člena ZVISJV-1, kar izkazuje s strokovnimi
referencami na področju ugotavljanja osebne izpostavljenosti zaradi prisotnosti
radona in torona, in
- 
je akreditirana za izvajanje meritev koncentracije radona, torona in
njunih potomcev ter deleža nevezanih potomcev v zraku v skladu s standardom
SIST EN ISO/IEC 17025.
(2) Oceno doze in strokovno mnenje lahko da pravna
oseba, ki je pridobila pooblastilo iz prejšnjega odstavka tudi, če je meritve
opravil drug laboratorij, akreditiran za ustrezno področje v skladu s
standardom iz prejšnjega odstavka.
4. člen
(vloga za pridobitev pooblastila)
Za pridobitev pooblastila iz prejšnjega člena pravna oseba vloži
vlogo pri organu, pristojnem za varstvo pred sevanji. Vloga mora vsebovati
navedbo področja in dokazila o izpolnjevanju pogojev iz prejšnjega člena.
5. člen
(preverjanje pogojev in izdaja pooblastila)
(1) Izpolnjevanje pogojev iz 3. člena tega pravilnika
preveri komisija iz četrtega odstavka 46. člena ZVISJV-1, ki najpozneje v dveh
mesecih izdela mnenje na podlagi dokazil o izpolnjevanju navedenih pogojev.
(2) Člani komisije so posamezniki, ki imajo najmanj
izobrazbo, pridobljeno po študijskem programu druge stopnje, oziroma izobrazbo,
ki ustreza ravni izobrazbe, pridobljene po študijskih programih druge stopnje,
in je v skladu z zakonom, ki ureja slovensko ogrodje kvalifikacij, uvrščena na
8. raven (v nadaljnjem besedilu: druge stopnje), imajo vsaj deset let izkušenj
s področja dozimetrije in so mednarodno aktivni na tem področju.
(3) Za člane komisije, ki niso javni uslužbenci, se
glede nasprotja interesov in daril uporabljajo predpisi, ki veljajo za javne
uslužbence.
(4) Komisija ima petletni mandat in deluje v skladu s
poslovnikom, ki ga sprejme v treh mesecih od imenovanja. Komisija lahko k
sodelovanju povabi tudi druge strokovnjake s področja dozimetrije.
(5) Komisija presodi strokovno usposobljenost
strokovnjakov, ustreznost merskih in računskih metod, obseg in vsebino akreditacije.
(6) Pooblastilo iz 3. člena tega pravilnika izda organ,
pristojen za varstvo pred sevanji, na podlagi mnenja komisije.
(7) V izjemnih primerih, ko gre za posebno mersko
metodo, za katero v Republiki Sloveniji ni akreditiranega laboratorija, lahko
komisija izda pozitivno mnenje za pridobitev pooblastila tudi, če laboratorij
ni akreditiran za omenjeno metodo. V tem primeru komisija preveri tudi
natančnost in sledljivost merske metode ter sistem zagotavljanja kakovosti,
tehnično primernost in sposobnost laboratorija, da pridobi strokovno učinkovite
rezultate.
6. člen
(hramba podatkov)
(1) Pooblaščeni izvajalec dozimetrije mora voditi in
hraniti podatke o osebnih dozah izpostavljenih delavcev ter podatke o
delodajalcu, delovnem mestu in zaposlitvi oseb, za katere izvaja dozimetrijo,
kot je določeno v ZVISJV-1.
(2) Za vsako izmerjeno dozo mora biti razvidno, v
katerem obdobju jo je delavec prejel. Ločeno se vodijo:
1.     
efektivne doze zaradi zunanjega obsevanja,
2.     
efektivne doze zaradi notranjega obsevanja,
3.     
efektivne doze zaradi izpostavljenosti radonu,
4.     
ekvivalentne doze za posamezne organe,
5.     
doze zaradi izpostavljenosti ob izrednem dogodku, skupaj s podatki o
izrednem dogodku,
6.     
doze zaradi izpostavljenosti pri izvajanju zaščitnih ukrepov, skupaj s
podatki o izrednem dogodku,
7.     
doze, ki jih je delavec prejel pri opravljanju izjemnih nalog, za katere
je organ, pristojen za varstvo pred sevanji, dovolil preseganje mejnih doz,
skupaj s podatki o izjemni nalogi.
(3) Osebne doze se vodijo v mSv. Doze pod spodnjo mejo
zaznavanja se vodijo kot 0 mSv.
(4) Če so bili za oceno osebne doze uporabljeni
rezultati nadzornih meritev na nadzorovanih in opazovanih območjih, se ti
rezultati hranijo skupaj z ocenjeno dozo.
(5) V zbirki podatkov o osebnih dozah ni treba voditi
delavcev, ki jih je pooblaščeni izvajalec dozimetrije vpisal v svojo zbirko, pa
niso začeli delati z viri sevanj, ali so prejeli samo tri ali manj mesečnih doz
pod spodnjo mejo zaznavanja.
(6) Organ, pristojen za varstvo pred sevanji, in
pooblaščeni izvajalec dozimetrije se lahko dogovorita o opustitvi zbiranja
podatkov o osebnih dozah delavcev iz prejšnjega odstavka po preteku enega leta
od konca zadnjega obdobja, v katerem se je izvajala meritev osebne
izpostavljenosti.
7. člen
(poročanje)
(1) Pooblaščeni izvajalec dozimetrije najpozneje do 25. dne
v mesecu organu, pristojnemu za varstvo pred sevanji, pošlje podatke o dozah
zaradi zunanjega obsevanja in podatke o dozah zaradi vnosa radionuklidov v
telo, za pretekli mesec.
(2) Podatki o dozah zaradi zunanjega obsevanja vsebujejo
doze za tiste delavce, za katere je izvajalec dozimetrije v preteklem mesecu od
uporabnika prejel pasivni dozimeter.
(3) Podatki o dozah zaradi vnosa radionuklidov v telo
vsebujejo doze za tiste delavce, za katere je izvajalec dozimetrije v preteklem
mesecu izvedel meritve, ki so podlaga za oceno doze zaradi notranje
kontaminacije ali izpostavljenosti radonu.
(4) Če je izmerjena efektivna doza presegla 1,6 mSv in
to preseganje ni bilo načrtovano ali predvideno, pooblaščeni izvajalec
dozimetrije to nemudoma sporoči organu, pristojnemu za varstvo pred sevanji,
skupaj z opisom njemu znanih okoliščin izpostavljenosti in delovnega mesta
delavca, ki je dozo prejel.
(5) Če pooblaščeni izvajalec dozimetrije izvaja nadzor
delovnega mesta s pasivnimi dozimetri, pošlje podatke o odčitkih pristojnemu
organu, pri čemer se smiselno uporabijo določbe drugega in tretjega odstavka
tega člena.
8. člen
(tuji pooblaščeni izvajalci dozimetrije)
(1) Tuji pooblaščeni izvajalec dozimetrije lahko izvaja
naloge pooblaščenega izvajalca dozimetrije, če je pridobil pooblastilo pod
pogoji in po postopkih, ki so vsaj enakovredni pogojem in postopkom za
pridobitev pooblastila iz tega pravilnika.
(2) Tujemu pooblaščenemu izvajalcu dozimetrije potrdi
izpolnjevanje pogojev iz prejšnjega odstavka organ, pristojen za varstvo pred
sevanji, na podlagi mnenja komisije iz četrtega odstavka 46. člena ZVISJV-1.
III. POOBLAŠČENI IZVAJALCI MERITEV RADONA
9. člen
(področje pooblastila)
(1) Pravna oseba lahko pridobi pooblastilo izvajalca
meritev radona za:
1.     
izvajanje enostavnih meritev koncentracij radona če:
- 
ima za polni delovni čas stalno zaposleno vsaj eno osebo, ki izpolnjuje
pogoje iz drugega odstavka 71. člena ZVISJV-1, kar izkazuje s strokovnimi
referencami na področju radona, in
- 
je akreditirana za izvajanje meritev koncentracij radona v zraku v
skladu s standardom SIST EN ISO/IEC 17025;
2.     
izvajanje kompleksnih meritev radona, oceno doz in dajanje strokovnih
mnenj, ki temeljijo na meritvah oziroma izračunih če:
- 
ima za polni delovni čas stalno zaposleno vsaj eno osebo, ki izpolnjuje
pogoje iz drugega odstavka 71. člena ZVISJV-1, kar izkazuje s strokovnimi
referencami na področju radona, in
- 
je akreditirana za izvajanje meritev koncentracije radona, torona in
njunih potomcev ter deleža nevezanih potomcev v zraku v skladu s standardom
SIST EN ISO/IEC 17025.
(2) Oceno doz in strokovno mnenje lahko pripravi pravna
oseba, ki je pridobila pooblastilo iz 2. točke prejšnjega odstavka tudi, če je
meritve opravil drug laboratorij, akreditiran, kot je zahtevano v prejšnjem
odstavku.
10. člen
(izdaja pooblastila)
(1) Za pridobitev pooblastila iz prejšnjega člena pravna
oseba vloži vlogo pri organu, pristojnem za varstvo pred sevanji. Vloga mora
vsebovati navedbo področja in dokazila o izpolnjevanju pogojev iz prejšnjega
člena.
(2) Organ, pristojen za varstvo pred sevanji, presodi
strokovno usposobljenost strokovnjakov s področja radona, ustreznost merskih in
računskih metod, obseg in vsebino akreditacije.
11. člen
(hramba podatkov in poročanje)
(1) Pooblaščeni izvajalec meritev radona mora voditi in
hraniti podatke o izvedenih meritvah radona, kot je določeno v ZVISJV-1.
(2) Pooblaščeni izvajalec meritev radona do 25. dne v
mesecu organu, pristojnemu za varstvo pred sevanji, pošlje podatke o izvedenih
meritvah v preteklem mesecu v elektronski obliki.
(3) Če izmerjena koncentracija radona presega
900 Bq/m3 ali ocenjena doza izpostavljenosti radonu presega 18
mSv letno, pooblaščeni izvajalec meritev radona to nemudoma sporoči organu,
pristojnemu za varstvo pred sevanji, skupaj z opisom njemu znanih okoliščin
izpostavljenosti.
12. člen
(tuji pooblaščeni izvajalci meritev radona)
(1) Tuji pooblaščeni izvajalec meritev radona lahko
izvaja naloge pooblaščenega izvajalca meritev radona, če je pridobil
pooblastilo pod pogoji in v skladu s postopki, ki so vsaj enakovredni pogojem
in postopkom za pridobitev pooblastila iz tega pravilnika.
(2) Tujemu pooblaščenemu izvajalcu meritev radona potrdi
izpolnjevanje pogojev iz prejšnjega odstavka organ, pristojen za varstvo pred
sevanji.
IV. POOBLAŠČENI IZVEDENCI MEDICINSKE FIZIKE
13. člen
(pooblastilo za posamezna področja medicinske fizike)
Fizična oseba lahko pridobi pooblastilo izvedenca medicinske fizike
na enem ali več naslednjih področij:
-       
diagnostična radiologija,
-       
radioterapija-teleterapija,
-       
radioterapija-brahiterapija,
-       
nuklearna medicina.
14. člen
(dokazila o izpolnjevanju pogojev za pridobitev pooblastila)
Fizična oseba lahko pridobi pooblastilo na področjih iz
prejšnjega člena, če izpolnjuje pogoje iz drugega odstavka 78. člena ZVISJV-1.
Izpolnjevanje teh pogojev izkazuje:
-       
z opravljenim specialističnim študijem s področja medicinske fizike,
-       
s strokovnimi referencami na področjih iz prejšnjega člena,
-       
z ustreznim znanjem o uporabi merilne opreme, potrebne za zagotavljanje
in preverjanje kakovosti radioloških posegov v zdravstvu in
-       
z izpolnjevanjem pogojev za stalno poklicno izpopolnjevanje, ki jih
sprejme komisija iz tretjega odstavka 78. člena ZVISJV-1.
15. člen
(vloga za pridobitev pooblastila)
Za pridobitev pooblastila iz prejšnjega člena kandidat vloži
vlogo pri organu, pristojnem za varstvo pred sevanji. Vloga mora vsebovati:
-       
navedbo področja iz 13. člena tega pravilnika,
-       
dokazila o izobrazbi,
-       
dokazila o delovnih izkušnjah,
-       
strokovne reference na področju iz 13. člena tega pravilnika in
-       
dokazila o izpolnjevanju pogojev iz prejšnjega člena.
16. člen
(preverjanje pogojev in izdaja pooblastila)
(1) Izpolnjevanje pogojev iz 14. člena tega pravilnika
preveri komisija iz tretjega odstavka 78. člena ZVISJV-1, ki najpozneje v dveh
mesecih izdela mnenje na podlagi dokazil o izpolnjevanju navedenih pogojev.
(2) Člani komisije so posamezniki, ki imajo najmanj
izobrazbo druge stopnje, vsaj deset let izkušenj s področja medicinske fizike
in so mednarodno aktivni na tem področju.
(3) Za člane komisije, ki niso javni uslužbenci, se
glede nasprotja interesov in daril uporabljajo predpisi, ki veljajo za javne
uslužbence.
(4) Komisija ima petletni mandat in deluje v skladu s
poslovnikom, ki ga sprejme v treh mesecih od imenovanja. Komisija lahko k sodelovanju
povabi tudi druge strokovnjake s področja medicinske fizike.
17. člen
(tuji pooblaščeni izvedenci medicinske fizike)
(1) Tuji pooblaščeni izvedenec medicinske fizike lahko
izvaja dela pooblaščenega izvedenca, če je pridobil pooblastilo pod pogoji in v
skladu s postopki, ki so vsaj enakovredni pogojem in postopkom za pridobitev
pooblastila iz tega pravilnika.
(2) Izpolnjevanje pogojev tujih fizičnih oseb iz
prejšnjega odstavka se ugotavlja v skladu s postopki priznavanja kvalifikacij takim
osebam, kot ga določa zakon, ki ureja priznavanje kvalifikacij državljanom
držav članic Evropske unije za opravljanje reguliranih poklicev oziroma
reguliranih poklicnih dejavnosti v Republiki Sloveniji.
PREHODNA IN KONČNI DOLOČBI
18. člen
(prehodna določba)
Pooblastila izvajalcem dozimetrije in medicinskim fizikom, ki
so bila izdana pred uveljavitvijo tega pravilnika, veljajo do datuma, ki je
naveden v pooblastilu.
19. člen
(prenehanje uporabe)
Z dnem uveljavitve tega pravilnika se prenehajo uporabljati 1.
do 3. člen in 11. do 24. člen Pravilnika o pooblaščanju izvajalcev strokovnih
nalog s področja ionizirajočih sevanj (Uradni list RS, št. 18/04 in 76/17 –
ZVISJV-1).
20. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-36/2018
Ljubljana, dne 24. maja 2018
EVA 2018-2711-0013
Milojka Kolar Celarc l.r.
Ministrica
za zdravje