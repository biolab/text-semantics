1. člen
Ta pravilnik določa posebne zdravstvene, psihofizične in
druge pogoje za ugotavljanje zdravstvenega stanja osebja, ki izvaja obratovanje
žičniških naprav in osebja, ki izvaja vzdrževanje žičniških naprav (v
nadaljnjem besedilu: osebje), pogoje, ki jih mora izpolnjevati zdravstveni
zavod, ki opravlja zdravstvene preglede osebja in roke za njihovo opravljanje.
2. člen
(1) Osebje lahko izvaja obratovanje žičniških naprav in
vzdrževanje žičniških naprav v skladu z izjavo o varnosti z oceno tveganja za
to delovno mesto, če izpolnjuje pogoje, ki jih določa ta pravilnik in je za to
telesno in duševno zmožno.
(2) Šteje se, da osebje izpolnjuje zdravstvene pogoje za
obratovanje žičniških naprav in vzdrževanje žičniških naprav, če je zmožnost za
to delo ugotovljena z rednim ali izrednim zdravstvenim pregledom, ki ustreza
tveganju na delovnem mestu in so opravljeni v skladu s predpisi, ki urejajo
varnost in zdravje pri delu.
(3) Kadar je telesna ali duševna zmožnost osebja
zmanjšana zaradi prirojenih ali pridobljenih bolezni oziroma poškodb, osebje
opravlja dela iz prvega odstavka tega člena le, če stanje ne vpliva na zmožnost
za opravljanje navedenih del.
3. člen
(1) Izpolnjevanje zdravstvenih pogojev se ugotavlja z
rednimi in izrednimi zdravstvenimi pregledi.
(2) Redni zdravstveni pregled je predhodni preventivni
zdravstveni pregled in usmerjeni obdobni preventivni zdravstveni pregled v
skladu s Pravilnikom o preventivnih zdravstvenih pregledih delavcev (Uradni
list RS, št. 87/02, 29/03 – popr., 124/06 in 43/11 – ZVZD-1; v nadaljnjem
besedilu: pravilnik).
(3) Izredni zdravstveni pregled je drugi usmerjeni
preventivni zdravstveni pregled v skladu s pravilnikom.
(4) Poleg rednih in izrednih pregledov se opravljajo
tudi strokovni zdravstveni pregledi za ugotavljanje znakov vedenjskih motenj,
ki kažejo na rabo alkohola, prepovedanih drog, psihoaktivnih zdravil ali drugih
psihoaktivnih snovi.
4. člen
Predhodni preventivni zdravstveni pregled se opravlja v
skladu s pogoji iz 5. člena pravilnika in v obsegu, ki ga določata
6. člen in Priloga I. pravilnika.
5. člen
Usmerjeni preventivni zdravstveni pregled se opravlja v
skladu s pogoji iz 7. člena pravilnika, v obsegu, ki ga določa
8. člen pravilnika, ter v rokih, ki jih določata 9. člen in
Priloga I. pravilnika.
6. člen
(1) Drugi usmerjeni preventivni zdravstveni pregled se
opravlja v skladu s pogoji iz 10. člena pravilnika in v obsegu, ki ga
določa 11. člen pravilnika.
(2) Pregled iz prejšnjega odstavka se lahko opravi tudi
na podlagi pregleda dokumentacije lečečega zdravnika.
7. člen
(1) Zdravstvene preglede iz 3. člena tega
pravilnika izvaja zdravstveni zavod, ki ima dovoljenje ministrstva, pristojnega
za zdravje, za opravljanje dejavnosti medicine dela, prometa in športa in ga je
za to pooblastil minister, pristojen za zdravje v soglasju z ministrom,
pristojnim za promet.
(2) V zavodu iz prejšnjega odstavka preglede osebja
opravljajo zdravniki specialisti medicine dela, prometa in športa.
8. člen
Postopek in način izvajanja preventivnih zdravstvenih pregledov,
zdravniško spričevalo in način njegove izdaje ter možnost presoje ocene
izpolnjevanja posebnih zdravstvenih zahtev za določeno delo v delovnem okolju
po opravljenem preventivnem zdravstvenem pregledu pri posebni zdravstveni
komisiji se izvaja v skladu s pravilnikom.
9. člen
(1) Osebje ne sme delati ali biti na delovnem mestu pod
vplivom alkohola, prepovedanih drog ali drugih psihoaktivnih snovi.
(2) Osebje ne sme delati ali biti pod vplivom zdravil,
ki lahko vplivajo na psihofizične sposobnosti, na tistih delovnih mestih, na
katerih je zaradi večje nevarnosti za nezgode pri delu tako določeno z izjavo o
varnosti z oceno tveganja za ta delovna mesta.
(3) Za ugotavljanje znakov vedenjskih motenj, ki kažejo
na rabo oziroma zlorabo alkohola, prepovedanih drog, psihoaktivnih zdravil ali
drugih psihoaktivnih snovi se opravi strokovni zdravstveni pregled.
PREHODNE IN KONČNE DOLOČBE
10. člen
Zdravstveni zavodi, ki opravljajo preglede po tem pravilniku,
morajo pridobiti pooblastilo iz prvega odstavka 7. člena tega pravilnika v
dveh letih po uveljavitvi tega pravilnika.
11. člen
(1) Z dnem, ko začne veljati ta pravilnik, preneha
veljati Pravilnik o zdravstvenih pogojih, ki jih morajo izpolnjevati delavci, ki
opravljajo dela na žičniških napravah (Uradni list SRS, št. 21/86 in
Uradni list RS, št. 126/03 – ZŽNPO).
(2) Zdravstveni zavodi, ki imajo na dan uveljavitve tega
pravilnika veljavno pooblastilo za opravljanje zdravstvenih pregledov v skladu
s pravilnikom iz prejšnjega odstavka, lahko opravljajo zdravstvene preglede po
tem pravilniku do pridobitve pooblastila iz prvega odstavka 7. člena tega
pravilnika oziroma najdlje dve leti od uveljavitve tega pravilnika.
12. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-88/2015
Ljubljana, dne 18. marca 2016
EVA 2015-2711-0046
Milojka Kolar Celarc l.r.
Ministrica
za zdravje
Soglašam!
dr. Peter Gašperšič l.r.
Minister
za infrastrukturo