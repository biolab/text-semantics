I. SPLOŠNE DOLOČBE
1. člen
(vsebina splošnega akta)
(1) Ta splošni akt ureja vrste in postopek izvajanja
strokovnega nadzora nad delom pooblaščenih inženirjev (v nadaljnjem besedilu:
strokovni nadzor).
(2) Inženirska zbornica Slovenije (v nadaljnjem besedilu:
zbornica) opravlja strokovni nadzor nad delom pooblaščenih inženirjev, ki imajo
aktiven poklicni naziv pooblaščeni inženir in opravljajo poklicne naloge
pooblaščenega inženirja v Republiki Sloveniji.
2. člen
(namen opravljanja strokovnega nadzora)
Zbornica opravlja strokovni nadzor z namenom:
-       
nadzora nad strokovnim delom pooblaščenih inženirjev; predvsem ali je
inženirska storitev, ki obsega poklicne naloge iz 4. člena Zakona o
arhitekturni in inženirski dejavnosti (Uradni list RS, št. 61/17; v nadaljnjem
besedilu: ZAID), opravljena kakovostno in v skladu s predpisi, standardi,
pravili stroke in zborničnimi akti,
-       
nadzora nad etičnim ravnanjem pooblaščenih inženirjev; predvsem
preverjanja upoštevanja kodeksa,
-       
svetovanja pooblaščenemu inženirju na podlagi ugotovitev strokovnega
nadzora.
II. VRSTE STROKOVNEGA NADZORA
3. člen
(redni strokovni nadzor)
(1) Redni strokovni nadzor opravlja zbornica na podlagi
letnega programa strokovnega nadzora (v nadaljnjem besedilu: letni program), ki
ga sprejme skupščina zbornice (v nadaljnjem besedilu: skupščina) skupaj z
načrtom dela in finančnim načrtom zbornice za naslednje leto.
(2) Zbornica opravi nadzor po letnem programu nadzora
glede na zbrane prihodke za ta namen, vendar letno nad najmanj enim odstotkom
pooblaščenih inženirjev, ki imajo aktiven poklicni naziv.
(3) Predlog letnega programa pripravi upravni odbor
zbornice. V njem določi delež članov, ki bodo pregledani in višino stroškov, ki
bodo namenjeni za strokovni nadzor.
(4) Sprejeti letni program se objavi na spletni strani
zbornice.
(5) Člane, katerih delo bo pregledano v tekočem letu,
določijo strokovne službe zbornice z naključnim računalniškim izborom.
(6) Pri opravljanju rednega nadzora se zbornica
osredotoči na delo (projektna, gradbiščna in druga listinska dokumentacija,
izvedba poklicnih nalog po zakonu itd.), ki ga je pooblaščeni inženir opravil v
zadnjih treh letih pred pričetkom rednega nadzora.
4. člen
(izredni strokovni nadzor)
(1) Izredni strokovni nadzor opravi zbornica na pobudo
organov zbornice ali na zahtevo ministrstva, pristojnega za graditev, v primeru
suma kršitev dolžnosti članov.
(2) Organi zbornice, ki lahko podajo pobudo, so:
predsednik zbornice, upravni odbor zbornice, predsedniki upravnih odborov
matičnih sekcij in upravni odbori matičnih sekcij.
(3) Pri opravljanju izrednega nadzora se zbornica
osredotoči na delo (projektna, gradbiščna in druga listinska dokumentacijo, izvedba
poklicnih nalog po zakonu itd.), ki ga je pooblaščeni inženir opravil v
povezavi s sumom kršitve dolžnosti članov.
(4) Ob izrednem strokovnem nadzoru se lahko pregleda tudi
preostalo zaključeno in nezaključeno delo, ki ga je pooblaščeni inženir
opravil.
(5) Izredni strokovni nadzor se lahko razširi na več
pooblaščenih inženirjev, pri čemer pa se vodi le ena zadeva, sestavo nadzorne
komisije pa se smiselno razširi glede na konkretni primer.
5. člen
(obnovitveni nadzor)
(1) Obnovitveni nadzor lahko izvede zbornica eno leto po
opravljenem rednem ali izrednem nadzoru, pri katerem so bile ugotovljene nepravilnosti.
(2) Pri opravljanju obnovitvenega nadzora se zbornica
osredotoči na delo (izdelke, dokumentacijo itd.), ki ga je pooblaščeni inženir
opravil v času od preteklega nadzora do dne pričetka obnovitvenega nadzora.
III. NADZORNA KOMISIJA
6. člen
(nadzorna komisija)
(1) Strokovni nadzor izvaja nadzorna komisija.
(2) Nadzorno komisijo za izvedbo strokovnega nadzora nad
delom posameznega pooblaščenega inženirja imenuje iz nabora članov nadzorne
komisije s sklepom predsednik strokovnega sveta, imenovan v skladu s statutom
zbornice.
(3) Nadzorna komisija nad delom posameznega
pooblaščenega inženirja je sestavljena iz predsednika in enega člana. Najmanj
en član nadzorne komisije mora biti član iste matične sekcije in imeti poklicni
naziv istega strokovnega področja, kot ga ima pooblaščeni inženir, ki je
nadzorovan. Nadzorno komisijo je po potrebi mogoče razširiti z dodatnimi člani.
(4) Nadzorna komisija opravlja nadzor nad delom
pooblaščenega inženirja z vso strokovno skrbnostjo. Pri opravljanju nadzora so
člani nadzorne komisije dolžni varovati vse podatke, ki jih pridobijo tekom
nadzora in ki predstavljajo osebni podatek v skladu z zakonom, ki ureja varstvo
osebnih podatkov, ali poslovno skrivnost v skladu z zakonom, ki ureja
gospodarske družbe. Člani nadzorne komisije so dolžni pred nastopom mandata člana
nadzorne komisije podpisati izjavo o zaupnosti, ki jo hrani zbornica.
7. člen
(pogoji za člane nadzorne komisije)
(1) Za člana nadzorne komisije je lahko imenovan
pooblaščeni inženir z aktivnim poklicnim nazivom ali poklicnim nazivom v
mirovanju, ki izpolnjuje naslednje pogoje:
-       
ima najmanj izobrazbo, pridobljeno po študijskem programu druge stopnje,
oziroma izobrazbo, ki ustreza ravni izobrazbe, pridobljene po študijskih
programih druge stopnje, in je v skladu z zakonom, ki ureja slovensko ogrodje
kvalifikacij, uvrščena na 8. raven,
-       
ima opravljen strokovni izpit za pooblaščenega inženirja ali strokovni
izpit s področja inženirskih storitev po zakonu, ki obravnava graditev
objektov, za stopnjo izobrazbe iz predhodne alineje,
-       
ima najmanj deset let delovnih izkušenj po opravljenem izpitu iz
prejšnje alineje kot pooblaščeni inženir,
-       
mu poklicni naziv pooblaščeni inženir ne miruje več kot pet let pred
imenovanjem za člana nadzorne komisije.
(2) Ne glede na prejšnji odstavek je lahko član nadzorne
komisije, ki opravlja nadzor nad delom pooblaščenega inženirja s področja
prometnega inženirstva, tudi pooblaščeni inženir s področja gradbeništva z
ustreznimi deset letnimi praktičnimi izkušnjami s področja prometnega inženirstva,
pridobljenimi kot pooblaščeni inženir s področja gradbeništva pred
uveljavitvijo pooblastila pooblaščeni inženir s področja prometnega
inženirstva.
(3) Ne glede na prvi in drugi odstavek tega člena je
lahko član nadzorne komisije tudi oseba, ki ima končano najmanj izobrazbo,
pridobljeno po študijskem programu druge stopnje, oziroma izobrazbo, ki ustreza
ravni izobrazbe, pridobljene po študijskih programih druge stopnje pravne smeri
in je v skladu z zakonom, ki ureja slovensko ogrodje kvalifikacij, uvrščena na
8. raven in tri leta delovnih izkušenj po tej pridobljeni izobrazbi.
(4) Člane nadzorne komisije imenuje upravni odbor
zbornice na predlog upravnih odborov matičnih sekcij. Upravni odbor matične
sekcije je dolžan za člane nadzorne komisije predlagati najmanj toliko članov
sekcije, da bodo z njimi pokrite vse stroke, združene v sekciji, kot tudi vsa
področja stroke. Nabor članov nadzorne komisije vodijo službe zbornice.
(5) Mandat članov nadzornih komisij je štiri leta z
možnostjo ponovnega imenovanja. Člani nadzornih komisij opravljajo svoje naloge
po izteku mandata do imenovanja novih članov.
(6) Za člana nadzorne komisije iz prejšnjih dveh
odstavkov ne more biti imenovana oseba:
-       
ki je bila pravnomočno spoznana za krivo v disciplinskem postopku
zbornice,
-       
ki opravlja funkcijo predsednika zbornice, člana upravnega odbora
zbornice ali člana disciplinskega organa zbornice.
(7) Član nadzorne komisije mora v roku petih dni od
prejema sklepa o imenovanju v nadzorno komisijo nad delom posameznega
pooblaščenega inženirja ali tekom postopka nemudoma, pisno obvestiti zbornico,
če pri njem obstajajo izločitveni razlogi:
-       
da je v zadnjih treh letih s pooblaščenim inženirjem, pri katerem se bo
opravil strokovni nadzor, ali z njegovim podjetjem, poslovno sodeloval,
-       
da je o vsebini, ki je predmet strokovnega nadzora, predhodno odločal v
okviru druge institucije,
-       
da je s pooblaščenim inženirjem v sorodstvu v ravni vrsti ali v stranski
vrsti do vštetega četrtega kolena ali če je ali je bil z njim v zakonski zvezi,
ali v svaštvu do vštetega drugega kolena, ali če z njim živi ali je živel v
izven zakonski skupnosti ali registrirani ali neregistrirani partnerski zvezi,
-       
da so podane druge okoliščine, ki vzbujajo dvom o nepristranskosti člana
nadzorne komisije.
IV. POSTOPEK STROKOVNEGA NADZORA
8. člen
(sklep o imenovanju nadzorne komisije)
(1) Strokovni nadzor se uvede s sklepom o imenovanju
nadzorne komisije, ki ga izda predsednik strokovnega sveta.
(2) S sklepom o imenovanju nadzorne komisije se določi
naslednje:
-       
vrsto strokovnega nadzora (reden, izreden, obnovitveni),
-       
ime in priimek predsednika ter članov nadzorne komisije,
-       
ime, priimek in identifikacijsko številko nadzorovanega pooblaščenega
inženirja ter podatek o načinu opravljanja poklicnih nalog,
-       
datum pričetka izvajanja strokovnega nadzora,
-       
obseg strokovnega nadzora.
(3) Sklep o strokovnem nadzoru se najkasneje v roku
15 dni pred dnem izvedbe strokovnega nadzora vroči nadzorovanemu pooblaščenemu
inženirju ter posreduje imenovani nadzorni komisiji, strokovnim službam
zbornice in odgovorni osebi podjetja, v katerem je nadzorovani pooblaščeni
inženir zaposlen. Pri izrednem nadzoru je lahko sklep vročen tudi kasneje,
vendar najkasneje pred izvedbo nadzora.
9. člen
(potek strokovnega nadzora)
(1) Nadzorna komisija v postopku nadzora:
-       
opravi z nadzorovanim pooblaščenim inženirjem razgovor o splošnih
vprašanjih izvajanja inženirskih storitev,
-       
pregleduje projektno, gradbiščno in drugo dokumentacijo ter ugotavlja
strokovnost in kakovost dela nadzorovanega pooblaščenega inženirja na temelju
te dokumentacije,
-       
ugotavlja strokovno usposobljenost nadzorovanega pooblaščenega inženirja
na podlagi dokazil in razgovora,
-       
po potrebi izvaja razgovore z drugimi pooblaščenimi inženirji in drugimi
osebami, zaposlenimi v podjetju,
-       
izvaja druga nadzorna dejanja glede na namen strokovnega nadzora,
-       
izvaja razgovor o ugotovljenih nepravilnostih,
-       
svetuje članu kako izboljšati način strokovnega dela in pogojev dela,
-       
sestavi ugotovitveni zapisnik.
(2) Nadzorna komisija lahko poleg dejanj iz prejšnjega
odstavka opravi tudi razgovor s pobudnikom strokovnega nadzora.
(3) Strokovni nadzor se izvede na sedežu zbornice ali na
delovnem mestu (pisarna, gradbišče) nadzorovanega pooblaščenega inženirja v
prisotnosti pooblaščenega inženirja. Lahko se izvede tudi na objektu med
gradnjo ali po zaključku gradnje, na terenu, kjer se izvajajo ali so izvedena
geodetska dela, kot tudi na vplivnem območju objekta.
(4) Ne glede na predhodni odstavek tega člena se lahko
strokovni nadzor izjemoma opravi tudi v odsotnosti nadzorovanega pooblaščenega
inženirja, če ta svoje odsotnosti ne opraviči oziroma če se načrtno izmika
izvedbi strokovnega nadzora.
(5) Nadzorovani pooblaščeni inženir ima pravico in
dolžnost sodelovati s člani komisije, zagotoviti dostop v poslovne prostore,
omogočiti pregled zahtevane dokumentacije in nemoteno delo nadzorne komisije.
Nadzorovani pooblaščeni inženir lahko v okviru vseh nadzorstvenih ravnanj
nadzorne komisije iz prvega odstavka tega člena poda svoje videnje okoliščin
ali s svojega stališča natančneje predstavi določeno problematiko, v ta namen
pa lahko predloži tudi ustrezne dokaze.
(6) Odgovorna oseba podjetja, v katerem je nadzorovani
pooblaščeni inženir zaposlen, ima dolžnost sodelovati s člani komisije,
zagotoviti dostop v poslovne prostore, omogočiti pregled zahtevane
dokumentacije in prostor za nemoteno delo nadzorne komisije.
(7) Pri opravljanju strokovnega nadzora nadzorna
komisija sledi načelu ekonomičnosti postopka.
10. člen
(ugotovitveni zapisnik)
(1) Najpozneje v roku petnajst dni po opravljenem
strokovnem nadzoru nadzorna komisija sestavi ugotovitveni zapisnik, ki vsebuje:
-       
pravni temelj za izvedbo strokovnega nadzora,
-       
kraj, čas in trajanje nadzora,
-       
podatke o članih komisije (ime, priimek, strokovni in znanstveni naziv,
sklep o imenovanju v nadzorno komisijo),
-       
podatke o nadzorovanem pooblaščenem inženirju (ime, priimek, strokovni
in znanstveni naziv, identifikacijska številka pooblaščenega inženirja, podatek
o načinu opravljanja poklicnih nalog),
-       
imena drugih navzočih pri strokovnem nadzoru,
-       
podatke o pregledani projektni, gradbiščni in drugi dokumentaciji,
-       
ugotovitve glede strokovnosti in kakovosti dela, etičnega ravnanja in
stalne poklicne usposobljenosti,
-       
bistvene navedbe nadzorovanega pooblaščenega inženirja podane tekom
nadzora, predvsem navedbe, ki odstopajo od ugotovitev nadzorne komisije,
-       
navedbo morebitnega suma storitve disciplinske kršitve z navedbo dokazov
in
-       
nasvete nadzorne komisije.
(2) Ugotovitveni zapisnik podpišejo vsi člani nadzorne
komisije.
(3) Ugotovitveni zapisnik se vroči nadzorovanemu
pooblaščenemu inženirju.
(4) Ugotovitveni zapisnik se posreduje tudi njegovemu
delodajalcu, predsedniku strokovnega sveta in članu strokovnega sveta iz iste
matične sekcije, strokovnim službam zbornice ter predlagatelju izrednega
strokovnega nadzora, če gre za izredni strokovni nadzor. V primeru ugotovljenih
sumov storitve disciplinske kršitve se ugotovitveni zapisnik posreduje tudi
disciplinskemu tožilcu zbornice.
11. člen
(pripombe na ugotovitveni zapisnik)
(1) Na ugotovitveni zapisnik lahko nadzorovani
pooblaščeni inženir vloži pripombe v roku 15 dni od vročitve ugotovitvenega zapisnika.
(2) O pripombah iz prejšnjega odstavka odloča strokovni
svet.
(3) Zoper odločitev strokovnega sveta iz prejšnjega
odstavka tega člena, pritožba ni mogoča.
(4) V primeru, da je nadzorovani pooblaščeni inženir
podal pripombe na ugotovitveni zapisnik, se osebam iz četrtega odstavka
predhodnega člena ugotovitveni zapisnik posreduje skupaj z odločitvijo
strokovnega sveta.
V. STROŠKI POSTOPKA
12. člen
(stroški postopka)
(1) Člani nadzorne komisije in strokovnega sveta so
upravičeni do povračila stroškov dela in potnih stroškov po merilih in ceniku
za delo v zbornici.
(2) Nadzorovani pooblaščeni inženir ni upravičen do
povrnitve morebitnih svojih stroškov, nastalih s strokovnim nadzorom.

Splošni akt o strokovnem nadzoru nad delom
pooblaščenih inženirjev (Uradni list RS, št. 37/18) vsebuje naslednjo končno določbo:
»VI. KONČNA DOLOČBA
13. člen
(začetek veljavnosti)
Ta splošni akt se objavi v Uradnem listu Republike Slovenije in
začne veljati naslednji dan po objavi.«.

Splošni akt o spremembi Splošnega akta o
strokovnem nadzoru nad delom pooblaščenih inženirjev (Uradni list RS, št. 68/19) vsebuje naslednjo končno določbo:
»2. člen
Ta splošni akt začne veljati naslednji dan po objavi v
Uradnem listu Republike Slovenije.«.

Splošni akt o spremembah in dopolnitvah
Splošnega akta o strokovnem nadzoru nad delom pooblaščenih inženirjev (Uradni
list RS, št. 39/23) vsebuje naslednjo končno določbo:
»KONČNA DOLOČBA
7. člen
(začetek veljavnosti)
Ta splošni akt začne veljati naslednji dan po objavi v
Uradnem listu Republike Slovenije.«.