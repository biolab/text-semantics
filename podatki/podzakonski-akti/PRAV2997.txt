1. OZNAČEVANJE DREVJA ZA MOŽNI POSEK
1. člen
Zaradi zagotavljanja poseka samo tistih
dreves, ki so bila izbrana, mora Zavod za gozdove Slovenije drevje za možni
posek označiti.
Izbrano drevo za možni posek nad 10 cm
prsnega premera se vidno označi z žigom na koreninskem vratu tako, da ostane
oznaka vidna na panju tudi po poseku drevesa, lahko pa tudi z barvo v prsni
višini.
Drevesa do 10 cm prsnega premera in drevesa, ki so bila za možni posek izbrana pri redčenjih do faze
drogovnjaka, se ne glede na določbo iz prejšnjega odstavka označujejo le v
prsni višini z barvo.
Ne glede na drugi odstavek tega člena se na
območjih, kjer je z gozdnogospodarskim načrtom gozdnogospodarske enote ali z gozdnogojitvenim načrtom določeno, da posamična izbira drevja za
možni posek ni obvezna, skupina dreves, izbrana za možni posek, oziroma skupina
dreves, v kateri bodo za možni posek izbrana posamična drevesa brez posamične
izbire, označi z barvno črto na obrobnih drevesih.
2. člen
Drevesa, izbrana za posek, je treba zaradi
spremljanja razvoja gozdov evidentirati glede na vrsto sečnje, drevesno vrsto,
prsni premer in število.
V primeru, da posamična izbira drevja za
možni posek ni obvezna in v
primeru, da dreves, poškodovanih zaradi naravne ujme, ni mogoče posamično
izbrati, je treba za evidenco poseka po drevesnih vrstah oceniti število in
debelinsko strukturo dreves za posek.
3. člen
Izbiro drevja za možni posek lahko v
sodelovanju z lastniki gozdov opravljajo le pooblaščeni delavci Zavoda za
gozdove Slovenije.
2. SEČNJA DREVJA, IZDELAVA IN SPRAVILO GOZDNIH LESNIH
SORTIMENTOV IN UREDITEV SEČIŠČA
4. člen
Čas sečnje in spravila je treba prilagoditi
biološkemu utripu gozda. Če je le mogoče, se sečnja opravi zunaj vegetacijske
dobe oziroma v času, ko se najmanj vznemirjajo prosto živeče živali.
5. člen
Za posek izbrano drevo se mora posekati
tako, da višina panja, merjena na zgornji strani pobočja, ni večja od 15 cm
oziroma od tretjine njegovega premera. Na večjih strminah, na skalovitem
terenu, ob vlakah, v primerih varstva zemljišča in sestoja pred plazovi, v
primerih podrtih ali zlomljenih dreves ter pri panjevski sečnji je lahko višina
panja tudi večja, uravnava pa se v odvisnosti od ekoloških razmer in funkcije
panjev po poseku oziroma od lastnosti drevesne vrste.
6. člen
Drevesa je treba podirati in iz njih
izdelovati gozdne lesne sortimente tako, da se ne poškodujejo sosednja drevesa
in pomladek v večji meri, kot je to neizogibno, da se ne poškodujejo gozdne
prometnice, obrežja vodotokov in režim odvodnjavanja ter da posekana drevesa
ali sortimenti ne ovirajo ali ogrožajo hoje po gozdnih poteh ter prometa na
cestah in železnicah oziroma delovanja drugih infrastrukturnih objektov.
V gozdu ni dovoljeno puščati obviselih ali
na polpodrtih dreves.
7. člen
Pri spravilu gozdnih lesnih sortimentov je
treba uporabljati spravilna sredstva in tehnologijo, ki so prilagojena naravnim
razmeram oziroma občutljivosti gozdnih sestojev in tal.
Gozdni lesni sortimenti se morajo
spravljati tako, da se ne poškodujejo pomladek, drevje, gozdna tla, gozdne
vlake, poti in ceste ter da se ne poslabša režim odtoka voda v večji meri, kot
je to neizogibno. Takoj po končanem spravilu je treba sanirati poškodbe na
pomladku in drevju ter odpraviti poškodbe na gozdnih tleh ter gozdnih vlakah,
poteh, stezah in cestah ter vzpostaviti čim ugodnejši režim odtoka vode.
Pri spravilu s traktorji in drugimi
samohodnimi stroji je dovoljeno vlačiti ali prevažati gozdne lesne sortimente
le po gozdnih vlakah oziroma poteh. Po gozdnih cestah je dovoljeno vlačiti
gozdne lesne sortimente samo zaradi njihovega sortiranja in zlaganja. Poškodbe
na cestišču mora povzročitelj odpraviti takoj po končanem delu.
Gozdnih lesnih sortimentov ni dovoljeno
spravljati po tleh v hudourniških jarkih in po njihovih pobočjih, po plazovitih
tleh in po strmih, erodibilnih pobočjih (npr. na dolomitnih rendzinah,
koluvialnih tleh ipd.).
8. člen
Gozdnih lesnih sortimentov in sečnih
ostankov ni dovoljeno zlagati in puščati v strugah potokov in hudournikov, v
jarkih, na pasiščih prosto živečih živali, v kalih ali kalužah, ob vodnih
izvirih in na gozdnih prometnicah.
Gozdne lesne sortimente je dovoljeno
zlagati pod in nad cesto le tako, da ne ogrožajo prometa in da je zagotovljena
varnost pred njihovim proženjem na cesto ali po pobočju in da je drevje
zavarovano pred poškodbami.
9. člen
V gozdu ni dovoljeno izkopavati panjev
posekanih ali kako drugače podrtih dreves v strminah, v območju hudournikov in
v gozdovih na sušnih oziroma drugih ranljivih rastiščih.
10. člen
Sečišče se mora urediti takoj po poseku
drevja in. spravilu gozdnih lesnih sortimentov, najpozneje pa v dveh mesecih po
začetku sečnje, razen če z drugimi predpisi ali odločbo Zavoda za gozdove
Slovenije ni določen krajši rok.
Sečišče je urejeno, če so:
•           
posekana vsa drevesa, ki so bila pri sečnji ali spravilu močneje
poškodovana;
•           
iz gozda spravljeni vsi gozdni lesni sortimenti;
•           
veje in vrhači iglavcev razžagani in zloženi na kupe oziroma v
primeru strojne sečnje založeni tudi v sečne poti ali v primeru uporabe
procesorske glave na dvigalu žičnice, zloženi na kupe tudi ob kamionski cesti;
-           
(črtana);
-           
pri redčenju ali panjevski sečnji debelejše veje listavcev
razžagane in razprostrte po gozdnih tleh;
•           
pri pomladitvenih sečnjah sečni ostanki zloženi tako, da ne
ovirajo razvoja mladja;
•           
pri končnem poseku za umetno obnovo sečni ostanki primerno
razžagani in zloženi v redi ali kupe tako, da je površina pripravljena za
sajenje;
•           
odpravljene poškodbe na gozdnih tleh in gozdnih vlakah, ki
predstavljajo nevarnost za pričetek erozije, in če so odstranjeni vsi sečni
ostanki iz strug potokov in hudournikov;
•           
sečni ostanki odstranjeni z gozdnih poti in prometnic, z
mejnikov, iz kaluž in vodnih izvirov ter s kmetijskih zemljišč in z zunanjih
gozdnih robov;
•           
odstranjeni vsi nelesni odpadki, ki so nastali pri opravljanju
del.
11. člen
Zavod za gozdove Slovenije mora za vsako
sečišče ugotoviti, ali so izpolnjene določbe iz 10. člena tega pravilnika.

Pravilnik o izvajanju sečnje, ravnanju s
sečnimi ostanki, spravilu in zlaganju gozdnih lesnih sortimentov (Uradni list
RS, št. 55/94) vsebuje naslednji končni določbi:
»3. KONČNI DOLOČBI
12. člen
Z dnem uveljavitve tega pravilnika preneha
veljati pravilnik o gozdnem redu (Uradni list SRS, št. 31/86).
13. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah pravilnika o izvajanju
sečnje, ravnanju s sečnimi ostanki, spravilu in zlaganju gozdnih lesnih
sortimentov (Uradni list RS, št. 95/04) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o izvajanju
sečnje, ravnanju s sečnimi ostanki, spravilu in zlaganju gozdnih lesnih
sortimentov (Uradni list RS, št. 110/08) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvi
Pravilnika o izvajanju sečnje, ravnanju s sečnimi ostanki, spravilu in zlaganju
gozdnih lesnih sortimentov (Uradni list RS, št. 83/13) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.