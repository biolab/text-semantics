Ob zavedanju nezamenljivega poslanstva in temeljnih ciljev
Evropske unije ter vloge Republike Slovenije kot njene članice, ob ponovni
potrditvi zavezanosti evropskim vrednotam in ciljem, kot so opredeljeni v
Pogodbi o Evropski uniji in Pogodbi o delovanju Evropske unije, v želji po
razvidnih ciljih Republike Slovenije v institucijah Evropske unije, še zlasti v
Svetu, ob upoštevanju 18-mesečnega programa Sveta (1. januar
2016–30. junij 2017) in Delovnega programa Komisije za leto 2016, ob
upoštevanju prednostnih nalog, ki si jih je za to obdobje zastavila Republika Slovenija,
Državni zbor s to deklaracijo sprejema temeljne politične usmeritve glede
strateških vprašanj, s katerimi se bo Republika Slovenija srečevala pri
nadaljnjem odločanju v postopkih sprejemanja zakonodajnih in drugih aktov
Evropske unije v obdobju januar 2016–junij 2017, ter se v okviru svojih
pristojnosti pridružuje skupnim prizadevanjem pri izvajanju te deklaracije.
DEKLARACIJA O USMERITVAH ZA DELOVANJE REPUBLIKE SLOVENIJE
V INSTITUCIJAH EVROPSKE UNIJE V OBDOBJU JANUAR 2016–JUNIJ 2017
Evropska unija (v nadaljnjem besedilu: EU) se v zadnjem obdobju
srečuje z izzivi, ki pomenijo verjetno najtežjo preizkušnjo za trdnost povezave
doslej. Največji migracijski val v Evropi v zadnjih desetletjih, teroristični
napadi v Parizu, pretekla kriza v evrskem območju in vprašanje morebitnega
izstopa Združenega kraljestva iz EU nas opozarjajo, da pogosto jemljemo
temeljne pridobitve in prednosti članstva v EU kot samoumevne. Po drugi strani
pa naraščajoča nestabilnost v južni in vzhodni soseščini EU, nespoštovanje
načela ozemeljske celovitosti in suverenosti v Evropi glede na rusko aneksijo
Krima in naraščanje raznovrstnih, zlasti asimetričnih groženj miru in redu v
Evropi, kažejo na velike varnostne, zunanjepolitične in strateške izzive, ki so
pred EU.
Hkrati nam ti izzivi tudi jasno kažejo, da jih nobena
posamezna država članica ne more uspešno reševati sama. Odgovore je mogoče
najti le s tesnejšim in učinkovitejšim sodelovanjem vseh članic EU in iskanjem
skupnih evropskih rešitev. Zadnja finančna in dolžniška kriza sta utrdili
zavedanje o temeljnem pomenu skupne valute in stabilnosti evrskega območja za
trdnost celotnega gospodarstva EU, največji migracijski val v zadnjih
desetletjih pa je nedvoumno pokazal na medsebojno odvisnost držav članic in
izpostavil potrebo po solidarnosti in medkulturnem dialogu.
Vsi ti izzivi pa vplivajo na države članice z različno
stopnjo intenzivnosti. Zaradi različne izpostavljenosti pritiskom je tudi
dojemanje nujnosti ukrepanja med državami članicami pogosto različno, prav tako
pa tudi njihovo razumevanje bistva posameznega izziva. Različne interpretacije
izzivov in posledično neenotna stališča nam kažejo na močne silnice v smeri
fragmentacije in to ravno v kontekstu, ki objektivno kliče po enotnejšem in
bolje organiziranem skupnem odzivu. Nezanemarljivi žrtvi teh novih silnic, ki
lahko privedejo do fragmentacije EU, sta krhka evropska identiteta in omajano
zaupanje državljanov v evropski projekt. Enostranske odločitve držav članic,
negotovost in neposredna ogroženost državljanov ter naraščanje populizmov vseh
vrst nas opozarjajo, da je nova stvarnost vedno korak pred nami in da morata
sprejemanje političnih odločitev ter predvsem njihovo izvajanje postati
odločnejša in učinkovitejša. Obdobje krize je treba izkoristiti kot priložnost
za iskanje novih pristopov, ki morajo temeljiti na demokratični legitimnosti odločitev
na vseh ravneh in na vključevanju evropskih narodov in državljanov v
oblikovanje skupne vizije prihodnosti. Sicer pa ima EU že izkušnje s tem, da v
času kriz najde nove, njej lastne rešitve.
Slovenija ostaja jasna zagovornica tesnejšega povezovanja in
večje konvergence EU, saj lahko le kot skupnost učinkovito rešujemo izzive tako
velikih razsežnosti. Stabilna, varna, enotna, solidarna in gospodarsko uspešna
EU je temeljni okvir za razvoj naše države, zato bo Slovenija še naprej
vztrajala ostati v jedru evropskega povezovanja. Znotraj tega okvira želi
Slovenija zagotoviti stabilno ekonomsko okolje za uspešno delovanje svojega
izvozno usmerjenega gospodarstva, tudi s poglabljanjem enotnega trga EU in
nadaljnjo integracijo ekonomske in monetarne unije. Prav tako želi Slovenija
preko povezovanja v EU in z zavzemanjem za močne skupne institucije, učinkovite
skupne politike na posameznih področjih ter z doslednim izvajanjem pravnega
reda svojim državljanom zagotoviti visoko raven varnosti in omogočiti uživanje
temeljnih svoboščin, ki jih prinaša članstvo v EU – kamor sodi tudi prosto
gibanje oseb v schengenskem območju. Slovenija bo še naprej zagovarjala, tudi v
luči zahtev drugih držav članic po redefiniciji njihovega položaja v EU, ukrepe
za povečanje konkurenčnosti gospodarstva EU, vključno s krepitvijo enotnega
trga, prosto gibanje delavcev brez diskriminacije ter učinkovit in
transparenten institucionalni ustroj EU s pomembno vlogo nacionalnih
parlamentov.
Deklaracija opredeljuje ključne naloge in usmeritve, ki jim
bo Republika Slovenija sledila pri svojem delovanju v institucijah EU.
Nekaterim nedokončanim nalogam iz obdobja prejšnje deklaracije se bomo morali
posvetiti tudi v naslednjem obdobju, nepričakovani dogodki zadnjega leta pa
narekujejo prednostno obravnavo na področjih, ki so se zdela še pred kratkim
razmeroma zadovoljivo urejena. Na vseh področjih se moramo zavzemati za
upoštevanje načela doslednosti pri izvajanju sprejetih dogovorov, načela
prožnosti pri prilagajanju na spreminjajoče se razmere v svetu ter vodila, da
je treba pravočasno zaznati znake novih izzivov in se nanje kot skupnost
ustrezno in pravočasno odzvati.
V tem okviru se bo Republika Slovenija prednostno posvetila naslednjim
ciljem:
Trdna ekonomska in monetarna unija za večjo stabilnost
evropskega gospodarstva 
Trdna ekonomska in monetarna unija (EMU) je ključnega pomena
za zagotovitev stabilnega okolja, v katerem bodo slovenska in evropska podjetja
v prihodnje bolje delovala. Zato je treba še okrepiti odpornost EMU, da se
ponovno zažene proces zmanjševanja razlik med gospodarstvi držav članic
evrskega območja. Jedro tega procesa so okrepljeno usklajevanje politik EU in
evrskega območja, povečanje produktivnosti, ustvarjanje novih delovnih mest in
socialna pravičnost. Za to pa bo nujno dokončati zasnovo EMU na štirih
načrtovanih področjih: ekonomska unija, v kateri ima vsako gospodarstvo
potrebne strukturne značilnosti, da lahko uspeva v monetarni uniji; finančna
unija, ki bo zagotavljala integriteto enotne valute v celotni monetarni uniji,
z zmanjševanjem tveganja za finančno stabilnost in vključevanjem zasebnega
sektorja v delitev tveganja; fiskalna unija, ki bo skrbela za fiskalno
vzdržnost in stabilizacijo, ter politična unija, ki bo temeljila na povečani
demokratični odgovornosti in legitimnosti ter na okrepljenih institucijah.
Slovenija ostaja trdna v podpori tem načrtom. V kratkoročnem obdobju,
po katerem bi se moralo območje evra konsolidirati, se bomo osredotočili na
izvajanje obstoječih instrumentov, in sicer na ukrepe, ki povečujejo
konkurenčnost, na razvijanje odgovornih fiskalnih politik ter na krepitev
demokratične odgovornosti v tem procesu. Dolgoročno pa moramo sprejeti
daljnosežnejše ukrepe za dokončno vzpostavitev ekonomske in institucionalne strukture
EMU, ki bo vključevala tudi mehanizem za blaženje ekonomskih šokov. V tem
procesu je treba večjo pozornost posvetiti zaposlitvenim in socialnim
vprašanjem, tudi z okrepljenim dialogom s socialnimi partnerji. Slovenija bo
zato podpirala namero Komisije, da predlaga evropsko osnovno raven socialnih
pravic, ki bi izhajala iz obstoječega pravnega reda in služila kot kompas za
skupni proces zmanjševanja razlik.
Slovenija bo nadaljevala z izvajanjem ukrepov za zaposlovanje
in rast, socialno vključevanje in zmanjševanje revščine. Še naprej bomo
podpirali krepitev socialne razsežnosti EMU in ukrepe EU za večjo konkurenčnost
in inovativnost v gospodarstvu in družbi nasploh, s ciljem zniževanja
brezposelnosti.
Slovenija se bo tudi zavzemala za učinkovitejše financiranje gospodarstva.
Zato podpiramo načrt vzpostavitve unije kapitalskih trgov, ki naj bi doprinesla
k diverzifikaciji in boljši ponudbi virov financiranja za podjetja. Unija
kapitalskih trgov bo s poglabljanjem povezovanja trgov obveznic in trgov
lastniških vrednostnih papirjev omogočila krepitev čezmejne delitve tveganj.
Slovenija meni, da se morajo pri vzpostavitvi unije kapitalskih trgov
upoštevati različne stopnje razvitosti in velikosti kapitalskih trgov v državah
članicah, kar bo prispevalo k pozitivnemu učinku v celotni EU.
Razvojno usmerjen proračun EU
Vmesni pregled večletnega finančnega okvira za obdobje 2014–2020,
ki se bo opravil v letu 2016, naj bi prispeval k doseganju čim večje
učinkovitosti porabe sredstev v smislu konkretnih rezultatov na prednostnih
področjih. Slovenija se zavzema za ohranitev dosedanjih temeljnih prioritet,
predvsem doseganja čim večje kohezije, razvoja podeželja in takšnega proračuna
EU, ki bo odziven in prilagodljiv aktualnim izzivom, med katerimi so v ospredju
zlasti migracije in nujnost učinkovitega soočenja z dejansko grožnjo terorizma.
Zagon investicij
Pomemben instrument EU za spodbujanje gospodarske rasti je
Evropski sklad za strateške naložbe. Slovenija si bo prizadevala za uporabo teh
sredstev na za nas strateško ključnih projektih, med katere sodijo zlasti drugi
tir Koper–Divača, dostop do financiranja za mala in srednja podjetja,
spodbujanje energetske učinkovitosti ter veriga hidroelektrarn na Savi.
Nova migracijska politika
Zadnja leta je EU zaradi kriznih razmer, povečane revščine kot
posledice gospodarske krize ter vse večjih posledic podnebnih sprememb na
Bližnjem vzhodu in na afriški celini priča velikim migracijskim premikom. Sprva
je migrantski val zajel predvsem Italijo in Grčijo, od poleti 2015, ko se je
usmeril s srednjesredozemske poti na vzhodnosredozemsko in zahodnobalkansko, in
se je proti severu EU podalo skoraj milijon migrantov, pa je v obvladovanje
migracijskih tokov vključeno vse več držav članic in kandidatk za članstvo v
EU.
Slovenija je kot najmanjša država in kot država na
schengenski zunanji meji na tej poti zelo izpostavljena. Zato se znotraj EU
zavzemamo za skupno ravnanje, ki mora biti solidarno in odgovorno, predvsem pa
osredotočeno na dosledno spoštovanje in izvajanje veljavnega pravnega reda ter
izpolnjevanje že sprejetih zavez in dosledno varovanje zunanjih schengenskih
meja EU. Tudi v prihodnje bo Slovenija skrbela za takšno varovanje meja, da ne
bo izgubila zaupanja drugih držav v schengenskem območju.
Vprašanje migracij se mora obravnavati celostno, pri čemer se
je treba osredotočiti na odpravljanje njihovih vzrokov, s sodelovanjem z
državami izvora in tranzita pa zagotoviti njihovo obvladovanje. Slovenija meni,
da je treba vsa prizadevanja usmeriti v sklepanje sporazumov o vračanju s
ključnimi tretjimi državami, pa tudi v izvajanje akcijskega načrta s Turčijo.
Seveda pa je pri tem temeljnega pomena, da se nadaljujejo vsa prizadevanja za
reševanje vzrokov migracijske krize.
Pri vprašanjih, ki zadevajo sistem obravnave prošenj za azil,
bo Slovenija podprla rešitve, ki bi vodile v bolj organiziran in obvladljiv
migracijski tok, pri čemer se bosta upoštevala poseben položaj držav na zunanji
schengenski meji in zmožnost držav za sprejem in integracijo beguncev.
Schengensko območje označujemo za temeljno pridobitev in
pravico državljanov EU, zato je njegov obstoj ključnega pomena za delovanje EU.
Slovenija kot verodostojna članica schengenskega območja meni, da bi krčenje
obsega območja brez kontrol na notranjih mejah omajalo temelje zaupanja med
državami članicami, zato si bo v razpravi o prihodnosti schengenskega območja
prizadevala za ohranitev obstoječih pravic.
Boj proti terorizmu
Po terorističnih napadih v Parizu se je Slovenija tako kot
ostale članice EU soočila z novim varnostnim okoljem in izzivi. Zato bo vso
pozornost namenila sprejetju kratkoročnih in dolgoročnih ukrepov za uspešno
izvajanje boja proti terorizmu, radikalizmu in ekstremizmu. Delovala bo v duhu
solidarnosti in skupnih evropskih vrednot. V tem okviru želi Slovenija, tudi na
podlagi dejavne vloge na območju Zahodnega Balkana, še posebno pozornost
nameniti ukrepom za preprečevanje radikalizacije.
Enakost, socialna vključenost, vseživljenjsko učenje in kultura
ter avdiovizualna politika 
Skladno s strateškimi cilji EU bomo tudi v Sloveniji okrepili
delovanje za povečanje udeležbe žensk na trgu dela in enake ekonomske
neodvisnosti, zmanjšanje razlik v plačah, dohodkih in pokojninah med spoloma in
s tem boj proti revščini med ženskami, spodbujanje enakosti med ženskami in
moškimi pri odločanju ter boj proti nasilju na podlagi spola ter zaščito in
podporo žrtvam.
Staranje prebivalstva zahteva ukrepe, ki so usmerjeni v
aktivno in zdravo staranje ob zmanjševanju negativnih posledic demografskih
sprememb na vzdržnost javnega sistema. V tem okviru bo v letu 2016 pripravljena
Bela knjiga, ki bo tudi odgovor na priporočila Komisije za nadaljnje ukrepe
Slovenije v zvezi s staranjem in novo pokojninsko reformo.
Slovenija bo še naprej poudarjala tudi pomen mobilnosti ter
sodelovanja na področju izobraževanja in usposabljanja med državami članicami
in institucijami EU. Izobraževanje vpliva na razvoj vsakega posameznika in
celotne družbe. Demografske spremembe in stalna potreba po posodabljanju znanja
zaradi spreminjajočih se gospodarskih in socialnih razmer zahtevajo vlaganje v
vseživljenjsko učenje in izobraževalne sisteme, ki se hitreje odzivajo na
spremembe in so se sposobni prilagajati izzivom sodobnega časa.
Kultura je na ravni EU v prvi vrsti prepoznana kot vrednota sama
po sebi, hkrati pa se močno poudarjajo tudi njeni pomembni socialni in
ekonomski učinki. Slovenija si bo v Svetu EU še naprej prizadevala za
okrepljeno vlogo kulture in kulturne dediščine, tudi pri reševanju največjih
izzivov, s katerimi se EU trenutno sooča. Evropsko komisijo bo tudi v prihodnje
spodbujala, da poda predlog za razglasitev evropskega leta kulturne dediščine.
Tvorno bo prispevala k iskanju vzdržnega modela financiranja in upravljanja Europeane,
evropske digitalne knjižnice, arhiva in muzeja.
V naslednjem obdobju bo v ospredju področje avdiovizualne politike.
Zaradi hitrega tehnološkega in tržnega razvoja se kažejo potrebe po spremembah
zakonodaje. Slovenija si bo v pogajanjih o avdiovizualnih medijskih storitvah
prizadevala za oblikovanje rešitev, ki zagotavljajo ustrezno varovanje kulturne
raznolikosti in omogočajo vidnejšo vlogo manjših držav pri oblikovanju skupnega
evropskega trga avdiovizualnih storitev.
Trdna energetska unija s podnebno politiko za prihodnost 
Slovenija podpira strateški okvir za energetsko unijo, ki
vzpostavlja prehod v nizkoogljično, zanesljivo in konkurenčno gospodarstvo.
Pomembno je, da energetske unije ne razumemo zgolj kot osredotočanje na
energetsko infrastrukturo in zanesljivost oskrbe, temveč kot celosten pristop,
ki temelji na petih enakovrednih področjih. Ta področja so poleg energetske varnosti
in oblikovanja enotnega energetskega trga energetska učinkovitost, prehod na
trajno nizkoogljično družbo ter raziskave in inovacije na energetskem področju.
Slovenija podpira pregleden sistem upravljanja energetske unije s ciljem
zmanjšanja administrativnih bremen, pravične delitve bremen in suverenosti
držav pri izbiri energetske mešanice.
Slovenija si bo prizadevala, da bodo v okviru nove energetske
strategije osrednjo vlogo še naprej ohranili popolna integracija notranjega
energetskega trga, ambiciozni podnebno-energetski cilji in zagotavljanje
zanesljive oskrbe. Znotraj EU se zavzema za celovit pristop pri obravnavanju
vseh vidikov energetske politike, tudi zunanje. Slovenija podpira tudi enoten
pristop EU do globalnih energetskih in podnebnih vprašanj, tako v okviru
energetske in okoljske politike kot v okviru evropske skupne zunanje in
varnostne politike.
Dolgoročno globalno zmanjševanje emisij toplogrednih plinov
ostaja med prednostnimi nalogami EU in njenih držav članic. Pred nami je
dokončanje zakonodajnega okvira za doseganje podnebnih ciljev EU do leta 2030,
kjer bo Slovenija za doseganje pravične delitve bremen med državami članicami v
sektorjih, ki niso zajeti v sistemu trgovanja z emisijami, uveljavljala svoje
posebnosti na področju prometa in biotske raznovrstnosti.
Enotni trg in boljše pravno urejanje 
Med najpomembnejšimi simboli evropske integracije je enotni
trg, ki temelji na prostem pretoku oseb, blaga, storitev in kapitala. Možnosti,
ki jih ponuja, sicer še niso izkoriščene v polni meri, zato si je treba
prizadevati za njegovo nadaljnjo poglobitev in večjo povezanost. Slovenija
močno podpira prizadevanja v tej smeri, saj ima naša država značilnosti malega
odprtega gospodarstva, za katerega uspeh je ključnega pomena možnost neovirane
čezmejne menjave in poslovanja. V slovenskem gospodarstvu delujejo predvsem
mala in srednja podjetja, zato so za nas zelo pomembni tudi ukrepi na ravni EU
v smeri spodbujanja tovrstnih podjetij, tako v smislu izboljšanja poslovnega
okolja in odpiranja celotnega enotnega trga kot tudi dostopa do virov
financiranja. Večino teh prednostih ciljev obravnava tudi Strategija za enotni
trg za blago in storitve, objavljena oktobra 2015, zato bo Slovenija intenzivno
sodelovala v razpravah v Svetu o pobudah v okviru te strategije.
Tako v Sloveniji kot širše v EU je treba povečati
konkurenčnost gospodarstva. V tej luči moramo ocenjevati vsa področja politik
in zakonodaje, ki lahko vplivajo na konkurenčnost podjetij. Slovenija si bo
prizadevala, da bo industrijska konkurenčnost sistematično vključena v vsa
politična področja EU.
Za boljše poslovno okolje in večjo konkurenčnost gospodarstva,
na drugi strani pa tudi za lažje vsakdanje življenje državljanov EU, je
velikega pomena področje boljše zakonodaje. Slovenija podpira ukrepe, usmerjene
v povečanje odprtosti in preglednosti postopkov odločanja na ravni EU. Poleg
izboljšanja kakovosti nove zakonodaje je pomemben tudi stalen in dosleden
pregled obstoječe zakonodaje EU, vključno z ukrepi za poenostavitev, kar je
zlasti pomembno za skupno kmetijsko in kohezijsko politiko.
Evropa vidi eno ključnih priložnosti za povečanje gospodarske
rasti v pospešenem razvoju digitalne družbe ter sektorja informacijskih in
komunikacijskih tehnologij. Slovenija se pri reviziji zakonodajnega svežnja s
področja elektronskih komunikacij zavzema za odpravo ovir, ki preprečujejo
vzpostavitev enotnega trga elektronskih komunikacij kot pomembnega elementa enotnega
evropskega digitalnega prostora. Zavzemali se bomo za to, da se največ
pozornosti posveti oblikovanju spodbudnega zakonodajno-regulatornega okolja za
razvoj mobilnih širokopasovnih komunikacij. Slovenija podpira prizadevanja EU
za uveljavitev zakonodajnih okvirjev za e-identifikacijo in storitve zaupanja
za transakcije na enotnem digitalnem trgu.
Večje konkurenčnosti evropskega gospodarstva in gospodarske rasti,
novih delovnih mest ter boljšega življenja državljanov pa ne bo mogoče doseči
brez raziskav, razvoja in inovacij, ki morajo zato ostati bistven element
strategije Evropa 2020. Ker je slovenski raziskovalni trg razmeroma majhen in
finančno omejen, je za raziskovalce in podjetja pomembno vključevanje v mednarodne
povezave. Slovenija bo zato na ravni EU podpirala predvsem ukrepe, usmerjene v
sodelovanje in internacionalizacijo znanosti ter v odpravo ovir za
nadnacionalno sodelovanje.
Učinkovita raba virov je ključna za zeleno in vključujočo
rast EU in Slovenije. Prihajajoči evropski akcijski načrt za krožno
gospodarstvo bo ustvaril notranji trg za ponovno rabo surovin in virov ter s
tem omogočal postopen odmik od linearnega gospodarstva. Slovenija podpira
prehod v zeleno krožno gospodarstvo in si bo še naprej prizadevala za postopno
spreminjanje današnjih modelov proizvodnje in vzorcev potrošnje v bolj
trajnostne oblike, podprla bo ekonomske spodbude in razvoj inovacij, ki
ponujajo veliko priložnosti za rast podjetij in nova delovna mesta, hkrati pa
koristijo okolju in zdravju ljudi.
Prometna politika
Slovenija kot država na križišču pomembnih prometnih povezav
v Evropi pripisuje velik pomen zagotavljanju kakovostne infrastrukture za
trajnostno mobilnost, zato podpira rešitve, ki bodo prispevale k učinkovitejšemu
izvajanju nove politike vseevropskega prometnega omrežja (TEN-T). Slovenija bo
delovala v smeri okrepitve pomena prometnih poti na križišču V. in X.
panevropskega koridorja in si prizadevala za vključitev X. koridorja v jedrno
omrežje TEN-T in med koridorje tega omrežja.
V tem okviru bo nadaljevala z dejavnostmi za vzpostavitev
alpsko-zahodnobalkanskega železniškega tovornega koridorja na poti
Salzburg-Ljubljana-Zagreb-Beograd-Sofija-meja s Turčijo. Podpirala bo vse
pobude za krepitev tega koridorja in njegove multimodalnosti ter skrbela, da bo
temu ustrezno potekala tudi širitev obstoječih koridorjev jedrnega omrežja
TEN-T na Zahodni Balkan. Za uspešno uresničevanje svojih interesov bo Republika
Slovenija še naprej proaktivna tako na ravni EU kot tudi v okviru regionalnih
povezav.
Kmetijstvo in ribištvo
Reformirani skupna kmetijska in ribiška politika sta
usmerjeni na gospodarske, okoljske in teritorialne izzive, s katerimi se danes
sooča Evropa. Slovenija se zavzema za razvoj trajnostnega, inovativnega in
okolju prijaznega kmetijskega, živilskega in ribiškega sektorja v celotni EU,
ki bo po eni strani omogočil proizvodnjo kakovostnih proizvodov v skladu z
zahtevami potrošnikov in postopki, ki ne škodujejo okolju, zdravju ljudi ali
dobremu počutju živali, po drugi strani pa bo upošteval posebnosti in izzive
slovenskega kmetijstva in podeželja ter pripomogel k ohranjanju tradicije
slovenskega ribištva ob upoštevanju njegovih specifičnih lastnosti in potreb.
Za Slovenijo je izrednega pomena pridelava kakovostnejše hrane,
zanesljiva oskrba s hrano in zmanjšanje zavržkov hrane. Zato bo še naprej
stremela h kratkim transportnim potem in dobavnim verigam oziroma lokalni
oskrbi z živili in čim višji stopnji samooskrbe.
Stalno spremljanje razmer na kmetijskih trgih je za Slovenijo
ključno, zlasti v primeru kriznih tržnih razmer in nevarnosti motenj trgov. Pri
slednjem je pomembna hitra in učinkovita stabilizacija razmer na kmetijskih
trgih EU.
Skupna trgovinska politika EU
Slovenija se zaveda pomena umestitve EU in Slovenije v
svetovne trgovinske tokove. Tudi v luči novih mednarodnih okoliščin se morajo
ti razvijati naprej. Instrumenti skupne trgovinske politike EU – že sprejeti
trgovinski sporazumi in tisti, o katerih se EU pogaja s tretjimi državami ali s
skupinami držav, vključno s Sporazumom o čezatlantskem partnerstvu za trgovino
in naložbe med EU in ZDA – ter dogovori v okviru Svetovne trgovinske
organizacije morajo sicer služiti cilju rasti gospodarstva in delovnih mest,
hkrati pa upoštevati pridobljene standarde v EU in Sloveniji na področjih, kot
so socialne in delavske pravice ter varovanje zdravja ljudi, živali, rastlin in
okolja, trajnostni razvoj, človekove pravice, poštena in etična trgovina, boj
proti korupciji, pa tudi uravnoteženo reševanje sporov med državo in
investitorjem. Slovenija namenja posebno pozornost v trgovinskih pogajanjih
kmetijstvu. Zavzemali se bomo tudi za krepitev preglednosti pogajalskih
procesov pri trgovinskih sporazumih za vse deležnike in državljane. Slovenija
ne bo odstopala od stališča, da so tovrstni sporazumi predmet mešane
pristojnosti, ki se ne morejo uveljaviti, dokler jih ne ratificirajo parlamenti
vseh držav članic in potrdi Evropski parlament.
Krepitev EU kot verodostojnega svetovnega akterja
Skupna zunanja in varnostna politika se bo tudi v prihodnjem načrtovalnem
obdobju posvečala predvsem soseščini EU, tako južni kot vzhodni. Aktualna
vprašanja današnjika bodo ostala relevantna tudi v prihodnjih 18 mesecih, od
vojne v Siriji, grožnje Da'esh in širjenja skrajnega islamizma v Iraku in
Siriji, razmer na vzhodu Ukrajine, iskanja rešitve položaja v Libiji do zastoja
v bližnjevzhodnem mirovnem procesu in pozicioniranja Rusije v regiji in svetu.
Begunska in migracijska kriza sta posledica globokih sprememb v evropskem
sosedstvu, ki jih bo EU morala reševati celovito, dolgoročno in globalno,
vključujoč celoten spekter zunanjepolitičnih instrumentov. Tudi zato bo
Slovenija posebno pozornost posvečala konkretnejšim korakom EU v procesu
oblikovanja globalne strategije EU in opredeljevanja tako ciljev skupne zunanje
in varnostne politike kot tudi instrumentov in mehanizmov, s katerimi bo lahko
zastavljene cilje učinkovito dosegala. Tako bomo dejavno sodelovali tudi pri
izgrajevanju in sooblikovanju skupne zunanje in varnostne politike, vključno z
nadaljnjim razvojem skupne varnostne in obrambne politike. Pri obravnavi vseh
aktualnih mednarodnih in zunanjepolitičnih vprašanj bo Slovenija še naprej
zagovarjala spoštovanje mednarodnega prava, upoštevanje načela mirnega reševanja
sporov, pravne države ter spoštovanje človekovih pravic in svoboščin, vključno
s pravicami pripadnikov avtohtonih narodnih, etničnih in jezikovnih manjšin.
Glede na to, da ima lahko nemirna in nestabilna soseščina zelo
negativen učinek na stanje v EU in na varnost evropskih državljanov ter
evropsko gospodarstvo, bo Slovenija v naslednjem obdobju posvetila še več
pozornosti soočanju EU s političnimi, varnostnimi, humanitarnimi, gospodarskimi
in migracijskimi izzivi. Predvsem pa bo morala EU aktualna zunanjepolitična
vprašanja in izzive ustrezneje in učinkoviteje reševati tudi v sklopu krepitve
strateškega zunanjepolitičnega in varnostnega dialoga s ključnimi svetovnimi in
regionalnimi partnerji ter v mednarodnih organizacijah in drugih večstranskih
okvirih.
Republika Slovenija si bo še naprej prizadevala, da bo EU
Zahodnemu Balkanu namenjala ustrezno pozornost, tako z vidika reševanja odprtih
vprašanj kot v okviru širitvenega procesa EU. Prizadevanja bodo usmerjena tudi
na področje razvojnega sodelovanja in okvire instrumenta za predpristopno
pomoč. Slovenija bo podpirala nadaljevanje širitvenega procesa, pri čemer bo
poudarjala, da mora biti EU v ta proces vključena v smislu dejavnega vodenja in
usmerjanja reform, potrebnih za izpolnitev potrebnih pogojev.
PREDNOSTNE NALOGE REPUBLIKE SLOVENIJE ZA DELO V SVETU V
OBDOBJU JANUAR 2016–JUNIJ 2017
HORIZONTALNE ZADEVE
Strategija EU 2020 in evropski semester
Med najpomembnejšimi dejavnostmi EU je evropski semester, vsakoletni
cikel usklajevanja politik v EU, ki je del strategije Evropa 2020. V
okviru evropskega semestra države članice uskladijo svoje politike s cilji in
pravili, dogovorjenimi na ravni EU. Evropska komisija je s sprejemom treh
ključnih dokumentov (Letni pregled rasti – AGS, Poročilo Komisije o
opozorilnem mehanizmu – AMR in s Specifičnimi priporočili za evrsko
območje) pričela z evropskim semestrom za leto 2016. Skupne glavne
prioritete EU se nadaljujejo, in sicer na področju spodbujanja investicij,
izvajanja strukturnih reform in uresničevanja odgovornih javnih financ. Večji poudarek
naj bi bil na ustvarjanju delovnih mest in socialnih kazalcih. Poročilo o
mehanizmu opozarjanja vsebuje pregled vseh 28 gospodarstev držav članic EU
glede potencialnih gospodarskih tveganj, vključno z zgodnjim opozarjanjem na
neravnotežja, kot so visoka stopnja zadolženosti in presežki v plačilnih
bilancah v nekaterih državah članicah. V nabor kazalcev za AMR so bili dodani
kazalci v zvezi z zaposlovanjem, kot sta dolgoročna nezaposlenost in
nezaposlenost mladih. To naj ne bi menjalo narave AMR, saj se ohranja poudarek
na makroekonomskih neravnotežjih. Večjo pozornosti naj bi Evropska komisija
namenila tudi socialnim kazalcem.
Slovenija bo še naprej dejavno sodelovala v procesu
evropskega semestra, vključno s pravočasno pripravo osrednjih dokumentov, kot
so Nacionalni reformni program (NRP), Program stabilnosti in
Osnutek proračunskega načrta. Prav tako bo upoštevala priporočila, ki jih
dobi tako kot vsaka druga država članica, in jih smiselno upoštevala pri
oblikovanju svojih politik.
Na kratek rok Slovenija podpira poenostavitve in izboljšave evropskega
semestra (npr. poenostavitev poročanja, izboljšanje časovnice, uporaba manjšega
števila bolj fokusiranih strateških dokumentov, večja koordinacija znotraj
institucij EU in med njimi, da ne prihaja do neskladij med predlogi ukrepov na
področjih posameznih politik, določitev izvedljivih prioritet) ter pravil glede
fiskalnih okvirov in dolga širšega sektorja država, kjer je potreben napredek
glede metodologije za izračun proizvodne vrzeli, da bi bila pravila
zanesljivejša, kar je tudi predpogoj za učinkovit politični nadzor in
medsebojni pritisk držav članic.
Investicije za rast in delovna mesta
Evropska komisija je konec leta 2014 dala pobudo za povečanje
naložb – t. i. Naložbeni načrt za Evropo. Njegov ključni element je
Evropski sklad za strateške naložbe (EFSI), ki je kot dopolnilo dela Evropske
investicijske banke (EIB) začel delovati jeseni 2015, skupaj s svetovalnimi
vozlišči in portalom za investicijske projekte, s čimer naj bi podpirali
promoviranje zasebnih naložb in potencialnim investitorjem olajšali pregled in
identifikacijo projektov. Evropska komisija bo v letu 2016 v okviru krepitve
investicijskega potenciala EU predstavila izzive v investicijskem okolju ter
ključne ovire za investicije v posameznih državah članicah.
Slovenija podpira Naložbeni načrt za Evropo kot pravi odgovor
na trenutne razmere v EU, saj potrebujemo rast in nova delovna mesta.
Poudarjamo velik pomen nacionalnih razvojnih bank (v Sloveniji je to SID banka)
in se zavzemamo za njihovo čim večjo vključenost v načrt, torej v dejavnosti
EIB. Slovenija podpira izvajanje strukturnih reform s ciljem povečanja
konkurenčnosti ter izboljšanja poslovnega in investicijskega okolja.
Zavedamo se, da za investiranje še vedno obstajajo ovire, ki
jih je treba odpraviti, kljub številnim že izvedenim ukrepom na področju
poenostavitve poslovanja in insolvenčnih postopkov. Za Slovenijo je v obdobju
okrevanja gospodarstva še posebej pomembno povečanje investicij za zagon
gospodarstva.
Kohezijska politika
Po uspešnem zaključku obdobja 2007–2013 bo na področju kohezijske
politike v prihajajočem obdobju osrednji poudarek na čim bolj uspešnem in
učinkovitem izvajanju programov na prednostnih področjih Operativnega
programa 2014–2020.
Ena pomembnejših skupnih nalog bo vsekakor poenostavitev izvajanja
kohezijske politike. Slovenija je vseskozi bila velika zagovornica nadaljnjih
poenostavitev postopkov koriščenja sredstev evropskih strukturnih in
investicijskih skladov (ESIF), saj je le tako mogoče zagotoviti vzdržen in
stroškovno učinkovit sistem ter obenem uspešno in učinkovito črpanje teh
sredstev. Ob upoštevanju deljenega upravljanja morajo dogovorjene poenostavitve
veljati enako za vse, predvsem pa morajo zagotavljati gotovost, tako končnim
prejemnikom in izvajalcem kot tudi regijskim in državnim organom, ki so
vključeni v proces.
Že v letu 2016 pričakujemo začetek razprav za novo programsko
obdobje po letu 2020, sprva najprej v okviru pobud držav članic. Slovenija bo
tudi v tem procesu dejavna kot v preteklih obdobjih.
Programi Evropskega teritorialnega sodelovanja (ETS) bodo
usmerjeni v izbor in izvajanje odobrenih projektov na ravni posameznih
programov. Ključnega pomena v letu 2016 bo povečati prepoznavnost programov ETS
in stremeti k doseganju kakovostnih in trajnostnih rezultatov na ravni
projektov. Ob upoštevanju, da so vse slovenske regije (12 statističnih
regij na ravni NUTS III) upravičene do programov čezmejnega sodelovanja,
nadpovprečne uspešnosti slovenskih partnerjev v programih transnacionalnega
sodelovanja ter da programi ETS dejansko prispevajo k integracijskemu procesu
znotraj EU in k graditvi evropske identitete, si bo Slovenija na ravni EU
prizadevala za povečanje teže programov ETS po letu 2020.
Makroregionalne strategije EU
Republika Slovenija je na podlagi sklepov Evropskega sveta
edina država, ki je s celotnim ozemljem vključena v izvajanje treh od štirih
makroregionalnih strategij EU: Podonavske, Jadransko-jonske in Alpske.
Republika Slovenija je svoj interes v okviru makroregionalnih
strategij nedvomno prepoznala na področju mednarodnih prometnih tokov in
njihovem razvoju v Podonavju, na področju institucionalne krepitve in
sodelovanja z državami Zahodnega Balkana, pri izkoriščanju potenciala morja z
zaledjem ob sočasnem trajnostnem varovanju in upravljanju ter pri podpori in
usmerjanju aktivnosti na ravni naše države v okviru izvajanja Jadransko-jonske
makroregionalne strategije. V okviru strateškega projekta, sofinanciranega iz
Jadransko-jonskega transnacionalnega programa EU, se vzpostavi strateški
projekt, ki bo podpiral delovanje struktur in deležnikov Jadransko-jonske makroregionalne
strategije.
Prepoznane interese Republika Slovenija udejanja tako, da je
prevzela vodenje teh področij in s tem vodilno vlogo v regiji pri usklajevanju
interesov.
Slovenija bo v letu 2016 kot prva predsedovala najmlajši
makroregionalni strategiji EU – Alpski strategiji. Po sprejetju na Evropskem
svetu decembra 2015 bo januarja 2016 ob zagonu njenega izvajanja gostila
politično srečanje. Izkušnje iz drugih dveh makroregionalnih strategij,
Podonavske in Jadransko-jonske, kažejo, da je prvo leto izvajanja namenjeno
predvsem vzpostavitvi in zagonu izvedbene strukture. Ker ima Slovenija kot
edina država tovrstne izkušnje iz drugih dveh makroregionalnih strategij, lahko
pomembno prispeva k temu, da bo ta zagon učinkovit, postavljena struktura
enostavna in skladna z obstoječo v okviru drugih dveh makroregionalnih
strategij in da se s tem zagotovi sinergija vloženega napora.
Institucionalne zadeve
Evropska komisija se je v svojih političnih usmeritvah, na
podlagi katerih je bila izvoljena, jasno zavezala k boljšemu pravnemu urejanju.
Zato je predstavila predlog novega medinstitucionalnega sporazuma o boljšem
pravnem urejanju, katerega namen je okrepiti skupno zavezanost vseh treh
institucij EU boljšemu pravnemu urejanju kot orodju za izboljšanje rezultatov
in povečanje preglednosti pri sprejemanju odločitev na evropski ravni.
Politični dogovor o medinstitucionalnem sporazumu je bil dosežen decembra 2015,
institucije pa ga bodo podpisale po pravni redakciji in izvedbi svojih
notranjih postopkov. Gre za prvi tak sporazum med Evropsko komisijo, Evropskim
parlamentom in Svetom EU po letu 2003, ki upošteva tudi spremenjena
medinstitucionalna razmerja po uveljavitvi Lizbonske pogodbe. Sporazum prinaša
zavezo k skupnostni metodi, preglednosti zakonodajnega postopka ter načelom
subsidiarnosti, proporcionalnosti, pravne varnosti, enostavnosti ter jasnosti
in doslednosti. Sporazum bo večjo učinkovitost EU zagotovil z zavezo k programu
ustreznosti in uspešnosti predpisov (REFIT), s presojo vplivov v celotnem
zakonodajnem postopku, stalnim spremljanjem uspešnosti pravne ureditve EU in
natančnejšim vrednotenjem, usklajenim letnim in večletnim načrtovanjem,
posvetovanjem z zainteresiranimi deležniki, večjo preglednostjo trialogov ter
skupnimi prizadevanji za zmanjšanje neupravičenega „čezmernega prenosa“
zakonodaje EU s strani držav članic.
Kot izhaja iz sporazuma, naj bi tri institucije najpozneje do
31. decembra 2016 določile poti za razvoj ustreznih platform in orodij za
boljšo sledljivost zakonodajnega postopka in končno vzpostavitev skupne baze
podatkov o stanju zakonodajnih dosjejev, do konca leta 2017 pa naj bi
vzpostavile skupni delujoč register delegiranih aktov. Obe pobudi je v
pogajanjih zagovarjala tudi Slovenija, saj bosta konkretno pripomogli k boljši
preglednosti zakonodajnega postopka.
Slovenija podpira prizadevanja za učinkovitejšo EU, vendar ne
s ciljem, da se pristojnosti njenih institucij prenesejo nazaj na prestolnice
in da se zmanjša njihov pomen. Po mnenju Slovenije namreč takšne težnje vodijo
v razvodenitev EU in povečanje vloge velikih držav članic na račun malih.
Slovenija je zagovornica skupnostne metode in močnih institucij EU.
Zagovarjamo tudi večjo vlogo nacionalnih parlamentov pri
obravnavi zadev EU, vključno z makroekonomskim področjem (evropski semester).
Nacionalni parlamenti so varuhi načela subsidiarnosti in zagotavljajo večjo
uveljavitev načela demokratične odgovornosti in legitimnosti. Pri pripravi
zakonodajnih pobud lahko njihova vključitev že v začetni fazi prispeva k
izboljšanemu sprejemanju ter enostavnejšemu prenosu in uporabi končnih
predpisov.
Slovenija pozdravlja zavezo Komisije k temeljitemu pregledu načel
sorazmernosti in subsidiarnosti v zakonodajnih predlogih. Še naprej bo
zagovarjala stališče, da je treba pristojnosti, prenesene na Komisijo, izvajati
na pregleden način, v zakonodajnih postopkih pa se mora določiti delegiranim
pooblastilom jasen okvir, skladno z 290. členom Pogodbe o delovanju EU.
V letu 2016 se bo začela obravnava predloga Evropskega
parlamenta za reformo evropske volilne zakonodaje, katerega namen je
povečanje demokratične in nadnacionalne razsežnosti evropskih volitev, krepitev
koncepta državljanstva Unije, čim bolj enaka volilna pravica in ne nazadnje čim
večja udeležba državljanov Unije na volitvah. Cilj je, da bi nova ureditev
veljala že za naslednje volitve v Evropski parlament leta 2019. Slovenija podpira
reformo volilne zakonodaje, pri čemer se morajo upoštevati določila Ustave
Republike Slovenije.
Republika Slovenija podpira politični dialog med državami članicami
v zvezi s spoštovanjem vladavine prava. Poleg močne vloge Sveta bo za Slovenijo
pomembno tudi, da bo razprava med državami članicami EU temeljila tudi na
strokovnih analizah in prispevkih drugih institucij EU (npr. Evropske komisije),
mednarodnih organizacij (npr. Sveta Evrope) in ekspertize s področja vladavine
prava (npr. Agencije EU za temeljne pravice.
Transparentnost in komunikacijske strategije v zvezi z
vsebinami EU 
Slovenija že od leta 2009 sodeluje s skupino podobno mislečih
držav (Danska, Estonija, Finska, Nizozemska, Švedska), ki se zavzema za
povečanje transparentnega delovanja institucij EU, in bo tudi v naslednjem
obdobju podpirala prizadevanja, predvsem pod vodstvom nizozemskega predsedstva,
da bi proces sprejemanja odločitev v EU postal bolj transparenten in s tem
prispeval k nadaljnji krepitvi legitimnosti odločanja EU. Predlaganih je več
korakov, ki jih bo Slovenija še naprej podpirala oziroma si prizadevala za
njihovo uresničitev:
-       
večja dostopnost informacij;
-       
uporaba registra transparentnosti;
-       
register izvedbenih in delegiranih aktov;
-       
transparentnost trialogov v zakonodajnem postopku;
-       
prilagoditev Uredbe Evropskega parlamenta in Sveta št. 1049/2001
o dostopu javnosti do dokumentov Evropskega parlamenta, Sveta in Komisije
Lizbonski pogodbi.
V prihodnjem 18-mesečnem obdobju, ki ga zajema naslednji trio
predsedujočih, je mogoče pričakovati nadaljevanje in prilagajanje
komunikacijskih strategij, ki se nanašajo na najbolj pereča dogajanja v EU in
njenih zunanjih odnosih – migracije, boj proti terorizmu, evropska sosedska
politika, sklepanje trgovinskih sporazumov (npr. TTIP), internetna varnost – in
zelo neposredno zadevajo državljane EU. Slovenija si bo prizadevala za usklajen
evropski pristop pri komuniciranju teh vsebin, zlasti pa za uravnoteženo in
celovito predstavitev večplastnosti aktualnih procesov.
MAKROEKONOMSKA POLITIKA TER EKONOMSKA IN MONETARNA
UNIJA (EMU)
Poglobitev ekonomske in monetarne unije
Po izbruhu gospodarske in finančne krize je EU sprejela
številne ukrepe za izboljšanje okvira gospodarskega upravljanja ekonomske in
monetarne unije (EMU), kot so krepitev Pakta za stabilnost in rast, sprejetje
novih mehanizmov za preprečevanje gospodarskih neravnotežij in boljše
usklajevanje gospodarskih politik. Poleg nujno sprejetih ukrepov so predsedniki
petih evropskih institucij – Evropske komisije, Evropskega parlamenta, Evropske
centralne banke, Evropskega sveta in Evroskupine – pripravili poročilo glede
nadaljnjih korakov za poglobitev EMU ter predložili časovnico za izvedbo
predlaganih ukrepov:
-       
v prvi fazi (2015–2017) osredotočenje na izvajanje obstoječih
instrumentov, in sicer na ukrepe, ki povečujejo konkurenčnost, razvijanje
odgovornih fiskalnih politik na nacionalni ravni in ravni EU ter krepitev
demokratične odgovornosti. Te ukrepe je možno doseči brez spremembe temeljnih
pogodb EU;
-       
v drugi fazi (po juliju 2017) naj bi bili sprejeti daljnosežni ukrepi za
dokončno vzpostavitev ekonomske in institucionalne strukture EMU. Tedaj bi se
dogovorili za zavezujoč proces zmanjševanja razlik med državami članicami in za
vzpostavitev mehanizma za blažitev ekonomskih šokov, v katerem bi lahko
sodelovale države članice, ki so dosegle znaten napredek v procesu zmanjševanja
razlik.
Evropska komisija je 21. oktobra 2015 sprejela predloge
iz prve faze Poročila petih predsednikov, in sicer predlog za prenovljen
pristop k evropskemu semestru, vključno z okrepljenim demokratičnim dialogom in
dodatnim izboljšanjem ekonomskega upravljanja, med drugim z uvedbo nacionalnih
odborov za konkurenčnost in svetovalnega Evropskega fiskalnega odbora, ter
pobudo za enotnejše zastopanje evrskega območja v mednarodnih finančnih
institucijah. Določeni so tudi koraki za dokončanje bančne unije, in sicer prek
evropskega sistema zajamčenih vlog in z ukrepi za dodatno zmanjšanje tveganja v
bančnem sistemu.
Slovenija je naklonjena ukrepom za poglabljanje integracije EMU,
ki prispevajo k večji stabilnosti evrskega območja, kar je tudi v našem
strateškem interesu. Medtem ko je bila v preteklem obdobju pozornost usmerjena
v čim hitrejšo vzpostavitev bančne unije ter v krepitev fiskalnega upravljanja,
menimo, da je v nadaljevanju razprave o prihodnosti EMU smiselno nameniti pozornost
tudi drugim elementom, ki bi okrepili delovanje in stabilnost EMU. Kljub temu
pa imamo nekaj pomislekov glede predlogov Evropske komisije, predvsem glede
vzpostavitve dodatnih institucij in novih mehanizmov, uvajanja evropskega
sistema zajamčenih vlog ter vzpostavitve enotnega sedeža evrskega območja v
Mednarodnem denarnem skladu (MDS).
Finančne storitve in prost pretok kapitala, bančna in
kapitalska unija
Sistemsko zagotavljanje finančne stabilnosti z ustrezno
regulacijo poslovanja, nadzora in reševanja finančnih institucij je v
strateškem interesu Slovenije, zato podpiramo nadaljnje ukrepe na ravni EU, ki
bodo prispevali k zmanjševanju prekomernih tveganj v finančnem sistemu in
tveganj javnih financ pri reševanju finančnih institucij.
Slovenija bo kot zagovornica bolj povezanega območja evra še
naprej podpirala uveljavitev vseh že sprejetih ukrepov in nadaljnji razvoj
bančne unije. V okviru zmanjšanja sistemskih tveganj podpiramo Uredbo
Evropskega parlamenta in Sveta o strukturnih ukrepih za povečanje odpornosti
kreditnih institucij v EU, s katero se želi omejiti sistemsko tveganje, ki
ga predstavljajo globalno sistemsko pomembne kreditne institucije. V zvezi s
tem se bomo zavzemali, da bodo kriteriji za uvrstitev banke med globalno
sistemsko pomembne institucije, ki bodo podvržene omejitvam pri njihovem
poslovanju, zajeli vse institucije, katerih tveganja bi lahko imela resne
negativne posledice za finančni sistem in realno gospodarstvo, in da bodo
omejitve poslovanja sorazmerne z zastavljenimi cilji. Slovenija bi lahko
podprla tudi druge ukrepe, s katerimi bi se dosegel istovrstni namen.
Unija kapitalskih trgov naj bi zagotavljala dolgoročne in
bolj raznolike vire financiranja in izboljšala položaj malih in srednjih
podjetij. V skladu z akcijskim načrtom bodo ukrepi v zvezi s kapitalsko unijo
postopni, začenši s tistimi, ki so lažje dosegljivi. Med njimi lahko omenimo
spremembe direktive o prospektu ter enostavno, standardizirano in
pregledno listinjenje. Slovenija je takemu pristopu naklonjena. Ker pa bi tesnejša
povezanost kapitalskih trgov in postopna odprava še preostalih nacionalnih ovir
lahko povzročili nova tveganja za finančno stabilnost, bo treba razširiti in
okrepiti obstoječe instrumente za skrbno upravljanje sistemskih tveganj
finančnih akterjev ter okrepiti nadzorni okvir za zagotavljanje trdnosti vseh
finančnih akterjev. Posebna pozornost bo tudi v prihodnje namenjena varstvu
vlagateljev. Slovenija meni, da je pri vzpostavitvi unije kapitalskih trgov
treba upoštevati različne stopnje razvitosti in velikosti kapitalskih trgov v
državah članicah, kar bo prispevalo k pozitivnemu učinku vzpostavitve unije
kapitalskih trgov v celotni EU.
V zvezi s predlogom o (obligatorni) vzpostavitvi evropskega sistema
zajamčenih vlog Slovenija meni, da ta pomeni krepitev tretjega stebra bančne
unije v smislu nadgradnje že sprejetih rešitev, vsebovanih v Direktivi
2014/49/EU o sistemih jamstva za vloge, zato predlog na splošno podpira. Ne
glede na to pa se bo pri sprejemanju uredbe, ki pomeni udejanjenje tega predloga,
zavzemala za postopno vzpostavitev evropske depozitne zavarovalne sheme na
način, da se po poteku vmesnih faz (pozavarovanje, vzajemno zavarovanje) oceni
stanje in na tej podlagi sprejme odločitev glede vsebine in hitrosti nadaljnjih
korakov. Pri oceni stanja je treba upoštevati tudi izkušnje, pridobljene z
vzpostavitvijo in vodenjem evropskega sklada za reševanje. Slovenija se bo tudi
zavzemala, da bo upravljanje sklada za zavarovanje depozitov organizirano po
vzoru upravljanja deviznih rezerv Evropske centralne banke ter da bo z uredbo
določena tudi minimalna zahtevana donosnost tega sklada.
Obdavčenje
Med najpomembnejšimi prioritetami EU na davčnem področju ostaja
zagotavljanje transparentnosti na področju obdavčenja, s čimer so povezani
ukrepi proti goljufijam in davčnim utajam ter pravičnejša obdavčitev podjetij.
Slovenija podpira ukrepe proti davčnim utajam in goljufijam ter
za večjo transparentnost, saj čezmejne davčne goljufije in utaje zahtevajo
ukrepanje na vseh ravneh, v okviru EU, v državah članicah in na mednarodni
ravni.
Nadaljevalo se bo delo glede Direktive Sveta o skupnem
sistemu obdavčevanja plačil obresti ter licenčnin med povezanimi družbami iz
različnih držav članic. Slovenija lahko podpre spremembe te direktive,
zlasti minimalno pravilo za preprečevanje zlorab. Ni med državami, ki direktivo
blokirajo, in je fleksibilna glede sprememb. O minimalni/efektivni obdavčitvi
pa je potrebna nadaljnja razprava.
Evropska komisija je junija 2015 predstavila Akcijski
načrt za reformo obdavčevanja podjetij v EU s ciljem vzpostavitve
pravičnega, učinkovitega in rasti prijaznega sistema obdavčevanja dohodkov
pravnih oseb, ki bi ga vodilo načelo, da podjetja plačujejo davke v državi, v
kateri ustvarjajo dobičke. Ukrepi se bodo nanašali na večjo preglednost sistema
davka od dohodkov pravnih oseb in boj proti izogibanju davkom, med drugim z
izvajanjem mednarodnih standardov na področju erozije davčne osnove in
preusmeritve dobička (BEPS – Base Erosion and Profit Shifting).
O Predlogu direktive Sveta o skupni konsolidirani osnovi
za davek od dohodkov pravnih oseb (CCCTB) poteka razprava že več let,
vendar do sedaj soglasje ni bilo doseženo. Gre za predlog uvedbe skupnih pravil
za določanje davčne osnove za družbe s sedežem v EU in za »podružnice« družb iz
tretjih držav s sedežem v EU. Osnovni predlog predvideva tudi pravila za
konsolidacijo (združevanje) davčne osnove, če gre za skupino več zavezancev,
ter način za delitev konsolidirane osnove med družbami oziroma državami
članicami EU. Zaradi skromnega napredka pri tem dosjeju je Evropska komisija
napovedala, da bo blokirani predlog o skupni konsolidirani osnovi za davek od
dohodkov pravnih oseb umaknila in ga nadomestila z novim, ki bo vključeval
dosedanje rezultate razprav, z zamikom glede konsolidacije, torej s postopnim
pristopom, pri čemer bi se najprej dogovorili o obvezni skupni davčni osnovi.
Nekaj držav je predlagalo, da se pripravi direktiva
proti-BEPS. Ta naj bi glede na delo OECD v zvezi z BEPS vsebovala ukrepe proti
zmanjševanju davčne osnove in prenosom dobička v okviru EU in do tretjih držav.
Slovenija je glede do sedaj obravnavanega predloga direktive
Sveta o skupni konsolidirani osnovi za davek od dohodkov pravnih oseb
(CCCTB) zadržana, zlasti glede konsolidacije, in previdna glede zahtevnosti izvajanja,
zlasti v majhnih gospodarstvih. Na sistemski ravni ima predlog pozitivne in
negativne učinke, odvisno predvsem od tega, kakšne bi bile morebitne končne
rešitve. Pripravljena pa je razpravljati o novem predlogu o določanju obvezne
skupne davčne osnove oziroma o direktivi proti-BEPS.
V Svetu se bo predvidoma nadaljevalo tudi delo glede Predloga
direktive Sveta o izvajanju okrepljenega sodelovanja na področju davka na
finančne transakcije (FTT). Sprva je Slovenija podpirala ta predlog in je
tudi v skupini 11 držav članic, ki so dale pobudo za okrepljeno sodelovanje na
tem področju. Trenutno potekajo razprave o temeljnih vsebinskih vprašanjih, pri
čemer gre za oddaljevanje od prvotnega predloga Komisije v smeri oprostitev
določenih transakcij, ki bodo predmet FTT. Opravljeni so bili dodatni izračuni,
na podlagi katerih se je pokazalo, da bi bili potencialni davčni prihodki iz
tega naslova v Sloveniji manjši od predvidenih in bi komaj pokrili stroške,
povezane s pobiranjem tega davka. Slovenija bo spremljala razpravo o FTT v
Svetu in se odzivala v skladu z navedenimi ugotovitvami.
Letni proračun EU
Slovenija si bo pri izvrševanju proračuna za leto 2016 in pri
pripravi proračuna za leto 2017 prizadevala za realistični obseg proračuna in
vplačevanje v proračun EU, ki bo upošteval dejanske potrebe po plačilih ob
spoštovanju proračunske discipline, vključno s strogo kontrolo upravnih
izdatkov ter spoštovanjem zgornjih meja večletnega finančnega okvira, in bo
zagotavljal obseg sredstev, ki bo omogočil nemoteno izvajanje programov EU. Pri
tem bo v primeru izrednih nepredvidenih okoliščin Slovenija pripravljena
podpreti uporabo izvenproračunskih skladov v skladu z določbami Uredbe o
večletnem finančnem okviru in Medinstitucionalnega sporazuma. Glede na
dejstvo, da je bil ob sprejemu sedanjega večletnega finančnega okvira 2014–2020
sprejet dogovor o vmesnem pregledu proračuna EU, ki se bo opravil v letu 2016,
se bo Slovenija skladno s prioritetami in interesi Republike Slovenije, zlasti
na področju kohezijske politike in razvoja podeželja, odzvala na predlog
vmesnega pregleda, ki ga bo pripravila Evropska komisija. Poleg vmesnega
pregleda pa se bo v letu 2016 izvedla tudi prilagoditev ovojnic večletnega
finančnega okvira 2014–2020, ki temelji na spremembah (oziroma redni reviziji)
statističnih podatkov. Na podlagi izkušenj in izhajajoč iz kriznih dogajanj v
preteklih letih, zlasti zaradi migracijske krize v letu 2015, si bo Slovenija
prizadevala za iskanje ustreznih rešitev za odzivanje na nepredvidene
okoliščine.
Statistika
Slovenija se bo na področju statistike dejavno zavzemala za
dosledno upoštevanje določil Uredbe o evropski statistiki in Vizije
evropskega statističnega sistema 2020. Podpirala bo ukrepe za nadaljnjo
modernizacijo evropskega statističnega sistema ter za še višje skupne standarde
strokovne neodvisnosti in dobrega upravljanja na vseh ravneh evropskega
statističnega sistema. V zvezi z zahtevami po novih statističnih podatkih bo
Slovenija že v najzgodnejši fazi sodelovala z vsemi deležniki.
V okviru zakonodajnega postopka se bo v Svetu EU začela obravnava
Predloga uredbe Evropskega parlamenta in Sveta o evropski statistiki o
zemeljskem plinu in cenah električne energije. Slovenija se strinja s cilji
in namenom tega predloga in ocenjuje, da ustrezno in celostno rešuje zadevno
problematiko. Slovenija bo tudi dejavno sodelovala pri obravnavi Predloga
uredbe Evropskega parlamenta in Sveta o statistiki oseb in gospodinjstev
ter pri nadaljnjem usklajevanju drugih zakonodajnih predlogov s področja
statistike.
ENOTNI TRG IN INDUSTRIJA
Enotni trg
Enotni trg za prosti pretok blaga, storitev, kapitala in
ljudi je eden največjih dosežkov EU. Omogoča več poslovnih priložnosti, večje
možnosti zaposlitve, večjo izbiro ter nižje cene za potrošnike. Njegova
krepitev je ključen dejavnik za nadaljnjo gospodarsko rast. Potencial enotnega
trga še ni dokončno izkoriščen in tudi v prihodnje si je treba prizadevati za
zagotovitev preglednega in enostavnega zakonodajnega okolja, ki je bistveno za
krepitev in učinkovitejše delovanje enotnega trga. Prebivalci lahko potujejo,
živijo, delajo in študirajo, kjerkoli želijo. Kljub napredku obstajajo na
enotnem trgu še zmeraj ovire, predvsem na področju storitev. Enotni trg je
treba oživiti in posodobiti tako, da se bo izboljšalo delovanje trgov za blago
in storitve ter zagotovila ustrezna zaščita potrošnikov.
Evropska komisija je 28. oktobra 2015 predstavila
strategijo enotnega trga za blago in storitve z naslovom Poglobljeni in
pravičnejši enotni trg: več priložnosti za prebivalstvo in gospodarstvo, ki
uresničuje politično zavezo nove sestave Evropske komisije in njenega
predsednika glede sprostitve celotnega potenciala enotnega trga, ki naj postane
odskočna deska za uspešno uveljavitev evropskega gospodarstva v svetu.
Strategija poudarja praktične ukrepe. Prav tako vsebuje ukrepe za mala in
srednja podjetja, tudi zagonska, za spodbujanje rasti, razvoja in inovacij ter
sproščanje naložb. Vse to je pomembno za krepitev potrošniške komponente.
Sestavljajo jo ukrepi na treh področjih:
Ustvarjanje priložnosti za potrošnike in podjetja –
omogočanje uravnoteženega razvoja sodelovalne ekonomije, omogočanje rasti
malih, srednjih in zagonskih podjetij, praktično uveljavljanje trga brez meja
za storitve, odprava omejitev v maloprodajnem sektorju ter preprečitev
diskriminacije potrošnikov in podjetij.
Spodbujanje in omogočanje modernizacije in inovativnosti –
posodobitev sistema standardov, preglednejše, učinkovitejše in odgovornejše
javno naročanje, ukrepi na področju evropskega okvira za intelektualno
lastnino.
Zagotavljanje praktičnega izvajanja, ki bo v korist
potrošnikom in podjetjem v vsakodnevnem življenju – izpolnjevanje pravil in
pametno izvrševanje, izboljšanje uveljavljanja direktive o storitvah s prenovo
postopka obveščanja ter krepitev enotnega trga blaga.
Slovenija se bo v okviru politike enotnega trga še naprej
zavzemala za urejanje področja varstva intelektualne lastnine. Leta 2011 je
Komisija v strategiji Enotni trg na področju varstva pravic intelektualne
lastnine prepoznala strateški pomen avtorskih pravic za razvoj enotnega
digitalnega trga. Za učinkovito delovanje enotnega digitalnega trga je zlasti
pomembna moderna ureditev avtorskih in sorodnih pravic, ki je prilagojena
digitalni dobi. K temu stremi tudi Strategija za enotni digitalni trg,
objavljena 6. 5. 2015, ki temelji na treh stebrih in vključuje 16 ukrepov,
vključno z oblikovanjem zakonodajnih predlogov za moderno, bolj evropsko
avtorsko pravo ter revizijo direktive o satelitskem radiodifuznem oddajanju
in kabelski retransmisiji glede razširitve uporabe tudi na spletno
prenašanje vsebin, in možnosti za spodbujanje čezmejnega dostopa do storitev
radiotelevizijskih podjetij v Evropi. Slovenija podpira modernizacijo pravil
avtorskega prava, pri čemer je treba paziti na ravnovesje med interesi
imetnikov pravic in uporabniki. Slovenija se zaveda, da je z dialogom med vsemi
zainteresiranimi stranmi mogoče najti optimalne rešitve za izzive, ki jih
prinaša digitalna doba. Pri tem je ključnega pomena spoštovanje kulturne
raznolikosti držav, ter da se imetnikom pravic zagotovi ustrezna nagrada za
njihovo kreativnost in prispevek h kulturnemu razvoju, hkrati pa uporabnikom in
potrošnikom omogoči enostaven dostop do varovanih del.
Slovenija bo predvidoma v letu 2016 ratificirala Sporazum
o enotnem sodišču za patente skupaj s protokolom, ki bo omogočal njegovo
začasno uporabo, ter naredila vse potrebno, da skupaj s Portugalsko oblikuje
Center za arbitražo in mediacijo, ki bo v okviru Enotnega patentnega sodišča EU
prispeval k učinkovitejši uveljavitvi patentnih pravic.
Enotni trg je eden od temeljev evropskega gospodarstva, zato
je nujno oblikovanje zakonodajnega okvirja, ki bo poslovnim subjektom omogočal
enostaven dostop do čezmejnega opravljanja storitev.
Prihodnje dejavnosti EU na tem področju morajo biti usmerjene
v doseganje naslednjih ciljev:
-       
spodbujanje inovativnosti ter ustrezen odziv na nove poslovne modele,
-       
produktivnost ter
-       
spodbudno okolje za mala, srednja in zagonska podjetja.
V okviru zastavljenih ciljev si mora EU še naprej prizadevati
za:
-       
krepitev dejavnosti pri izvajanju obstoječih predpisov, ki naj imajo
prednost pred ustvarjanjem novih, kar bo pripomoglo k stabilnosti in pravni
varnosti;
-       
krepitev boljše zakonodaje kot ene glavnih prednostnih nalog Evropske
komisije. Komisija je vse ukrepe za zmanjšanje administrativnih bremen združila
v Programu ustreznosti in uspešnosti predpisov (REFIT). V okviru
programa REFIT redno spremlja in pregleduje evropsko zakonodajo z različnih
področij ter jo poenostavlja in združuje z namenom, da postane učinkovitejša in
preglednejša za delovanje podjetij in tudi državljanov. Komisija je
19. maja 2015 sprejela Agendo za boljšo zakonodajo, ki je zajeta v
celovitem svežnju reform in obsega celotni cikel oblikovanja politik. Namen
agende je izboljšanje odprtosti in preglednosti v postopku odločanja EU,
izboljšanje kakovosti nove zakonodaje prek boljših presoj vplivov osnutkov zakonodajnih
aktov in njihovih sprememb ter spodbujanja stalnega in doslednega pregleda
obstoječe zakonodaje EU;
-       
ciljno usmerjenost ter določitev prioritetnih področij, ki so z vidika
notranjega trga najbolj obremenjujoča. Potrebna je okrepitev dejavnosti in
mehanizmov, ki bodo usmerjeni v odstranitev obstoječih in preprečevanje
ustvarjanja novih zakonodajnih bremen;
-       
obvezno izvedbo presoj učinkov na mala in srednja podjetja in oceno
posledic z vidika proporcionalnosti in subsidiarnosti. Slovenija podpira
odpravo nepotrebnih administrativnih bremen in večji poudarek testu za mala in
srednja podjetja znotraj učinkov predpisov, ki jih izvaja Komisija, poudarja
dosledno upoštevanje načela »najprej pomisli na male« ter ukrepe, ki bodo
ugodno vplivali na položaj malih in srednje velikih podjetij;
-       
vključevanje deležnikov v proces priprave predpisov na pregleden način.
Slovenija največji poudarek namenja procesu razbremenjevanja na
področju okolja in prostora, širšemu delovno pravnemu področju, pri koheziji
(črpanje evropskih sredstev), na področju financ (davki in trošarine ter druge
dajatve) in področju gospodarstva (statusno pravne zadeve in poslovna oziroma
finančna poročila) ter na področju prenavljanja reguliranih dejavnosti in
poklicev.
Varstvo potrošnikov
Na področju prostega pretoka blaga in varnosti proizvodov bo
Slovenija krepila delovanje infrastrukture kakovosti kot pomembnega člena pri
prenosu inovativnega znanja v izdelke ter podporo njihovemu prehodu na trg z
vidika izpolnjevanja zahtev zakonodaje glede varnosti proizvodov, zagotavljanja
hitre odzivnosti akreditacije, standardizacije, meroslovja in organov za
ugotavljanje skladnosti na potrebe podjetij z inovativnim proizvodom. Zato bo
Slovenija še naprej podpirala prizadevanja Evropske komisije za sprejetje
novega zakonodajnega paketa o varnosti proizvodov (revizija Direktive o
splošni varnosti proizvodov 2001/95/ES, nova uredba o nadzoru trga) in
prizadevanja pri ukrepih za preprečevanje dostopa na trg izdelkom EU, ki ne
izpolnjujejo pravil EU, ter ukrepih za ozaveščanje o načelu vzajemnega
priznavanja v okviru Strategije za prost pretok blaga in storitev.
Na področju varstva potrošnikov bo Komisija pripravila
predlog evropskega prodajnega prava glede spletne prodaje, s katerim bo
poizkušala odpraviti nekatere ovire za čezmejno spletno poslovanje. Predlog naj
bi vseboval dve direktivi, in sicer direktivo, s katero bi uredili pravice potrošnikov
pri nakupu digitalne vsebine, in drugo direktivo, ki naj bi urejala pravice
potrošnikov pri spletni prodaji običajnega blaga. Slovenija podpira ureditev
pravic potrošnikov pri nakupu digitalne vsebine, saj gre za novo hitro
razvijajoče se področje, ki pravno še ni urejeno. Po drugi strani pa nismo
posebej naklonjeni urejanju pravic potrošnikov pri spletni prodaji običajnega
blaga, saj za to področje že obstaja evropski predpis, in menimo, da drobljenje
pravic glede na način sklepanja pogodb ni primerno in bi povzročilo tudi
neenako obravnavanje potrošnikov brez utemeljenega razloga.
Industrijska konkurenčnost
Industrijska politika EU temelji na horizontalnih ukrepih v
povezavi s posebnimi ukrepi za spodbujanje sektorjev, ki to potrebujejo in so
bistveni za konkurenčnost industrije EU. Pri tem se pozornost posveča prehodu
na krožno gospodarstvo v celotni vrednostni verigi. Komisija posveča pozornost
pravzaprav vsem industrijskim sektorjem. Podlaga za to sta vodilna pobuda v
okviru strategije Evropa 2020 o sodobni industrijski politiki za obdobje
globalizacije in sporočilo Komisije o prenovi evropske industrije iz
leta 2014.
Slovenija pozdravlja razpravo na ravni EU o oživitvi evropske
industrije ter bolj usklajeno in povezano delovanje na področju industrijske
konkurenčnosti, da bi se posebnosti industrije upoštevale v ostalih politikah
EU s ciljem okrepiti konkurenčnost. Slovenija se prav tako zavzema za
pregledno, enostavno in učinkovito zakonodajo, ki bo služila svojemu namenu ter
zmanjšanje zakonodajnih in administrativnih bremen za podjetja, za redno in
sistematično preverjanje učinkov zakonodaje na konkurenčnost in mala ter
srednja podjetja ter za ukrepe, ki spodbujajo boljši dostop teh podjetij do
finančnih sredstev.
Komisija spremlja stanje v posameznih sektorjih. Pri tem v
luči reforme sistema trgovanja z emisijami (ETS) posebno pozornost posveča
energetsko intenzivnim sektorjem. Na področju jeklarske industrije in
industrije aluminija je Komisija v sodelovanju z zunanjimi izvajalci pripravila
kumulativno oceno stroškov. Tovrstne ocene načrtuje tudi na področju kemične,
keramične in steklarske industrije. Slovenija pozdravlja to pobudo, ki daje
celovit vpogled v strukturo stroškov, s katerimi se soočajo posamezni sektorji
zaradi zahtev, ki izhajajo iz izvajanja zakonodaje EU. Izzivi slovenske
industrije so podobni izzivom na ravni EU, v prvi vrsti prehod na zeleno
oziroma krožno gospodarstvo. Slovenija dejavno sodeluje pri pripravi
horizontalnih in sektorskih priporočil in usmeritev za izvajanje sodobne
industrijske politike na ravni EU in bo takšno sodelovanje zagotavljala tudi v
prihodnje.
V okviru pogajanj o sistemu trgovanja z emisijami si bo
Slovenija prizadevala tudi za zaščito konkurenčnosti slovenskega gospodarstva,
zlasti v luči problematike »uhajanja ogljika«.
Osrednji instrument evropske politike za podjetništvo je Akt
za mala podjetja za Evropo. V pripravi je njegova revizija. Sedanji ukrepi
so namenjeni okrepitvi konkurenčnosti podjetij v EU s posebnim poudarkom na
malih in srednje velikih podjetjih. Prednostna področja Akta za mala
podjetja – boljši dostop do finančnih sredstev, boljši dostop do enotnega
trga EU ter na trge tretjih držav, nadaljnje odpravljanje zakonodajnih bremen,
zagotovitev čim bolj jasne in enostavne evropske zakonodaje za podjetja ter
spodbujanje podjetniške kulture – se bodo na podlagi javnega posvetovanja, ki
je bilo izvedeno v letu 2015, dopolnila še s prednostnim področjem veščin in
usposabljanj zaposlenih v malih in srednjih podjetjih.
Državne pomoči
Komisija je sprejela prenovljena pravila državnih pomoči, s
katerimi je določila cilje ambicioznega svežnja reform, ki ga je poimenovala
modernizacija državnih pomoči. Modernizacija pomeni spremembo upravljanja
politike državnih pomoči v EU, ki zagotavlja boljšo porazdelitev javnih virov
ter spodbuja večjo učinkovitost in boljšo kakovost strateških intervencij.
Najpomembnejši cilji reform so: zmanjšanje administrativnih ovir
oziroma skrajšanje upravnih postopkov, spodbujanje boljše uporabe omejenih
javnih virov s strani držav članic in višji prispevek državnih ukrepov k rasti
gospodarstva.
Temeljni dokument modernizacije je nova Uredba o
skupinskih izjemah, ki poenostavlja postopke dodeljevanja pomoči, saj ni
potrebna predhodna priglasitev Evropski komisiji za širok izbor ukrepov. V
Sloveniji se pričakuje, da bodo praktično vse pomoči presojane na podlagi uredbe
o skupinskih izjemah in uredbe o de minimis pomočeh. Komisiji bo
treba pošiljati v presojo predvsem pomoči za reševanje in prestrukturiranje
velikih podjetij in nekatere pomoči za varstvo okolja in kmetijstvo.
Povečan obseg možnosti uporabe skupinskih izjem ima velik
vpliv na prejemnike pomoči in tudi na same dajalce pomoči. Hitrejši je dostop
do pomoči zaradi nepotrebne predhodne notifikacije in manjših administrativnih
ovir (zaradi preprostejših pogojev, kot na primer pri dokazovanju
spodbujevalnega učinka).
Eden izmed poglavitnih ciljev Slovenije v letih 2016 in 2017
je dvigniti raven znanja na področju državnih pomoči, poglobiti sodelovanje z
resornimi ministrstvi in ostalimi dajalci pomoči ter dejavno sodelovati z
Evropsko komisijo.
Sprejeti ukrepi pomenijo večjo odgovornost za državo pri
presoji skladnosti ukrepov državnih pomoči z obstoječimi pravili, zato je
Slovenija že v letu 2015 intenzivirala dejavnosti pri izvajanju novih pravil in
organizaciji izobraževanj. V naslednjem letu se pripravlja vrsta ukrepov, ki
bodo sledili svežnju evropskih reform na področju državnih pomoči. V okviru
zagotavljanja ravnovesja na trgu bodo dodatni ukrepi prispevali k večji preglednosti
dodeljenih državnih pomoči na individualni ravni, povečanemu nadzoru naknadnih
(ex post) kontrol o skladnosti s formalnimi pogoji za izvzem in naknadni
(ex post) evalvaciji večjih shem, ki bo preglednejša metoda za
zagotavljanje učinkovitih pomoči s spodbujevalnim učinkom, kar bo tudi
pripomoglo k boljšemu oblikovanju shem z omejenim vplivom na konkurenco in
trgovino.
V letu 2015 so se dajalci pomoči začeli prilagajati novim
pravilom, v naslednjih letih pa bo treba pristopiti k postopkom za zagotavljanje
njihove preglednosti in evalvacije.
Carinska unija
Carinska unija temelji na sistemu skupnih pravil, ki jih
neposredno in usklajeno uporabljajo države članice EU pri uresničevanju carinske
unije v praksi, prek carinskih organov. Aktualni dosje v okviru carinske unije
je Predlog direktive Evropskega parlamenta in Sveta o pravnem okviru Unije
za carinske kršitve in sankcije. Namen predloga direktive je zagotoviti
enotno obravnavo gospodarskih subjektov v vseh državah članicah, ne glede na
to, v kateri državi članici opravljajo carinske formalnosti in trgovinske
posle.
Slovenija bo dejavno sodelovala pri reformi upravljanja Sveta
na področju carinske unije. Trenutno Evropska komisija pripravlja načrt
(t. i. »blueprint«), ki bo podlaga za reformo upravljanja carinske unije,
s katero se želi doseči bolj strateška uporaba s carino povezanih delovnih
skupin Sveta. Predvideno je, da bo dokument objavljen v prvi polovici
prihodnjega leta. V zvezi z reformo upravljanja carinske unije v Delovni
skupini za carinsko unijo trenutno poteka obravnava dokumenta Osnutek
sklepov Sveta o carinskem strateškem političnem okviru. Predlog sklepa Sveta o
sklenitvi Protokola za odpravo nezakonite trgovine s tobačnimi izdelki k
Okvirni konvenciji Svetovne zdravstvene organizacije za nadzor nad tobakom, v
imenu EU, kar zadeva določbe Protokola, ki spadajo pod naslov V dela III PDEU,
in Predlog sklepa Sveta o sklenitvi Protokola za odpravo nezakonite trgovine
s tobačnimi izdelki k Okvirni konvenciji Svetovne zdravstvene organizacije za
nadzor nad tobakom, v imenu EU, kar zadeva določbe Protokola, ki ne spadajo pod
naslov V dela III PDEU, sta na ravni Delovne skupine za carinsko unijo
usklajena, tako da ju bosta v začetku prihodnjega leta sprejela Svet in
Evropski parlament. Pripravljen je tudi Prehodni delegirani akt, vezan
na postopno izgradnjo IT-sistemov na carinskem področju, v zvezi s katerim
bosta po potrditvi kolegija komisarjev imela Svet in Evropski parlament možnost
izraziti nasprotovanje.
V Delovni skupini za carinsko sodelovanje bo v začetku
prihodnjega leta sprejet 8. akcijski načrt za obdobje od januarja 2016 do
decembra 2017, v katerem so opredeljene skupne carinske akcije za to
obdobje. Slovenija podpira sprejem tega dokumenta.
PROMET, TELEKOMUNIKACIJE IN ENERGIJA
Promet
Slovenija bo na področju cestnega prometa osrednjo pozornost
namenila izboljšanju cestno-prometne varnosti, povečanju pretočnosti, s ciljem
boljše oskrbe gospodarstva in mobilnosti prebivalstva, s tem pa ustvarjanju
boljših pogojev za razvoj konkurenčnega gospodarstva, ob doslednem spoštovanju in
uveljavljanju načel trajnostnega razvoja. Z vidika intermodalnosti prometa se
bo Slovenija zavzemala za večjo uporabo javnega potniškega prometa in razvoj
multimodalnih vozlišč.
Evropska komisija je za konec leta 2016 napovedala pripravo
t. i. cestnega svežnja, ki bo sestavljen iz treh delov: stebra o notranjem
trgu, socialnega stebra in cestninskega stebra. Steber o notranjem trgu bo
urejal težave pri dostopu do trga cestnih prevozov blaga in potnikov ter dostopu
do poklica prevoznika, socialni steber pa bo predvidoma vseboval predlog
sprememb socialne zakonodaje v cestnem prometu – obvezni časi vožnje, odmori in
počitki poklicnih voznikov. Cestninski steber se bo nanašal na analizo
dosedanjih aktivnosti glede vzpostavljanja pogojev interoperabilnosti
elektronskih cestninskih sistemov v EU in morebitnih dopolnitev področne
zakonodaje ter strokovnih usmeritev.
Slovenija se bo zavzela za nadaljnjo liberalizacijo trga
cestnih prevozov na območju večine držav članic EU. Slovenija podpira
poenostavitev pravil, pojasnitev nejasnih določb in okrepitev nadzora ter
poudarja, da morajo predpisi EU upoštevati različne socialne standarde med
različnimi državami članicami znotraj EU, da ne bo negativnega vpliva na prost
pretok blaga in storitev. Na področju cestninjenja si bo Slovenija prizadevala,
da bi se morebitne spremembe obstoječe področne zakonodaje izvajale tako, da bi
se nadgrajevalo do sedaj izvedene aktivnosti posameznih držav članic na
področju interoperabilnosti cestninskih sistemov, hkrati pa zagotovilo ustrezne
finančne prilive iz naslova cestninjenja.
Na področju letalstva je Evropska komisija pripravila nov
t. i. letalski sveženj, ki bo sestavljen iz zakonodajnega dela ter Letalske
strategije. Ta bo zajemala celostne sporazume med EU in zalivskimi
državami, državami Zveze držav Jugovzhodne Azije (ASEAN) in Kitajsko. V okviru
letalskega zakonodajnega paketa bo pripravljena revizija Uredbe o Evropski
agenciji za varnost v letalstvu (EASA), vključno z daljinsko vodenimi
zračnimi sistemi. V začetku leta 2016 bo predvidoma predstavljen tudi Predlog
spremembe Uredbe o varstvu pred subvencioniranjem in nepošteno prakso
oblikovanja cen, ki povzroča škodo letalskim prevoznikom EU pri izvajanju
zračnega prevoza iz tretjih držav.
Slovenija podpira prizadevanja Evropske komisije ter EASE
glede harmonizacije evropskega regulativnega okvira, prav tako tudi glede
vzpostavitve enotnega pravnega okvira za delovanje in razvoj letalske
industrije glede daljinsko vodenih zrakoplovov. V okviru Letalske strategije
bo Slovenija še naprej podpirala podelitev mandata Komisiji za sklenitev
t. i. celostnih sporazumov o zračnih prevozih s tretjimi državami, pri tem
pa bo bolj previdna pri državah, ki so za Slovenijo gospodarsko pomembne. V
novih mandatih se bo Slovenija zavzemala za to, da imajo države članice po
določenem obdobju, ko pogajanja Komisije zastanejo, možnost voditi pogajanja
tudi bilateralno, skladno z dogovorom Komisije, da se ne ruši njen pristop in
njena verodostojnost.
V okviru enotnega trga na področju železniškega prometa bo
pozornost namenjena pogajanjem med Svetom in Evropskim parlamentom glede
političnega stebra četrtega železniškega svežnja, ki ga sestavljata Predlog
spremembe Direktive z dne 21. novembra 2012 o vzpostavitvi enotnega
evropskega železniškega območja glede odprtja trga notranjih storitev
železniškega potniškega prometa in upravljanja železniške infrastrukture ter
Predlog spremembe Uredbe v zvezi z odprtjem trga za domače storitve
železniškega potniškega prevoza. Predlog direktive uvaja spremembe v
ureditvi upravljavcev infrastrukture z namenom, da se zagotovi njihova
neodvisnost ne glede na sistem organiziranosti upravljavcev infrastrukture kot
pogoj za učinkovito nadaljnje odpiranje trgov, predlog uredbe pa s
predpisovanjem obveznih javnih razpisov za oddajo javnih služb odpira trge
domačega železniškega prevoza potnikov z namenom izboljšanja njegove
učinkovitosti, kakovosti in privlačnosti.
Slovenija je v pogajanjih v Svetu EU skupaj s skupino drugih
malih držav članic uspela uveljaviti izjemo od dolžnosti objave javnega razpisa
za izbiro izvajalca javne službe železniškega prevoza potnikov, za kar si bo
prizadevala tudi v nadaljnjih pogajanjih z Evropskim parlamentom. Svet EU in
Evropski parlament sta glede tehničnega stebra četrtega železniškega paketa
dosegla dogovor junija 2015.
Pomorski sveženj bo pripravljen leta 2017. Temeljil bo na
posodobitvi pomorske varnosti po sprejetem 3. Pomorskem paketu ERIKA III.
Komisija pripravlja posodobitev določb direktive o formalnostih poročanja,
direktive o pomorski inšpekciji, direktive o preiskovanju pomorskih nesreč
ter na podlagi evalvacij obstoječe zakonodaje v letu 2015 posodobitev varnosti
potniških ladij, sprejemnih zmogljivosti v pristaniščih ter standardov za usposabljanje,
pooblastil in stražarjenja pomorščakov (STCW). Kot drugo pomembno področje se
pripravlja podlaga za vzpostavitev obalne straže EU, ki je povezana z
migracijsko krizo v Sredozemskem morju.
Na področju pomorskega prometa bodo v začetku leta 2016
potekala tudi pogajanja z Evropskim parlamentom glede Predloga uredbe o
vzpostavitvi okvira za dostop do trga pristaniških storitev in finančno
preglednost pristanišč. Cilj tega predloga uredbe je prispevati k bolj
učinkovitemu, medsebojno povezanemu in trajnostno delujočemu vseevropskemu
prometnemu omrežju, in sicer z oblikovanjem regulatornega okvira, ki izboljšuje
zmogljivost vseh pristanišč in jim pomaga pri obvladovanju spreminjajočih se
prometnih in logističnih zahtev. Slovenija je v dosedanjih pogajanjih v Svetu
EU uspela s predlogom, da obstoječe pogodbe upravljavcev pristanišč veljajo do
izteka njihove veljavnosti.
V okviru delovanja odbora TEN-T in forumov za koridorje
jedrnega omrežja TEN-T potekajo tudi dejavnosti za dopolnjevanje indikativnih zemljevidov
prometnega omrežja sosednjih držav, med drugim tudi Zahodnega Balkana. V
začetku leta 2016 bo Komisija predlagala sprejem novih indikativnih zemljevidov
za Zahodni Balkan z določitvijo jedrnega omrežja, v nadaljevanju, predvidoma
2017, pa tudi širitev koridorjev jedrnega omrežja TEN-T na to območje.
Slovenija se bo pri tem zavzemala, da bo to omrežje oblikovano skladno s
potekom t. i. alpsko-zahodnobalkanskega koridorja, za katerega je bilo v
letu 2015 podpisano pismo o nameri med državami, ki ležijo ob tem koridorju. V
njem so se države zavezale, da bodo delovale v smeri vključitve tega koridorja
med železniške tovorne koridorje skladno z Uredbo EU 913/2010, ob
reviziji zakonodaje o TEN-T pa tudi v jedrno omrežje TEN-T in posledično med
koridorje tega omrežja.
Telekomunikacije in informacijska družba
Delo na tem področju bo tesno povezano z izvajanjem Strategije
o digitalnem enotnem trgu, ki jo je Komisija objavila maja 2015. Digitalni
enotni trg namreč pomembno prispeva k rasti in produktivnosti vseh sektorjev
gospodarstva EU. Strategija vključuje omejeno število usmerjenih ukrepov, ki
bodo sprejeti do konca leta 2016, namenjeni pa so odpravi ovir in vzpostavitvi
primernih pogojev za razvoj enotnega digitalnega trga. Strategija sloni na treh
stebrih: (1) boljši dostop potrošnikov in podjetij do digitalnega blaga in
storitev po vsej Evropi; (2) oblikovanje ustreznega okolja in enakih
konkurenčnih pogojev za razcvet digitalnih omrežij in inovativnih storitev; (3)
čim boljše izkoriščanje potenciala rasti digitalnega gospodarstva. Strategija
je horizontalna, zato se ukrepi ne nanašajo samo na ozko področje
telekomunikacij in informacijske družbe, ampak tudi na področje avtorskega
prava, zaščite potrošnikov, avdiovizualnih medijskih storitev, DDV, potrošniškega
prava, vendar bo prav področje telekomunikacij in informacijske družbe igralo
pomembno vlogo pri koordinaciji izvajanja strategije.
Slovenija na splošno podpira strategijo. Zlasti pomembni se
nam zdijo ukrepi, ki bodo podprli razvoj in uporabo digitalnih storitev, vsebin
in proizvodov ter e-poslovanja na splošno, kot so varstvo omrežij in
informacij, varstvo podatkov, prilagoditev avtorskih pravic digitalni dobi,
tudi glede digitalizacije kulturnih vsebin, in izenačitev obdavčenja digitalnih
in fizičnih proizvodov. Interes Slovenije je, da je pri oblikovanju enotnega
digitalnega trga dejavna in da se pravočasno pripravi na enakopravno vključitev
vseh slovenskih deležnikov.
V prvi četrtini 2016 namerava Komisija predstaviti predlog
sklepa o strategiji glede prihodnje uporabe frekvenčnega pasu UHF, vključno
s pasom 700 MHz. Ta predlog ni izrecno naveden med ukrepi iz strategije, je pa
omenjen v okviru oblikovanje ustreznega okolja za digitalna omrežja. Frekvence
iz pasu UHF so se do sedaj uporabljale za TV oddajanje, zaradi dobrih lastnosti
pokrivanja območij pa so čedalje bolj pomembne za vzpostavitev širokopasovnih
omrežij, posebej na podeželju, ki so osnova za razvoj enotnega digitalnega
trga. Ker je Slovenija druga najbolj podeželska država v EU, imamo interes, da
se za potrebe širokopasovnih mobilnih komunikacij poleg pasu 700 MHz lahko
uporabljajo tudi frekvence v nižjih pasovih (470-694 MHz).
Med ukrepi v okviru Strategije o digitalnem enotnem trgu
je tudi revizija pravil za področje elektronskih komunikacij. To področje je po
mnenju Evropske komisije še vedno preveč razdrobljeno na nacionalne trge.
Večina pravil, ki veljajo na področju elektronskih komunikacij, je zbranih v
tako imenovanem regulacijskem paketu, ki ga sestavlja pet direktiv, sprejetih
leta 2002 in spremenjenih leta 2009, ki celovito urejajo zagotavljanje elektronskih
komunikacijskih omrežij in storitev: Okvirna direktiva (2002/21/ES),
Direktiva o dostopu (2002/19/ES), Direktiva o odobritvah (2002/20/ES),
Direktiva o univerzalni storitvi (2002/22/ES) in Direktiva o zasebnosti
in elektronskih komunikacijah (2002/58/ES). Po pregledu leta 2009 je bil ta
okvir razširjen še z uredbo, ki vzpostavlja organ evropskih regulatorjev za
elektronske komunikacije (BEREC) ter določa njegove naloge in pravila za
delovanje.
Vsi predpisi, ki sestavljajo regulacijski okvir, vsebujejo
določbo, v skladu s katero mora Evropska komisija pregledati njihovo delovanje
v treh letih od njihovega prenosa v nacionalno zakonodajo oziroma od začetka
dejanskega delovanja organa. Od zadnjega pregleda v letu 2009 se na področju
elektronskih komunikacijskih omrežij in storitev dogajajo pomembne strukturne spremembe,
npr. počasen prehod z bakrene na optično infrastrukturo, bolj zapletena
konkurenca zaradi konvergence fiksnih in mobilnih omrežij, povečana ponudba
maloprodajnih svežnjev, pojav novih akterjev na spletu (tako imenovanih OTT)
vzdolž verige vrednosti, ki konkurirajo tradicionalnim ponudnikom elektronskih
komunikacijskih omrežij in storitev, ki poleg širokopasovnega dostopa oziroma
dostopa do interneta zagotavljajo tudi vertikalno integrirane komunikacijske
oziroma avdiovizualne storitve.
Slovenija se pri reviziji regulacijskega paketa elektronskih
komunikacij zavzema za pozorno analizo elementov trga elektronskih komunikacij
z vidika delovanja tržnih mehanizmov. Prenova regulacijskega paketa bi morala
zagotoviti ustvarjanje tržnih pogojev, da bodo ti spodbudili konkurenco med
deležniki na trgu tudi pri investicijah v infrastrukturo. Slovenija se bo
zavzemala, da se največja pozornost posveti oblikovanju spodbudnega zakonodajno-regulatornega
okolja za razvoj mobilnih širokopasovnih komunikacij.
V okviru Strategije o enotnem digitalnem trgu bo
pripravljen nov akcijski načrt za razvoj e-uprave na ravni EU, ki ga Slovenija
pozdravlja in poudarja, da morajo biti cilji dokumenta jasni, pri ukrepih pa
mora Evropska komisija upoštevati hitrost razvoja, ki jo javne uprave v državah
lahko dosežejo. Pri tem si bo Slovenija še naprej prizadevala, da bodo ukrepi
in različni programi Evropske komisije usklajeni na ravni EU.
Pomemben element enotnega digitalnega trga je tudi, da
uporabniki ne plačujejo prekomernih cen za uporabo mobilnih storitev med
bivanjem v drugi državi članici (gostovanje). Nova pravila za oblikovanje
maloprodajnih cen gostovanja so določena v uredbi iz novembra 2015, vendar pa
ne bodo zaživela, dokler se ne uredijo cene, ki veljajo na veleprodajnem delu
trga gostovanja. Zakonodajni predlog v zvezi s tem bo predstavljen poleti 2016.
Slovenija se bo kar najbolj zavzemala, da se celostno upoštevajo vsi dejavniki,
ki vplivajo na stroške in posledično cene na veleprodajni ravni, in da se
zagotovi pravo ravnovesje med vsemi državami članicami.
V Svetu EU se bodo nadaljevala pogajanja o Predlogu
direktive Evropskega parlamenta in Sveta glede dostopnosti spletnih strani
organov javnega sektorja. Namen direktive je izboljšati dostopnost spletišč
v skladu s Konvencijo OZN o pravicah invalidov, kar bo koristilo
vsem uporabnikom. To bo oblikovalcem spletišč in ponudnikom podpornih
tehnologij pomagalo doseči pravo ekonomijo obsega in s tem znižati cene
njihovih storitev. Slovenija podpira predlog direktive, saj bo postavitev in
upoštevanje smernic spletne dostopnosti prispevalo k premostitvi naraščajočega
digitalnega razkoraka, v katerem se najpogosteje znajdejo prav invalidni,
starejši ter drugi funkcionalno ovirani prebivalci. Pri predlogu direktive
glede dostopnosti spletnih strani organov javnega sektorja se pričakuje dogovor
z Evropskim parlamentom.
Energija
Energetska unija s podnebno politiko, usmerjeno v prihodnost,
je ena od prednostnih nalog Evropske komisije. Gre za povečanje vidnosti
energetske politike in njenih ukrepov, upoštevaje aktualna dogajanja, a v
okviru obstoječih pravnih temeljev. Strateški okvir za energetsko unijo
je bil objavljen februarja 2015, v prihodnjih letih pa pričakujemo nove
revizije veljavne evropske energetske zakonodaje.
Evropska komisija je julija 2015 predstavila sporočilo Začetek
javnega posvetovanja o novi zasnovi energetskega trga in sporočilo Nov dogovor
za odjemalce energije ter Predlog uredbe za posodobitev označevanja z
energijskimi nalepkami ter revizijo sistema EU za trgovanje z emisijami.
Načrtovani sveženj (2016) bo vseboval revizijo Uredbe o
zanesljivi oskrbi s plinom, revizijo Sklepa o medvladnih sporazumih na področju
energije (IGA – Intergovernmental Agreements) in tri sporočila: Sporočilo
o strategiji za utekočinjeni zemeljski plin in plinska skladišča, Sporočilo o
strategiji EU za ogrevanje in hlajenje ter Sporočilo v okviru člena 41 Euratom
(PINC – Jedrski ilustrativni program).
Med predsedovanjem prihodnjega tria pričakujemo dogovor glede
Predloga uredbe o vzpostavitvi okvira za označevanje energijske
učinkovitosti, ki jo je Evropska komisija objavila poleti 2015 in ki prinaša
prenovljen sistem označevanja z energijskimi nalepkami. Ta naj bi vnesel več
preglednosti za potrošnike in bolj dosledno sledenje pravilom za proizvajalce
in trgovce na drobno. Za Slovenijo je zelo pomembno Sporočilo o
preoblikovanju evropskega trga z električno energijo, saj nakazuje, v
katero smer naj bi se razvijala zakonodaja na področju električne energije v
prihodnosti. Slovenija podpira oblikovanje povezanega in v celoti delujočega
notranjega trga z električno energijo in bo aktivno sodelovala v razpravah o
izredno občutljivih področjih, kot je na primer uvedba mehanizmov za
zagotavljanje proizvodnih zmogljivosti, regionalni pristop k presoji
zadostnosti proizvodnih zmogljivosti idr.
Svet je sprejel stališče glede Predloga uredbe Evropskega
parlamenta in Sveta o vzpostavitvi okvira za označevanje energijske
učinkovitosti in razveljavitvi predhodne direktive. Slovenija si bo v
pogajanjih z Evropskim parlamentom prizadevala za ohranitev rešitev iz
kompromisnega predloga, ki predvideva spremembo oznak, ko bo prodanih 30 %
proizvodov v najvišjem energetskem razredu in možnost derogacije, ki nudi
zadostno pravno varnost za vse izdelke, kar ustreza interesom proizvajalcem
bele tehnike.
V letu 2016 se bo na podlagi Poročila o stanju energetske
unije nadaljevala razprava glede upravljanja energetske unije. Pri
oblikovanju upravljanja si bo Slovenija še naprej prizadevala za upoštevanje
načela subsidiarnosti in ohranitev pristojnosti držav, da same določajo svojo
energetsko mešanico. Slovenija se bo še naprej zavzemala, da nov sistem
upravljanja ne bo prinesel dodatnih administrativnih bremen ter da bo v
največji meri upošteval nacionalne posebnosti in zmožnosti držav članic.
Slovenija si bo v okviru priprav nacionalnih energetskih in
podnebnih načrtov še naprej prizadevala, da osrednjo vlogo ohranjajo tako
popolna integracija notranjega energetskega trga kot tudi ambiciozni
podnebno-energetski cilji ter zagotavljanje zanesljive oskrbe oziroma
energetske zanesljivosti. Celovit pristop vseh vidikov energetske politike in
tudi zunanje politike je za Slovenijo ključen.
Slovenija podpira enoten pristop EU do globalnih energetskih in
podnebnih vprašanj tako v okviru energetske in okoljske politike kot tudi v
okviru skupne evropske zunanje in varnostne politike.
VISOKO ŠOLSTVO, ZNANOST IN TEHNOLOGIJA
Visoko šolstvo
Na področju visokega šolstva se bo tudi v prihodnje
nadaljevalo delo na uresničevanju ciljev iz dokumenta Spodbujanje rasti in
delovnih mest – program za posodobitev evropskih visokošolskih sistemov. Da
se zagotovi kar največji prispevek evropskih visokošolskih sistemov k pametni,
trajnostni in vključujoči rasti, je treba izvesti ukrepe na nekaterih ključnih
področjih: zagotoviti zadostno število diplomantov s terciarno izobrazbo in
raziskovalcev, izboljšati kakovost in ustreznost visokošolskega izobraževanja,
krepiti kakovost z mobilnostjo in čezmejnim sodelovanjem, povezovati
visokošolsko izobraževanje, raziskovanje in podjetja za odličnost in regionalni
razvoj ter izboljšati upravljanje in financiranje.
Prednostne naloge EU na področju visokega šolstva so
vključene tudi v prednostnih usmeritvah Resolucije o Nacionalnem programu
visokega šolstva 2011–2020. Odprt dostop do visokega šolstva in neovirano
dokončanje študija, mednarodna mobilnost ter zaposljivost visoko izobraženih
kadrov so med ključnimi cilji Slovenije, ki si bo tudi v prihodnje prizadevala
okrepiti sodelovanje visokošolskih institucij z gospodarstvom pri oblikovanju
in izvajanju študijskih programov, ki bodo nudili visoko izobraženim kadrom
kompetence, potrebne za hiter in učinkovit odziv na potrebe trga dela. Tako naj
bi slovensko visoko šolstvo do leta 2020 ostalo dostopno, kakovostno,
učinkovito, mednarodno odprto in odzivno na potrebe širšega okolja.
V letu 2016 je predvidena modernizacija visokega šolstva. V
prvi polovici leta 2016 naj bi Evropska komisija pripravila predlog, predvidena
je tudi preliminarna razprava, v drugi polovici leta pa bo potekala obravnava v
Svetu EU.
Raziskave, inovacije in vesolje
Slovenski raziskovalni prostor je relativno majhen in
finančno omejen, zato se bo Slovenija še naprej trudila vključevati se v
mednarodne konzorcije v okviru Obzorja 2020, ki je največji program na
svetu za financiranje raziskav in inovacij (skoraj 80 milijard evrov).
Slovenija ima do sedaj v okviru izvajanja programa dobre rezultate.
Slovenija je v letu 2013 v raziskave in razvoj vložila 2,59 %
BDP in tako zavzela 6. mesto med članicami EU. S kombinacijo davčnih spodbud in
strukturnih investicij je v samo petih letih uspela podvojiti vlaganja poslovnega
sektorja. 3-odstotni cilj iz strategije Evropa 2020 torej ostaja ključen
del Nacionalnega reformnega programa, Slovenija pa si je v Raziskovalni
in inovacijski strategiji zadala še bolj ambiciozen cilj vlaganj, in sicer
3,6 % BDP do leta 2020.
Slovenija namerava še naprej podpirati prizadevanja za
krepitev skupnega Evropskega raziskovalnega prostora (ERA) in ustrezno reformo
njegovega upravljanja. Do sredine leta 2016 bo pripravila svoj Kažipot
nacionalnih ukrepov za uresničevanje Evropskega raziskovalnega prostora,
kar bo pripomoglo k reformam nacionalnih raziskovalnih sistemov in mednarodni
vpetosti. Dejavno se bo vključevala v sodobne trende Odprte znanosti in Odprtih
inovacij, ki z uporabo spletnih orodij raziskovalno prakso in tudi industrijsko
proizvodnjo preoblikujejo v sodelovalno skupnost praks. Slovenija je v ta namen
že sprejela Načela in določila glede odprtega dostopa do znanstvenih objav
ter raziskovalnih podatkov v Sloveniji v obdobju 2015–2020 ter s tem
postavila temelje sodobne ureditve tega področja.
Močna gospodarska panoga je postalo tudi vesolje, predvsem na
področju satelitskih komunikacij (sistem Galileo) in storitev, ki jih omogoča
satelitsko opazovanje Zemlje (program Copernicus). Slednji z ogromnimi
količinami podatkov javnim in zasebnim uporabnikom omogoča razvoj proizvodov in
storitev, uporabnih za zelo različne namene (civilna zaščita, promet, varnost,
kmetijstvo, okolje, mesta itd.), visokotehnološki industriji pa izzive in
priložnosti tehnološkega razvoja. Slovenija se tega zaveda, zato se je julija
2015 odločila, da se po petih letih statusa sodelujoče države v Evropski
vesoljski agenciji (ESA) poteguje za njeno polnopravno članstvo. Evropska
vesoljska agencija ima 22 držav članic, od tega 20 iz EU ter Norveško in Švico,
pridružena pa ji je še Kanada. V prihodnosti se bo Slovenija posvetila
pripravam na ta zahteven korak v sodelovanju z vodstvom agencije. V ta namen bo
oblikovan poseben Svet za vesolje, saj bo Slovenija pripravila nacionalno
strategijo vesoljske politike.
IZOBRAŽEVANJE, MLADINA, KULTURA, ŠPORT
Izobraževanje in usposabljanje
S strategijo Evropa 2020 sta izobraževanje in
usposabljanje pridobila novo, vidnejšo vlogo, predvsem glede povezovanja izobraževanja
in zaposlovanja. Oba referenčna cilja, zastavljena v strategiji Evropa 2020,
Slovenija že dosega, se pa hkrati sooča z visoko brezposelnostjo mladih in
neusklajenostjo med znanji, ki so potrebna na trgu dela, in znanji, ki jih
imajo mladi ob zaključku izobraževanja. Slovenija meni, da je potrebno okrepiti
sodelovanje med obema sektorjema, predvsem v smeri izboljšanja izobraževalne
ponudbe. Hkrati pa ocenjuje, da je treba pripraviti mlade za spremembe, ki jih
prinašajo spremenjene razmere na trgu dela.
V okviru prenovljene strategije Izobraževanje in usposabljanje
2020 (ET 2020) je v drugi polovici leta 2016 v Svetu EU predvidena razprava
glede šeste prednostne naloge: Učinkovito oblikovanje politik in učinkoviti
resursi na področju izobraževanja in usposabljanja.
Poklicno izobraževanje in usposabljanje je naslednja
prednostna naloga, ki bo potekala v skladu s cilji Bruškega komunikeja,
predvsem v smeri izboljšanja odzivnosti izobraževalnih sistemov ter krepitve
kakovosti poklicnega izobraževanja in usposabljanja. Konec leta 2015 je
predvidena objava predloga revizije Uredbe o ustanovitvi Evropskega centra
za razvoj poklicnega usposabljanja (CEDEFOP), ki bo po pričakovanjih
obravnavan v prvi polovici leta 2016. V tem obdobju bodo predvidoma dani tudi
predlogi o prenovi pravnih podlag za t. i. Evropski kvalifikacijski
okvir (EQF) in Europass (t. i. Priporočila o vzpostavitvi
EQF in Odločba Europass) ter predlog o spretnostih in kompetencah. Skupno
poročilo Evropske komisije bo predvidoma objavljeno konec leta 2015 oziroma
v začetku leta 2016, čemur bodo sledile pravne podlage (predvidoma do poletja
2016).
Slovenija je usmerjena v odpiranje ustvarjalnih učnih okolij
v izobraževalnih ustanovah, tako v smislu višje ravni timskega vodenja in večje
prožnosti ter e-poslovanja kot tudi razvojne naravnanosti in inovativnosti
poučevanja ter razvoja in zagotavljanja odprtih učnih vsebin in storitev. Te
bodo namenjene krepitvi splošnih in poklicnih kompetenc udeležencev
izobraževanja z namenom, da bi izboljšali podjetnost in inovativnost ter
njihove socialno vključenost pa tudi kompetence strokovnih delavcev v
izobraževanju. Nove razvojne možnosti bodo okrepljene s podporo odpiranja
institucij in mobilnosti posameznikov tudi v mednarodni prostor ter razvojem
podpornega okolja, učinkovitim vključevanjem uporabe informacijsko-komunikacijskih
tehnologij, interdisciplinarnim pristopom ter z vključevanjem vseh deležnikov
(neposrednih in posrednih) in sektorjev (izobraževanje, gospodarstvo,
razvojno-raziskovalni sektor).
Na področju izobraževanja odraslih bo Slovenija v
prihajajočem obdobju podpirala prednostne naloge, navedene v Resoluciji o
nacionalnem programu izobraževanja odraslih v Republiki Sloveniji za obdobje
2013–2020 (ReNPIO 13-20). Glede na trenutni trend padanja kazalnika
vključenosti odraslih v vseživljenjsko učenje se zavedamo, da bo za doseganje
tega kazalnika treba vložiti precej napora v oblikovanje pravih in z več
politikami v državi usklajenih ukrepov.
Podpora večjezičnosti in spodbujanju učenja tujih jezikov je
za Slovenijo zelo pomembno prednostno področje, saj so jezikovne kompetence
ključne za spodbujanje mobilnosti, prispevajo k zaposljivosti in osebnemu
razvoju evropskih državljanov v skladu s cilji strategije Evropa 2020, s
poudarkom na rasti in novih delovnih mestih. Evropska komisija bo v prihodnjem
obdobju skupaj z državami članicami skušala pripraviti predlog skupnega
zbiranja podatkov o znanju jezikov po posameznih državah.
Na področju predšolske vzgoje in izobraževanja je evropski
strateški cilj zapisan tudi v strategiji Izobraževanje in usposabljanje 2020
(ET 2020), ki predvideva 95-odstotno vključenost v vrtce (starost od 4 do 5
let). Slovenija je s svojo 90,5-odstotno vključenostjo v samem evropskem vrhu.
Tudi v naslednjem obdobju bo delovala v smeri, da bi dosegla zastavljeni cilj.
Mladina
Podlaga za delo v Svetu EU v prihodnjem 18-mesečnem obdobju
so Strategija EU za mlade (2009–2018), ki države članice poziva k
ustvarjanju več priložnosti za vse mlade pri izobraževanju in na trgu dela ter
k spodbujanju aktivnega državljanstva, socialnega vključevanja in solidarnosti
med vsemi mladimi, Resolucija o delovnem načrtu za mladino v obdobju
2016–2018, ki zajema tri prednostne naloge, in sicer: socialno vključenost,
participacijo in prehod iz mladosti v odraslo življenje, ter Resolucija o
spodbujanju politične participacije mladih v demokratičnem življenju v Evropi,
ki opredeljuje vsebino strukturiranega dialoga v letu 2016, t. j. Omogočiti
vsem mladim vključenost v raznoliko, povezano in vključujočo Evropo –
Pripravljeni na življenje, pripravljeni na družbo.
V letu 2016 bo Slovenija glede mladine podpirala naslednje prednostne
naloge: zdravje in dobrobit mladih, mladinsko delo, s poudarkom na socialnem
vključevanju, ki bo med drugim izpostavilo tudi tematiko migracij in
radikalizacijo mladih, ki vodi v nasilje. Pri preprečevanju radikalizacije je
še posebej pomembna prav vloga mladinskega dela. Za Slovenijo bo pomembno: povečanje
vloge mladinskega dela, civilno udejstvovanje in participacija mladih. Na teh
področjih bo Slovenija razvijala ključne dejavnosti. Prizadevanja bodo
usmerjena tudi v družbeno, politično in formalno priznavanje neformalnega
učenja mladih in mladinskega dela; v spodbujanje medsektorskega povezovanja v
okviru strategij EU, v letu 2016 s poudarkom na zdravju in dobrobiti mladih ter
krepitvi razvoja mladinskih politik na nacionalni ravni in ravni EU. Za
Slovenijo je zlasti pomembno tudi medresorsko sodelovanje in iskanje
sinergijskih učinkov med različnimi politikami. Za spodbujanje politične
participacije je v Sloveniji treba predvsem okrepiti posvetovalne strukture z
mladimi na lokalni ravni, krepiti članske mladinske organizacije in
usposabljanja mladih znotraj teh organizacij z namenom, da si pridobijo
kompetence, pomembne za vključitev v družbo in za povečevanje njihove
zaposljivosti. Pomembno je tudi krepiti programe na področju učenja za
demokratično državljanstvo, šolski kurikulum in projektne aktivnosti nevladnih
organizacij, ki poudarjajo pomen prenosa znanj in veščin, potrebnih za
aktivacijo mladih in njihovo politično participacijo.
Slovenija se bo tudi vključila v delo ekspertnih skupin na
ravni EU, ki bodo obravnavale mladinsko delo in krepitev državljanstva,
digitalizacijo ter mladinsko delo v povezavi z migracijami. Resolucija o
spodbujanju politične participacije mladih poudarja tudi strukturiran
dialog kot dobro orodje za posvetovanje z mladimi, ki pa ga je treba izboljšati
in okrepiti ter predvsem najti načine, kako bi prišli tudi do širše skupine
mladih, ki jo je sicer težko doseči.
Kultura in avdiovizualna politika
Na področju kulturne politike bo v času prihajajočega tria
predsedstev potekalo izvajanje prednostnih nalog iz aktualnega Delovnega
načrta za kulturo (2015–2018). Dejavnosti bodo potekale tudi na
področju kulturne dediščine in digitalizacije za lažji dostop do kulturnih in
ustvarjalnih vsebin na spletu. Vzdržno financiranje in upravljanje t. i. Europeane
– evropske digitalne knjižnice, arhiva in muzeja – bosta ena od prednostnih
nalog prihajajočega nizozemskega predsedstva.
Slovenija si bo v Svetu EU še naprej prizadevala za
okrepljeno vlogo kulture in kulturne dediščine, tudi pri reševanju največjih
izzivov, s katerimi se EU trenutno sooča. Evropsko komisijo bo še naprej
spodbujala, da poda predlog za razglasitev evropskega leta kulturne dediščine.
Konstruktivno bo prispevala tudi k iskanju vzdržnega modela financiranja in
upravljanja Europeane.
Delovni načrt za kulturo, ki se bo izvajal v letih
2015–2018, vsebuje naslednje ključne prioritete, ki jih je zagovarjala tudi
Slovenija: kulturno dediščino, kulturne in kreativne industrije, medkulturni
dialog, kulturno-umetnostno vzgojo, kulturo v zunanjih odnosih ter kulturno
raznolikost. Slovenija bo dejavno sodelovala v delovnih skupinah v okviru
pristopa odprtega usklajevanja, ustanovljenih za izvajanje delovnega načrta. Dejavno
bo podpirala okrepljeno delovanje Eurostat za pridobivanje kakovostnih, na
ravni EU primerljivih statističnih podatkov s področja kulture, s ciljem
pridobivanja kakovostnih podlag za politične odločitve na evropski in
nacionalni ravni.
Spodbujala bo tudi dejavno odzivanje na aktualne problematike
na ravni EU (npr. iskanje načinov za zaščito kulturne dediščine pred
uničevanjem in plenjenjem, boljša integracija priseljencev z medkulturnim
dialogom), tudi z dopolnitvami Delovnega načrta za kulturo, če bo to
potrebno.
Slovenija meni, da so lahko skupne pobude EU na področju kulture
v zunanjih odnosih nadgradnja kakovostnega bilateralnega sodelovanja držav
članic. V luči tega si bo Slovenija še naprej prizadevala za bolj strateški
pristop h kulturi v zunanjih odnosih EU. Poleg tega si bo aktivno prizadevala
tudi za izboljšanje pogojev za mobilnost umetnikov, zlasti med EU in ZDA, kjer
so bile zaznane težave zaradi vizumskih postopkov. Slovenija je v zvezi s tem
pripravila pobudo za reševanje tega vprašanja v okviru pogajanj o Čezatlantskem
partnerstvu za trgovino in naložbe (TTIP), kar je naletelo na
pozitiven odziv držav članic in Evropske komisije.
V času prihajajočega tria predsedstva EU bo v ospredju
področje avdiovizualne politike, kjer regulativni okvir EU predstavlja Direktiva
o avdiovizualnih medijskih storitvah (AVMSD). Zaradi hitrega tehnološkega
in tržnega razvoja se kažejo potrebe po spremembah. Trenutno poteka pregled
delovanja direktive (REFIT), ki bo predvidoma zaključen do konca leta
2015. Zakonodajni predlog Evropske komisije se pričakuje še pred poletjem 2016.
Slovenija si bo v pogajanjih o AVSMD prizadevala za oblikovanje rešitev, ki
zagotavljajo ustrezno varovanje kulturne raznolikosti in omogočajo vidnejšo
vlogo manjših držav pri oblikovanju skupnega evropskega trga avdiovizualnih storitev.
Druge ključne vsebine na avdiovizualnem področju zajemajo možnost
čezmejnega dostopa in uporabo spletnih ustvarjalnih vsebin na enotnem
digitalnem trgu. Tudi nizozemsko predsedstvo se bo posvetilo ukrepom za odpravo
ovir za čezmejno kroženje avdiovizualnih del v EU. Področje je povezano z
avtorskimi pravicami, cilj pa je zagotoviti nemoteno delovanje enotnega trga
ter ohranjanje kulturne raznolikosti tudi v digitalnem okolju, kar podpira tudi
Slovenija.
Šport
Podlaga za delo v Svetu EU bo Resolucija Sveta in
predstavnikov vlad držav članic o drugem delovnem načrtu EU za šport v obdobju
2014–2017. Na področju integritete športa je za Slovenijo prednostna naloga
Priporočilo o dopingu in preprečitve dopinga v rekreativnem športu.
Slovenija meni, da vse bolj prefinjene poti in uporaba prepovedanih snovi
narekujejo nujne ukrepe držav članic in EU. Zato je treba poskrbeti za čim
trdnejšo zavezanost k skupnemu sodelovanju represivnih organov ter organov
pregona s civilno-športnimi organizacijami, klubi, društvi in zvezami. V sklopu
zagotavljanja integritete športa skladno s 165. členom Pogodbe o
delovanju EU postaja vse pomembnejši boj proti prirejanju izidov na
športnih tekmovanjih. Slovenija podpira enotni nastop EU28 na tem področju in
čimprejšnjo uveljavitev določb Konvencije Sveta Evrope o prirejanju izidov
na športnih tekmovanjih.
Slovenija meni, da je gospodarski vidik športa v družbi
pomemben dejavnik v ekonomski učinkovitosti posameznih držav. Zato podpiramo
sprejetje usklajenih standardov znotraj držav članic EU za izvajanje raziskav
in analiz glede ekonomske upravičenosti in prispevka športa k nacionalnemu
gospodarstvu. Slovenija bo tudi v prihodnje še posebej poudarjala pomen velikih
športnih dogodkov, saj meni, da so načrtovanje, naložbe v športno
infrastrukturo in prirejanje velikih mednarodnih športnih prireditev zelo
pomembni za razvoj športa, družbe in zagotavljanja novih delovnih mest, tako na
nacionalni kot evropski ravni.
Slovenija bo še naprej spodbujala poklicno ter strokovno
usposabljanje na področju športa, ki naj se v procesu razvoja čim bolj približa
Enotnemu evropskemu kvalifikacijskemu okviru ter Priporočilu o
spodbujanju prostovoljstva v športu, vključno s primeri dobrih praks.
Slovenija tudi poudarja socialni vidik športa, ki ima med drugim tudi izjemno
kohezivno moč, zaradi česar športu priznavamo zelo pomembno vlogo pri
spodbujanju prostovoljnega dela, solidarnosti, strpnosti in odgovornosti. Šport
je tudi izvrstno orodje za integracijo ranljivih skupin v družbo.
V letu 2016 se na področju športa predvideva izvajanje novega
Delovnega načrta EU za šport v obdobju 2014–2017. V drugi polovici leta
2016 je predvidena tema trajnostnost velikih športnih dogodkov, ki se je deloma
odprla že na neformalnem srečanju ministrov, pristojnih za šport oktobra 2015 v
Parizu. V istem obdobju se bo predvidoma odprlo vprašanje športne diplomacije
ter vključenost športa v izobraževanje in usposabljanje, s poudarkom na
razvijanju talentov.
ZAPOSLOVANJE, SOCIALNE ZADEVE, ENAKE MOŽNOSTI IN ZDRAVJE
Zaposlovanje, socialne zadeve in enake možnosti
Priporočila za dolgotrajno brezposelne
Dolgotrajna brezposelnost je eden najzahtevnejših in perečih izzivov,
povezanih z gospodarsko krizo, zato je Evropska komisija pripravila smernice, s
katerimi želi izboljšati vračanje dolgotrajno brezposelnih na trg dela.
Komisija predlaga tri ključne ukrepe: a) spodbujanje prijave dolgotrajno
brezposelnih na zavodu za zaposlovanje, b) zagotavljanje temeljite individualne
ocene prijavljenim dolgotrajno brezposelnim, s katero se najpozneje ob
dopolnjenem 18. mesecu brezposelnosti ugotovijo njihove potrebe in zmožnosti in
c) ponudbo pogodbe o vključitvi v zaposlovanje vsem prijavljenim dolgotrajno
brezposelnim, najpozneje ob dopolnjenem 18. mesecu brezposelnosti.
Za uspeh pobude je potrebno sodelovanje med vsemi socialnimi
partnerji in državami članicami, nujne so tudi makroekonomske politike oziroma
ukrepi. Za predlog, ki temelji na dobrih praksah v državah članicah, Evropska
komisija ne bo namenila dodatnega denarja, članice morajo kar najbolje
izkoristiti Evropski socialni sklad, v katerem je rezerviranih 10 milijard
evrov za financiranje projektov za odpravo dolgotrajne brezposelnosti. Ocene
kažejo, da bi lahko s pobudo zmanjšali število dolgotrajno brezposelnih za
približno pet milijonov. Slovenija podpira priporočila Evropske komisije. V
okviru jeseni predloženega priporočila za dolgotrajno brezposelne osebe je po
zgledu jamstva za mlade predvideno statistično spremljanje izvajanja priporočil.
Enakost žensk in moških
Slovenija še naprej podpira Samostojno strategijo za
enakost žensk in moških v EU ter integracijo načela enakosti spolov v vseh
strateških dokumentih EU, z namenom spodbujanja enakosti med moškimi in
ženskami na različnih področjih, kot na primer pri zaposlovanju, v zdravstvu,
sociali, izobraževanju, gospodarstvu in pri političnem odločanju. Slovenija si
bo na evropski ravni prizadevala za sprejetje skupnih evropskih standardov za
preprečevanje nasilja nad ženskami.
Predlog direktive o zagotavljanju uravnotežene
zastopanosti spolov med neizvršnimi direktorji družb, ki kotirajo na borzi, in
s tem povezanih ukrepih določa obvezo za podjetja z neuravnoteženo sestavo
odborov, da vzpostavijo jasna in pregledna postopkovna pravila za izbiro
kandidatk/kandidatov, pri čemer ima prednost kandidatka/kandidat nezadostno
zastopanega spola, če je ta oseba enako kvalificirana v smislu primernosti,
usposobljenosti in poklicnih izkušenj. Prišlo je do napredka na strokovni
ravni, a predlog še ni bil deležen ustrezne politične podpore. Kljub temu, da
se države članice strinjajo s ciljem predloga, mu skupina držav še vedno
nasprotuje oziroma so mnenja, da ukrepi na ravni EU niso primerni in potrebni.
Predlog podpira vedno več držav, vendar še vedno premalo za sprejetje
direktive. Slovenija sodi med države podpornice predloga direktive, saj
ocenjuje, da prinaša minimalen kvantitativen cilj za urejanje področja.
Enako obravnavanje oseb
Predlog direktive Sveta o izvajanju načela enakega
obravnavanja oseb ne glede na vero ali prepričanje, invalidnost, starost ali
spolno usmerjenost je Evropska komisija predstavila s ciljem, da bi zaščito
pred diskriminacijo na podlagi vere ali prepričanja, invalidnosti, starosti ali
spolne usmerjenosti poleg zaposlovanja razširili še na druga področja. Predlog
naj bi pokrival področja socialne zaščite, izobraževanja in dostopa do dobrin
in storitev, vključno z nastanitvijo.
Predlog direktive je v obravnavni od oktobra 2008 in doslej še
ni bil usklajen do te mere, da bi bil pripravljen za sprejem v Svetu. Države
imajo pomisleke predvsem s poseganjem vsebine predloga v nacionalno
pristojnost, neupoštevanjem načela sorazmernosti, pomanjkanjem pravne
gotovosti, nejasno delitvijo pristojnosti in praktičnimi ter finančnimi posledicami
predloga. Slovenija načeloma podpira besedilo, vendar ohranja splošni
preučitveni pridržek, tako kot vse druge države.
Predlog Direktive o uvedbi ukrepov za spodbujanje
izboljšav na področju varnosti in zdravja pri delu nosečih delavk in delavk, ki
so pred kratkim rodile ali dojijo je Komisija umaknila, ker ni bilo
bistvenega napredka; prihodnje leto bo pripravila nov sveženj ukrepov za boljše
usklajevanje poklicnega in družinskega življenja. Slovenija se je strinjala, da
Komisija pripravi nov predlog. Novi ukrepi naj bi bili namenjeni ne samo
ženskam (materam), pač pa tudi očetom, saj meni, da je treba ubrati širši
pristop, prilagojen novim realnostim in potrebam staršev. Program Komisije bo v
prihodnjem obdobju namenil veliko pozornost tudi pobudi, ki bo reševala izzive
usklajevanja poklicnega in družinskega življenja v podporo večji udeležbi žensk
na trgu dela.
V decembru 2015 je Komisija predložila nov akt o dostopnosti za
večjo vključenost približno 80 milijonov oseb v EU, ki so funkcionalno ovirane.
Kriteriji v posameznih državah glede dostopnosti do storitev in blaga se zelo
razlikujejo, zato predlog akta predvideva evropske zahteve dostopnosti za vse v
okviru notranjega trga. Predlog se bo začel obravnavati v začetku leta 2016.
Sveženj o mobilnosti
Evropska komisija napoveduje objavo svežnja v letu 2016.
Predvidoma bo predlog vključeval revizijo Uredbe o koordinaciji sistemov
socialne varnosti in najverjetneje pregled Direktive 96/71/ES o
napotitvi delavcev na delo v okviru opravljanja storitev.
Slovenija se zavzema, da bi načrtovani usmerjeni pregled Direktive
96/71/ES zajel tudi širšo razpravo o potrebi po reviziji Direktive
96/71/ES na način, ki bo urejal aktualne vidike čezmejnega izvajanja
storitev z napotenimi delavci, spodbujal pravično konkurenčnost, krepil
notranji trg EU in zagotavljal ustrezno socialno zaščito delavcev, ob
nadaljnjem spodbujanju prostega pretoka storitev.
Jamstvo za mlade
Predvidoma konec leta 2015 oziroma med letom 2016 je
načrtovan pregled doseganja uspešnosti držav članic pri aktivaciji mladih.
Problem brezposelnosti mladih je eden od najbolj perečih problemov v EU in
Sloveniji, zato smo si intenzivno prizadevali za sprejem programa Jamstvo za
mlade. Pripravljen je tudi osnutek novega paketa ukrepov za mlade za obdobje
2016–2020. Evropska komisija je predpisala okvirno obliko oziroma vsebino izvedbenih
načrtov Jamstva za mlade, zato bo struktura dokumenta podobna strukturi
trenutno še veljavnega izvedbenega načrta za 2014–2015. Ukrepi se bodo
predvidoma delili na dva vsebinska sklopa: na t. i. preventivni sklop
ukrepov za mlade, ki še niso prišli na trg dela, in drugi sklop ukrepov za
hitro aktivacijo mladih na trgu dela) – znotraj obeh sklopov pa so predvideni
tako sistemski kakor tudi programski (kratkoročni) ukrepi.
Zdravje
Za zagotavljanje vzdržnosti se morajo evropski zdravstveni sistemi
danes učinkovito spopadati s sodobnimi izzivi, ki jih je gospodarska kriza še
poudarila. Nove zdravstvene tehnologije, zelo visoke cene nekaterih inovativnih
zdravil in hkrati večja, a utemeljena pričakovanja prebivalstva glede boljšega
dostopa do visoko kakovostne in varne zdravstvene obravnave, so le nekateri od
izzivov, ob katerih je treba upoštevati tudi dejstvo staranja prebivalstva. S
slednjim je povezano naraščanje bremena kroničnih nenalezljivih bolezni (kot so
bolezni srca in ožilja, rak, kronične bolezni dihal, sladkorna bolezen in
težave v duševnem zdravju), večja polimorbidnost in večje število državljanov, ki
so odvisni od tuje pomoči. Grožnje zdravju so tudi porajajoče se nove
nalezljive bolezni, odpornost mikrobov na zdravila in dejavniki iz okolja,
zlasti onesnažen zrak.
Veliko prezgodnjih smrti zaradi kroničnih nenalezljivih
bolezni je mogoče preprečiti z obvladovanjem glavnih dejavnikov tveganja:
tobaka, nezdrave prehrane, telesne nedejavnosti, zlorabe alkohola in okoljskih
dejavnikov. V zvezi s tem bo Slovenija upoštevala sprejete politične zaveze iz Parmske
deklaracije o okolju in zdravju na področju varovanja zdravja otrok in
mladostnikov v povezavi z okoljem. Slovenija bo te zaveze na nacionalni ravni
uresničevala na podlagi sprejetega Akcijskega načrta za zdravje otrok in
mladostnikov v povezavi z okoljem.
Slovenija podpira politike, ukrepe in dejavnosti na ravni EU,
ki so usmerjeni v krepitev zdravja in preprečevanje bolezni ter v zmanjševanje
neenakosti v zdravju ter preprečevanje in obvladovanje kroničnih nenalezljivih
bolezni. Pri tem je pomemben medsektorski pristop tudi na ravni EU. Tako si bo
Slovenija prizadevala, da pobude s področja drugih politik EU upoštevajo tudi
vidik zdravja. Dejavno si bo prizadevala, da bo zdravstveni sektor dajal pobude
za vključitev zdravja v politike drugih resorjev, oziroma da bo vsak pomemben
ukrep preučen tudi z vidika posledic za zdravje ljudi.
Slovenija se bo še naprej zavzemala za strategijo EU o
alkoholu, s ciljem zmanjšanja škodljivih posledic uživanja alkohola. Na
področju prehrane se bo zavzemala za oblikovanje harmonizirane zakonodaje na
ravni EU, ki bo omejila vsebnost transmaščob v živilih. Prav tako se bo
zavzemala za skupni okvir EU za znižanje sladkorja s konkretnimi cilji in
merili (kot so npr. za sol in nasičene maščobe). Zagovarjala bo tudi izvajanje ukrepov
za zmanjšanje onesnaženosti zraka in ukrepov trajnostne mobilnosti ter
izvajanje akcijskega načrta za zeleno oziroma krožno gospodarstvo, pa tudi vse
ukrepe, ki vplivajo na ohranjanje okolja, hkrati pa pozitivno vplivajo na
zdravje ljudi in kakovost življenja.
Slovenija bo še naprej podpirala skupna prizadevanja na ravni
EU pri obravnavi nalezljivih bolezni, pri čemer si posebno pozornost zasluži
vprašanje odpornosti mikrobov proti protimikrobnim zdravilom, tudi v luči
zagotavljanja varnosti bolnikov.
Že več predsedstev Svetu EU je uvrstilo med svoje prioritete spopadanje
z nevrodegenerativnimi boleznimi, ki so povezane s staranjem in zlasti
alzheimerjevo boleznijo. Za Slovenijo je zelo koristno povezovanje na ravni EU
tudi na tem področju, saj bo z izmenjavo dobrih praks in izkušenj lahko
izboljšala sistem za skrb ljudi z demenco in drugimi nevrodegenerativnimi boleznimi.
Slovenija prav tako podpira in se dejavno vključuje v
mehanizme sodelovanja na ravni EU, ki lahko prispevajo k boljši dostopnosti do
visoko kakovostnega zdravstvenega varstva za državljane, kamor sodijo tudi
dejavnosti in ukrepi v zvezi z uresničevanjem čezmejnega zdravstvenega varstva
v skladu z Direktivo 2011/24/EU o uveljavljanju pravic pacientov pri
čezmejnem zdravstvenem varstvu. Izvajanje dejavnosti za zagotavljanje in
nenehno izboljševanje kakovosti in varnosti zdravstvene obravnave ter upravljanje
s tveganji bo v Sloveniji tudi v prihodnje prednostna usmeritev. V skladu s tem
se bomo še naprej zavzemali za sistem celovitega upravljanja in njegovo
posodabljanje ter nenehno izboljševanje kakovosti in varnosti v zdravstvu.
Izvajali bomo dejavnosti na področju obvladovanja tveganj in opolnomočenja
pacientov pri sodelovanju na omenjenih področjih. Prav tako bo Slovenija
podpirala nadaljnje sodelovanje pri ocenjevanju zdravstvene tehnologije na
ravni EU. Dejavno bo sodelovala pri izmenjavi najboljših praks in znanja tudi
na področju ocenjevanja učinkovitosti zdravstvenih sistemov kot mehanizmu za
uporabo na nacionalni ravni. Na splošno pa si bo prizadevala za boljšo
dostopnost, učinkovitost in vzdržnost zdravstvenega sistema.
Na področju zdravil in medicinskih pripomočkov bo Slovenija tudi
naprej podpirala osnovne namene in cilje predlaganih uredb o medicinskih
pripomočkih (uredba o medicinskih pripomočkih in uredba o in vitro medicinskih
pripomočkih), kjer gre za revizijo dosedanjega regulatornega okvira, z
namenom zagotavljanja varnosti pacientov in spodbujanja inovacij. Slovenija
tudi podpira namen, glavne cilje in splošne rešitve, ki jih prinaša Predlog
uredbe Evropskega parlamenta in Sveta o zdravilih za uporabo v veterinarski
medicini.
Za Slovenijo je še naprej pomembno vprašanje obvladovanja stroškov
za zdravila ter nemotene preskrbe z zdravili v ustreznem obsegu. Slovenija bo
kot doslej tudi v prihodnje podpirala uporabo obstoječih mehanizmov in mrež,
zlasti kar zadeva problematiko cen zdravil, vključno z inovativnimi, ter se
zavzemala za ustrezne sistemske ukrepe, ki bi učinkovito reševali vprašanje
dostopnosti do zdravil tudi na majhnih trgih.
Kemikalije
Kemijska zakonodaja ima lahko zaradi svoje obsežnosti in
kompleksnosti znatne posledice na poslovanje slovenskih podjetij, ki po
velikosti večinoma sodijo med mala in srednja, pogosto tudi mikro podjetja.
Slovenija si bo še naprej prizadevala za ohranjanje pogojev za njihov obstoj in
delovanje na skupnem trgu EU ter njihovo konkurenčnost v primerjavi z velikimi
in finančno sposobnejšimi podjetji. Prizadevala si bo za sprejemanje
sorazmernih, strokovno upravičenih in utemeljenih ukrepov, ki bodo prispevali k
doseganju pravih in učinkovitih skupnih ciljev varovanja zdravja ljudi in
okolja, pri tem pa pazljivo spremljala njihove socialne in ekonomske posledice.
Zagovarjala bo pošteno in nediskriminatorno porazdelitev obveznosti in
stroškov, zavedajoč se, da slabe socialne in ekonomske razmere pomenijo
pomemben dejavnik tveganja za zdravje ljudi.
OKOLJE
Med največje izzive in prednostne naloge okoljske politike še
vedno sodijo: ozelenitev evropskega semestra; prizadevanja za uvajanje krožnega
gospodarstva (učinkovita raba virov, vključno s trajnostno proizvodnjo in
potrošnjo, in ekonomski instrumenti v podporo prehodu v zeleno gospodarstvo);
oblikovanje srednjeročnih notranjih podnebno-energetskih ciljev EU za leto
2030; nadaljevanje aktivnosti po mednarodnem podnebnem vrhu decembra 2015 in
varstvo zraka.
Krožno gospodarstvo
Če želimo ohranjati blaginjo in zdravje ljudi, je prehod na
bolj zeleno gospodarstvo in krožne modele proizvodnje in rabe nujno potreben.
Če ne bomo dovolj smotrno ravnali z naravnimi viri, ki nudijo ekosistemske
storitve večini procesov v gospodarstvu, bodo proizvodni procesi postajali vse
dražji ali pa celo ogroženi, sprožila se bodo vprašanja, kot so preskrba z
vodo, energijo ter njihove cene, ter posledično tudi zdravstvena in socialna
vprašanja. Tudi gospodarstvo bo s tem postajalo vse manj konkurenčno.
Cilji prehoda na zeleno gospodarstvo so: zagotavljanje
konkurenčnosti gospodarstva, izdelki in storitve z dodano vrednostjo, ohranjanje
in učinkovito upravljanje z naravnimi viri, zagotavljanje kakovosti bivalnega
in delovnega okolja, razvoj in trženje lokalnega znanja in storitev, zelena
delovna mesta. Les predstavlja surovino obnovljivega izvora za te namene in
ustreza načelom trajnostnega razvoja, zato predstavlja za Slovenijo še posebej
pomemben model krožnega gospodarstva, ki ga sestavljajo umno gospodarjenje z
gozdovi, predelava lesa v polizdelke in končne izdelke, gradnja lesenih stavb
in uporaba lesa in lesnih proizvodov pri energetski sanaciji stavb, izraba
odpadnega lesa in možnost večkratne ponovne uporabe zavrženih oziroma rabljenih
lesnih izdelkov ter končno še uporaba industrijsko neuporabnega lesa v
energetske namene v napravah za so-proizvodnjo električne energije in toplote.
Odpadki
V pogajanjih o prenovljenem zakonodajnem okviru o odpadkih, ki
bo zakonodajni del svežnja o krožnem gospodarstvu, si bo Slovenija prizadevala
za uvajanje gospodarnega ravnanja z viri, kjer je gospodarjenje z odpadki
pomemben člen. Pri tem pa je ključno slediti 5-stopenjski hierarhiji ravnanja z
odpadki: preprečevanje nastajanja odpadkov, priprava za ponovno uporabo, recikliranje,
drugi postopki predelave, npr. energetska predelava, in odstranjevanje
odpadkov. Prizadevala si bo za rešitve, ki ustrezajo tudi majhnim trgom.
Pomembno je, da prenova ne bo povzročila dodatnih bremen in upočasnila
izvajanja dobrih praks ter da bodo predlagani cilji ravnanja z odpadki
upoštevali tudi vidik stroškovne učinkovitosti ter nacionalnih razmer.
Podnebne spremembe
Ukrepi za prehod v nizkoogljično družbo in zmanjševanje
odvisnosti od fosilnih goriv so še naprej v središču razvojnih izzivov Evrope
in Slovenije. Podnebne spremembe zahtevajo skladne ukrepe za zmanjševanje
izpustov in za prilagajanje nepovratnim procesom v vseh sektorskih politikah.
Delitev bremen v sektorjih, ki niso zajeti v shemo
trgovanja z emisijami toplogrednih plinov (ne-ETS) Slovenija bo v
nadaljevanju razprav o srednjeročnih ciljih evropske podnebne politike za leto
2030 zahtevala pravično in stroškovno učinkovito porazdelitev bremen potrebnih
ukrepov med države članice ter upoštevanje nacionalnih okoliščin. Med slednje
sodijo problematika prometa, zlasti tranzitnega, kjer ima Slovenija omejene možnosti
ukrepanja, zaradi predvidene nadaljnje integracije jugovzhodne Evrope pa se
pričakuje še povečanje tranzitnega prometa. Poleg tega se bo Slovenija
zavzemala za vključitev rabe zemljišč, spremembe rabe zemljišč ter gozdarstva
(LULUCF), kjer je pomemben prispevek ponorov iz gozdov.
Prenova sheme za trgovanje z emisijami toplogrednih plinov
(ETS) za obdobje po letu 2020 
V pogajanjih o prenovi sheme za trgovanje z emisijami
toplogrednih plinov v okviru Predloga direktive Evropskega parlamenta in
Sveta o spremembi Direktive 2003/87/ES za krepitev stroškovno učinkovitega
zmanjšanja emisij in nizkoogljičnih naložb, Slovenija meni, da ta še naprej
pomeni ključni instrument podnebne politike in ga je v naslednjem obdobju
trgovanja nujno treba okrepiti.
Slovenija podpira temeljni cilj zmanjšanja emisij v sektorjih
v okviru sheme za trgovanje z emisijami toplogrednih plinov, vendar pod
pogojem, da je ta stroškovno učinkovit ter da upošteva vidik ohranjanja
konkurenčnosti gospodarstva v mednarodnem okolju v luči problematike uhajanja
ogljika.
V mednarodnih podnebnih pogajanjih si bo Slovenija
prizadevala za dosledno izvajanje temeljnih dogovorjenih elementov sporazuma
skladno s skupnim stališčem Evropske unije in njenih držav članic.
Biotska raznovrstnost in biološka varnost
Na podlagi Poročila Komisije o vmesnem pregledu strategije
EU za biotsko raznovrstnost je pomembno nadaljevati aktivnosti Evropske
komisije pri ozaveščanju in vključevanju ciljev biotske raznovrstnosti v druge
sektorske politike. Prav tako je pomembno, da se vmesni pregled strategije o
biotski raznovrstnosti vključi tudi v vmesne preglede ostalih sektorskih
politik in strategij EU, vključno z analizo učinkovitosti integriranega pristopa
za financiranje.
Slovenija priznava tudi izrazit pomen izvajanja Direktive
o habitatih in Direktive o pticah pri doseganju ciljev strategije
ter ohranitev obstoječih standardov obeh direktiv. V smislu učinkovitega izvajanja
direktiv ter učinkovitega upravljanja območij Natura, kakor tudi območij zunaj
tega omrežja, Slovenija meni, da je na ravni EU treba zagotoviti zadostne in
trajne vire za financiranje Nature. Poleg tega je za doseganje ciljev
strategije pomemben vidik tudi izboljšanje ozaveščenosti javnosti.
Kakovost zraka
Varstvo zraka je tudi zaradi neugodnih podnebnih razmer, ki
lahko že ob relativno nizkih gostotah emisij pripomorejo k visokim
koncentracijam onesnaževal v zraku, tradicionalno eno izmed prednostnih
področij okoljske politike in ukrepov v Sloveniji. Slovenija bo podpirala
nadaljnji razvoj okoljskih politik EU na tem področju. Pri tem bo podprla
zlasti ukrepe, ki bodo usmerjeni v zmanjševanje obremenitev v prekomerno
onesnaženih urbanih okoljih in zagotavljanje sinergije med ukrepi varstva zraka
in blaženja podnebnih sprememb.
Slovenija podpira Predlog nove direktive Evropskega
parlamenta in Sveta o zmanjšanju nacionalnih emisij za nekatera onesnaževala
zraka in o spremembi Direktive 2003/35/ES, saj je dobra podlaga za dogovor
o novih zavezujočih ciljih glede kakovosti zraka za Evropo. Meni, da so novi
dolgoročni zavezujoči cilji EU glede onesnaženosti zraka potrebni za dodatno
zmanjšanje negativnih učinkov onesnaženosti zraka na zdravje ljudi ter
evtrofikacijo ekosistemov, vendar pa je za Slovenijo pomembno, da se pri
delitvi bremena na posamezne države članice upoštevajo tudi stroškovna
učinkovitost doseganja teh ciljev ter specifike držav članic ter zlasti realne
zmožnosti za dosego ciljev zmanjšanja onesnaževal na posameznih področjih. Med
specifičnimi lastnostmi, ki jih je treba v primeru Slovenije upoštevati pri
določanju odstotka zmanjšanja emisij za leto 2030, je treba izpostaviti
predvsem posebnosti v kmetijstvu in cestnem prometu. Pri določitvi ciljev za
zmanjšanje emisij amonijaka (NH3) je treba upoštevati posebnosti Slovenije v
kmetijstvu, kot so velik delež kmetijskih zemljišč v območjih z omejenimi
možnostmi za kmetovanje, velik delež travinja ter velik delež majhnih kmetij,
kar otežuje uvajanje ukrepov za zmanjšanje emisij onesnaževal.
V Sloveniji je promet pomemben vir onesnaževal zunanjega zraka,
saj je vir več kot polovice vseh nacionalnih emisij dušikovih oksidov (NOx).
Promet pomembno vpliva na prekomerno onesnaženost zraka z delci PM10 pozimi,
poleti pa je promet eden ključnih vzrokov za prekomerno onesnaženost zraka s
prizemnim ozonom (O3). Poleg tega je v Sloveniji velik delež tranzitnega
prometa. Slovenija zato meni, da bi se pri delitvi bremena zmanjšanja emisij
moralo upoštevati, da ima posamezna država članica zelo omejene možnosti
ukrepanja za zmanjšanje tranzitnega prometa. Zmanjševanje emisij onesnaževal iz
prometa otežuje tudi razpršena poselitev v Sloveniji, saj ima razvoj javnega
potniškega prometa omejen doseg.
Slovenija si bo zato prizadevala za to, da se na evropski
ravni čim več sredstev nameni projektom krepitve in razvoja javnega potniškega
prometa in preusmeritvi tovornega prometa s cest na železnice.
Jedrska varnost
Varnost jedrskih objektov je stalna prednostna naloga
Slovenije. Slovenija prepoznava pomembnost rabe jedrske energije, pri čemer pa
mora biti varnost na prvem mestu. O potencialnem nadaljnjem razvoju jedrske
energije mora obstajati demokratični konsenz. Slovenija bo tudi v prihodnje
dejavno podpirala sklepanje mednarodnih sporazumov Euratom s tretjimi državami
na področju sodelovanja pri uporabi jedrske energije in jedrski varnosti.
Slovenija podpira vse dejavnosti, ki prispevajo h krepitvi jedrske varnosti in
varstva pred sevanji v državah članicah, ne glede na to, ali pobuda prihaja od
Evropske komisije, Agencije za jedrsko energijo, Mednarodne agencije za atomsko
energijo ali posameznih držav. Slovenija bo tudi v prihodnje sodelovala pri
projektih pomoči tretjim državam na področju jedrske varnosti, še posebej preko
instrumenta za sodelovanje na področju jedrske varnosti (INSC).
KMETIJSTVO, GOZDARSTVO, RIBIŠTVO IN PREHRANA
Kmetijstvo
Za Slovenijo je pomembno, da bo kmetijstvo tudi v prihodnje odgovarjalo
na zahteve in pričakovanja državljanov v zvezi z varno in kakovostno hrano ter
zagotavljanjem javnih dobrin ter da bo prispevalo k soočanju z izzivi, ki se
nanašajo na varstvo okolja, podnebne spremembe, ohranjanje virov energije in
njihovo učinkovito rabo ter energetsko varnost, kar prispeva k doseganju ciljev
strategije Evropa 2020. V skladu z načelom trajnostnega razvoja
kmetijstva kot enega izmed strateških ciljev reformirane kmetijske politike
Slovenija pozdravlja trajnostno rabo proizvodnih potencialov in zagotavljanje
javnih dobrin, povezanih s kmetijstvom. Izrednega pomena za Slovenijo so tudi
varovanje kmetijskih zemljišč pred trajno spremembo namembnosti, zmanjševanje
emisij toplogrednih plinov, ohranitev biotske raznovrstnosti in tipične
kulturne krajine in gospodarno ravnanje z vodnimi viri. Ob tem pa ne gre
zanemariti tudi socialnih vidikov, prostorskega razvoja in ohranitve vasi,
zaselkov in posameznih gospodarstev, ki tvorijo želeno vitalno podeželje kot
del trajnostnega pristopa, h kateremu stremi tudi nova kmetijska politika.
Reformirana skupna kmetijska politika (SKP), ki v središče
postavlja prehransko varnost, trajnostno upravljanje z naravnimi viri ter
uravnotežen teritorialni razvoj, ponuja raznolik nabor možnosti za dosedanje
teh ciljev, tako na področju neposrednih plačil kot tudi na področju razvoja
podeželja.
Za Slovenijo je izjemno pomembna poenostavitev SKP
oziroma preprostejša in posodobljena skupna pravila EU, ki bodo odražala
skladnost ukrepov. Zmanjšana administrativna bremena za kmete in druge
gospodarske subjekte pa tudi izvajalce nadzora in pristojne organe bodo pomembno
prispevala k večji konkurenčnosti in tako okrepila potencial ustvarjanja
delovnih mest na področju kmetijstva, podeželja in trgovine.
Slovenija posebej izpostavlja, da je treba tudi v prihodnje
spremljati razmere na kmetijskih trgih ter v primeru kriznih tržnih razmer in
nevarnosti motenj na trgu vzpostaviti sistem ukrepov, ki hitro in učinkovito
stabilizirajo razmere na kmetijskih trgih Unije. Pomembno je tudi, da se s
primernimi in učinkovitimi ukrepi varnostne mreže nevtralizira trenuten izpad
izvoza kmetijskih in živilskih proizvodov na trg Ruske federacije in da se
usmeri izvoz na nove tretje trge. Pri ukrepih za znižanje tržnih presežkov
Slovenija daje prednost ukrepom umika s trga za razdelitev humanitarnim
organizacijam oziroma okrepitvi pomoči v hrani najbolj ogroženim ljudem ter
okrepitvi šolske sheme.
Glede na to, da je proizvodnja mleka najpomembnejša
proizvodna usmeritev slovenskega kmetijstva in da je predvsem zgoščena v
hribovsko gorskih območjih, saj se iz teh območij odda okoli 45 % mleka od
celotne oddane količine mleka v Sloveniji (na celotnem območju z omejenimi
dejavniki pa 61 % mleka), bo Slovenija med drugim še poglobila prizadevanja, da
se ohrani proizvodnja mleka v gorskem (alpskem) območju. To je pomembno zlasti
v obdobju, ko se evropski mlečni sektor sooča s hudo krizo kot posledico
odprave mlečnih kvot, podaljšanja ruskega embarga in znižanja izvoza mlečnih
izdelkov na tretje trge, kar je povzročilo dvig proizvodnje in s tem povečano
ponudbo ter znižanje cen mleka v EU.
Slovenija podpira vzpostavitev delovne skupine na visoki
ravni za agroživilsko verigo, ki bo zadolžena za pripravo zakonodaje za
krepitev pogajalske moči kmetov znotraj dobavne verige. Za Slovenijo je
pomembno, da se odpravijo znatna neravnovesja v pogajalski moči, ki pomenijo
izkrivljanje konkurence, ter da se vzpostavijo enakopravnejši odnosi med
pridelovalci, dobavitelji in distributerji živilskih proizvodov, s tem pa
zagotovita vzdržnost in prihodnost vseh deležnikov znotraj dobavne verige.
Slovenija se bo zavzemala za čimprejšnji dogovor o
Predlogu uredbe Evropskega parlamenta in Sveta o ekološki pridelavi in
označevanju ekoloških proizvodov, saj je pomembno, da se okrepijo in
poenotijo pravila znotraj EU oziroma vzpostavijo enaki konkurenčni pogoji za
vse proizvajalce. Z izboljšanjem preglednosti na področju nadzora nad ekološko
pridelavo in predelavo ter na področju uvoza ekoloških proizvodov iz tretjih
držav se krepi zaupanje potrošnikov v rastoči trg z ekološkimi proizvodi.
Slovenija bo tudi v prihodnje dejavna pri delu na Predlogu
uredbe Evropskega parlamenta in Sveta o spremembi Uredbe (EU)
št. 1308/2013 in Uredbe (EU) št. 1306/2013 glede sheme pomoči za
oskrbo izobraževalnih ustanov s sadjem in zelenjavo, bananami ter mlekom,
ki združuje in nadgrajuje dve trenutno ločeni šolski shemi, in sicer shemo
šolskega sadja in shemo šolskega mleka. Za Slovenijo je pomembno, da bo nova
šolska shema dopuščala dovolj prožnosti za izvajanje na nacionalni ravni,
podobno kot sedanja shema šolskega sadja in zelenjave. Želeli bi namreč, da bo
v novi šolski shemi razdeljevanje sadja in zelenjave v šoli vsaj tako uspešno
kot sedaj, razdeljevanje šolskega mleka pa bi zaradi poenostavitve izvajanja
pomenilo priložnost za povečanje porabe mleka in mlečnih proizvodov, s čimer bi
skupaj z drugimi ukrepi prispevali k stabilizaciji razmer na trgu mleka in
mlečnih proizvodov. Pomembno je, da bo nacionalna ovojnica za mleko kljub
zgodovinskim kriterijem dovolj velika za Slovenijo.
V okviru pogajanj o sklenitvi sporazumov EU o prosti trgovini
s posameznimi državami se na področju kmetijstva in varne hrane Slovenija
odločno zavzema za takšno poenotenje sanitarnih in fitosanitarnih zahtev, ki
zagotavlja višjo raven zaščite potrošnikov, varovanja zdravja ljudi, živali in
okolja, ter za uporabo načela previdnosti in upoštevanje drugih legitimnih
dejavnikov, pomembnih pri sprejemanju odločitev na področju sanitarnih in
fitosanitarnih zadev. Pri tem je za Slovenijo ključno, da se ohrani raven
obstoječih standardov na področju zaščite zdravja ljudi, živali, rastlin in
okolja, še zlasti glede gensko spremenjenih organizmov, trgovanja s proizvodi
iz kloniranih živali, prepovedi uporabe rastnih hormonov pri reji živali,
prepovedi razkuževanja mesa s klorovimi pripravki ter ostankov pesticidov in antibiotikov
(MRL).
Slovenija se zaveda, da tudi kmetijstvo prispeva k emisijam toplogrednih
plinov, zato si tudi prizadeva za njihovo zmanjšanje. Pri tem pa je pomembno,
da podnebni cilji glede zmanjševanja izpustov toplogrednih plinov ne bi smeli
ogroziti bistvene naloge kmetijstva, in sicer pridelave hrane in s tem
zagotavljanja prehranske varnosti na ravni EU in na globalni ravni, zaradi
katere je potencial sektorja za zmanjševanje izpustov manjši. Za Slovenijo je
tudi pomembno, da so kmetijska zemljišča namenjena predvsem pridelavi hrane in
ne za pridelavo bioenergije oziroma da se bioenergija pridobiva v prvi vrsti iz
rastlinskih in živalskih stranskih proizvodov in odpadkov. Slovenija bo zato še
naprej zagovarjala stališče, da je treba sektorske cilje zmanjševanja določiti
na podlagi predhodnih analiz učinka ter ob upoštevanju posebnosti kmetijskih in
gozdarskih sektorjev držav članic. Pri tem si bo prizadevala tudi za ustrezno
vrednotenje potenciala, ki ga imajo ponori v gozdovih.
Gozdarstvo
Slovenija se bo kot tretja najbolj gozdnata dežela v EU
zavzemala za spodbujanje učinkovite in trajnostne rabe gozdnih virov. Pravno
zavezujoči sporazum o gozdovih v Evropi (»Forest Europe«) je priložnost
za razvoj skupne strategije za trajnostno upravljanje gozdov ter okrepitev
prizadevanja pri prehodu na zeleno gospodarstvo. Tudi izvajanje nove strategije
EU za gozdove bo pripomoglo k doseganju ravnotežja med ekonomsko, kulturno in
socialno funkcijo gozda ter doseganju strateških ciljev, povezanih z gozdom v
Evropi. Slovenija si bo tudi na EU ravni prizadevala za spodbujanje razvoja
gozdno-lesnih verig in posledično lesno-predelovalne industrije. S tem bo
zagotovljena učinkovita in celovita izraba lesa, ki za Slovenijo predstavlja
strateško in ekološko prijazno surovino in enega najpomembnejših stebrov za
prehod v zeleno krožno gospodarstvo in ustvarjanje zelenih delovnih mest.
V pogajanjih o okviru prihodnje podnebne in energetske
strategije za obdobje 2020–2030 bo Slovenija opozorila tudi na potencial gozdov
za blaženje podnebnih sprememb, pri čemer je pomembno, da se zagotovi skladnost
politik EU glede na zaveze EU v povezavi s podnebnimi spremembami.
Ribištvo
Slovenija podpira ohranjanje in trajnostno upravljanje z
ribolovnimi viri v kontekstu izvajanja reformirane skupne ribiške politike EU.
Pri tem se zavzema za upoštevanje specifičnih in tradicionalnih značilnosti in
potreb slovenskega ribištva, ki nimajo negativnih vplivov na morsko okolje, za
ohranjanje in krepitev ribiškega sektorja ter za rešitve, ki z vidika
deležnikov ter upravljanja ne pomenijo nesorazmernih novih finančnih oziroma
administrativnih obremenitev.
Slovenija podpira regionalno sodelovanje v okviru reformirane
skupne ribiške politike. Tovrstno sodelovanje je nujnost na področju
upravljanja ribištva v severnem Jadranu, kjer je večina staležev deljenih,
njihov ohranitveni status pa je treba izboljšati, kar je mogoče doseči zgolj z
usklajenim sodelovanjem vseh držav članic EU, ki so udeležene v ribolovu na tem
območju. Ob tem je pri sprejemanju ukrepov upravljanja nujno upoštevati že
izvedene ukrepe EU, regionalne ukrepe ter ukrepe posameznih držav članic ter
zagotoviti proporcionalnost ukrepov upravljanja glede na količino ulova oziroma
iztovora.
Slovenija podpira cilje in številne predlagane rešitve Predloga
uredbe Evropskega parlamenta in Sveta o vzpostavitvi okvira Unije za zbiranje,
upravljanje in uporabo podatkov v ribiškem sektorju in podporo znanstvenemu
svetovanju v zvezi s skupno ribiško politiko (prenovitev), pri čemer je
treba v okviru pogajanj o predlogu obravnavati ključna vprašanja, ki se
postavljajo z vidika slovenskega ribiškega sektorja.
Slovenija podpira pripravo večletnega načrta upravljanja za
male pelagične vrste v severnem Jadranu, ki bi moral obsegati staleže sardele
in sardona ter v zvezi z njimi način izvajanja obveznosti iztovora, upravljanje
ribolovnega napora, pa tudi omogočiti uporabo tradicionalnih ribolovnih orodij,
ki nimajo negativnega vpliva na morsko okolje. Upoštevati bi moral že izvedene
ukrepe posameznih držav članic ter proporcionalnost izvajanja nadzornih
ukrepov, ki spremljajo večletne načrte. Slovenija bo dejavno sodelovala v vseh
fazah priprave večletnega načrta, pri čemer bo pozorna na upoštevanje načela
proporcionalnosti v povezavi s posameznimi ribiškimi sektorji pa tudi na možne
socio-ekonomske učinke na posamezne ribiške sektorje, pri tem pa bo zagovarjala
specifičnosti ter tradicionalne značilnosti in potrebe slovenskega ribištva.
Slovenija bo glede izvajanja obveznosti iztovora vsega ulova,
ki je v skladu z novo ribiško politiko skupaj z večletnimi načrti upravljanja
staležev eden glavnih instrumentov za doseganje največjega trajnostnega donosa
staležev, sodelovala z drugima dvema državama članicama, ki izvajata ribolov v
severnem Jadranu, v okviru postopkov na ravni EU. Skrbela bo za ustrezno
izvajanje te obveznosti, ki začne veljati s 1. 1. 2017 za tiste staleže,
ki definirajo ribolov v Sredozemlju, pri tem pa zagovarjala možnost »de
minimis« izjeme za slovenske ribiče.
Na področju akvakulture bo Slovenija spodbujala trajnostni razvoj
slovenske akvakulture v skladu z Nacionalnim strateškim načrtom za razvoj
akvakulture v Republiki Sloveniji za obdobje 2014–2020 ter ob upoštevanju
odprte metode usklajevanja na ravni EU.
Veterinarske in fitosanitarne zadeve
Na področju veterinarstva in fitosanitarnih zadev Slovenija pričakuje
napredek pri obravnavi zakonodajnega svežnja Pametnejša pravila za varnejšo
hrano in krmo, saj predlagani sodobnejši in enostavnejši pristop pomembno
prispeva k varovanju zdravja ter s pomočjo učinkovitejših nadzornih orodij k
zagotavljanju doslednega upoštevanja pravil vzdolž celotne prehranske verige,
kar je še posebej pomembno z vidika zaščite potrošnikov v EU ter krepitve
izvoza EU in varnosti uvožene hrane. Slovenija v splošnem podpira rešitve v
predlaganih uredbah in še posebej glede uradnega nadzora, saj prinašajo boljše
razumevanje zakonodaje v primerjavi s sedanjo ureditvijo ter poenostavitev in
posodobitev zakonodaje, med drugim enotnejše izvajanje na ravni EU, zmanjšanje
stroškov in administrativnih bremen ter spodbujanje inovacij. Slovenija podpira
ohranitev doseženih standardov varnosti hrane in zlasti tiste usmeritve nove
zakonodaje, ki krepijo pošteno obveščanje potrošnika in transparentnost
postopkov pridelave, predelave in ponujanja hrane. Slovenija pozitivno ocenjuje
pristop k večji osredotočenosti na preventivo v zvezi z uvozom iz tretjih
držav, kar omogoča boljše varstvo in zmanjšanje tveganj pred pojavom novih
škodljivih organizmov iz tretjih držav.
Slovenija bo dejavno vključena v obravnavo predloga uredbe,
ki prenavlja in združuje zootehniško zakonodajo; Predlog uredbe Evropskega
parlamenta in Sveta o zootehniških in genealoških pogojih za trgovino s
plemenskimi živalmi in njihovim zarodnim materialom v Uniji ter za njihov uvoz
v Unijo. Pomembno je, da bo novi zakonodajni okvir, katerega namen je
spodbujanje proste trgovine s plemenskim materialom ter preprečevanje tehničnih
ovir pri trgovanju, učinkovitejši, bolj transparenten in primerljiv med
državami članicami. Za Slovenijo je ključno, da ni razlik med standardi glede
uvoza iz tretjih držav ter da se ohrani domača selekcija pri tistih pasmah, ki
so gospodarsko pomembne, oziroma tiste ogrožene ali maloštevilne pasme, za
katere si prizadevamo, da se ohranijo.
Slovenija bo še naprej dejavno vključena v obravnavo Predloga
uredbe Evropskega parlamenta in Sveta o proizvodnji, dajanju v promet in
uporabi medicirane krme in Predloga o razveljavitvi Direktive Sveta 90/167/EGS,
ki prinašata posodobitev zakonodaje o medicirani krmi, katere namen je na
ustrezni ravni varnosti uskladiti proizvodne standarde in trženje medicirane
krme v EU, kar bo pripomoglo k učinkovitejšemu zdravljenju bolnih živali. Glede
na to, da se določbe tega zakonodajnega predloga vsebinsko navezujejo na Predlog
uredbe Evropskega parlamenta in Sveta o zdravilih za uporabo v veterinarski
medicini, je izrednega pomena, da obravnava ter sprejem obeh predlogov
uredb potekata sočasno. V luči vpliva na dostopnost in cene zdravil na manjših
trgih bo Slovenija pri obravnavi pozorna zlasti na določbe o trajanju zaščite
tehnične dokumentacije (podaljšana obdobja ekskluzivnosti).
Varna in kakovostna hrana
V luči doseganja cilja dovolj varne in kakovostne hrane si bo
Slovenija prizadevala za čim višjo stopnjo samooskrbe, ob skrbi za ohranitev
naravnih virov, pri čemer bo spodbujala uveljavitev načela kratkih dobavnih
verig ter stremela k lokalni oskrbi z živili, ki izkorišča lokalne potenciale,
v proces vključuje lokalno prebivalstvo, predvsem pa je blizu potrošniku.
Slovenija bo dejavna tudi v prizadevanjih za zmanjšanje
zavržkov hrane, tako da bo zagovarjala kratke prometne poti in sistem kratkih
dobavnih verig ter zdrav način prehranjevanja s hrano, ki bo lokalno pridelana.
Pri tem Slovenija poudarja, da mora biti zmanjševanje odpadne hrane del širšega
koncepta promocije trajnostnih prehranskih sistemov, pa tudi da morajo biti vsi
akterji znotraj prehranske verige odgovorni za zmanjševanje izgub in odpadkov
hrane. V ta namen je ključno sodelovanje vseh deležnikov, tudi javnega in
zasebnega sektorja, civilne družbe in malih kmetovalcev.
Slovenija bo tudi v prihodnje izkoristila možnost dodatne
zaščite pred na novo odobrenimi GSO-ji za pridelavo v skladu z Direktivo
(EU) 2015/412 o spremembi Direktive 2001/18/ES glede možnosti držav članic, da
omejijo ali prepovejo gojenje GSO na svojem ozemlju.
Slovenija podpira premislek o prenovi postopka odobritve gensko
spremenjenih živil in krme, tako da se v večji meri upošteva demokratična volja
držav. Vendar pa ocenjuje, da Predlog uredbe Evropskega parlamenta in Sveta
o spremembi Uredbe (ES) št. 1829/2003 v zvezi z možnostjo držav članic, da
na svojem ozemlju omejijo ali prepovejo uporabo gensko spremenjenih živil in
krme, ki bi po vzoru rešitve za pridelavo gensko spremenjenih organizmov
(GSO) državi članici dal možnost, da omeji ali prepove uporabo gensko
spremenjenih živil in krme, ki so odobreni na ravni EU, ne vsebuje jasnih in
pravno varnih kriterijev, na podlagi katerih bi država članica to prepoved
lahko izvedla. Poleg tega zaradi enotnega evropskega trga in prostega pretoka
blaga kot ene temeljnih svoboščin notranjega trga ni mogoče, da bi nekatere
države uveljavile prepoved gensko spremenjenih živil in krme, druge pa ne.
Slovenija meni, da bi bila boljša rešitev kot možnost omejevanja in prepovedi
prometa gensko spremenjene krme oblikovanje skupnih pravil na ravni EU o
označevanju živil, ki prihajajo iz rej živali, pri katerih ni bila uporabljena
gensko spremenjena krma, ter krepitev proizvodnje beljakovinskih komponent za krmo.
Slovenija bo tudi v prihodnje sodelovala pri obravnavi
predlogov zakonodaje, ki ureja področje kloniranja rejnih živali: Predlog
direktive o dajanju hrane iz živalskih klonov na trg in Predlog direktive
Evropskega parlamenta in Sveta o kloniranju goveda, prašičev, ovc, koz in
enoprstnih kopitarjev, rejenih in reproduciranih za kmetijske namene.
Stališče Slovenije je, da sta prepoved kloniranja živali za kmetijske namene in
prepoved dajanja na trg ali uvoza izdelkov iz takih živali ustrezna ukrepa, ki
vnašata ravnotežje med pomisleke v zvezi z dobrobitjo živali, javnim mnenjem
ter interesi kmetov, rejcev in drugih deležnikov. Hkrati pa Slovenija meni, da
je treba v prepoved uporabe klonov za proizvodnjo hrane vključiti tudi mladiče
in nadaljnje generacije klonov, vključno s prepovedjo uvoza živil, ki izvirajo
iz mladičev in nadaljnjih generacij.
PRAVOSODJE
Varstvo osebnih podatkov
Glede reforme varstva osebnih podatkov sta Evropski parlament
in Svet dosegla načelni dogovor decembra 2015, skladno s časovnico, ki jo je
določil Evropski svet. Ko bo uredba v prvi polovici 2016 formalno sprejeta, bo
Slovenija morda podala deklaracijo glede višine kazni.
Slovenija se je konstruktivno pogajala glede zakonodajnega svežnja
(Predlog uredbe Evropskega parlamenta in Sveta o varstvu posameznikov pri
obdelavi osebnih podatkov in o prostem pretoku takih podatkov – Splošna uredba
o varstvu osebnih podatkov – in Predlog direktive Evropskega parlamenta
in Sveta o varstvu posameznikov pri obdelavi osebnih podatkov, ki jih pristojni
organi obdelujejo za namene preprečevanja, preiskovanja, odkrivanja ali pregona
kaznivih dejanj ali izvrševanja kazenskih sankcij, in o prostem pretoku takih
podatkov) in uspešno uveljavljala svoja stališča. Ključno je bilo tudi
upoštevanje sodne prakse Sodišča EU.
Pričakujemo, da bo Evropska komisija v prvi polovici 2016
podala predlog uredbe, ki bo urejala režim varstva osebnih podatkov za
institucije EU. Te so namreč izvzete iz predloga Splošne uredbe.
Evropska komisija načrtuje, da bodo EU in Združene države
Amerika (ZDA) sklenili Krovni sporazum o varstvu osebnih podatkov pri
prenosu in obdelavi za namene preprečevanja, preiskovanja, odkrivanja ali
preganjanja kaznivih dejanj, vključno s terorizmom v okviru policijskega in
pravosodnega sodelovanja, ki bo med drugim zagotavljal dostop do sodnega
varstva v ZDA. Prav tako se pričakuje, da bo Evropska komisija sklenila
prenovljen »Varni pristan« z ZDA. Ključno je, da se zagotovi ustrezen pravni
okvir, ki bo v skladu s sodno prakso Sodišča EU in bo zagotavljal ustrezno
raven varstva osebnih podatkov, ki se hranijo v ZDA.
Slovenija pozdravlja, da bodo ZDA spremenile svojo zakonodajo
zaradi Krovnega sporazuma in bodo zagotovile nediskriminatoren dostop EU
državljanov do sodnega varstva v ZDA. Glede revizije »Varnega pristana« pa je
za Slovenijo ključno, da se upošteva nedavna sodba Sodišča EU glede Facebooka,
v kateri je Slovenija tudi intervenirala.
Pravosodno sodelovanje v civilnih zadevah
Evropska komisija napoveduje zakonodajni predlog z
insolvenčnega področja, ki bo namenjen oblikovanju novega pristopa k poslovnemu
neuspehu in insolventnosti.
Glede nadaljnje harmonizacije insolvenčnega prava Slovenija pozdravlja,
da se prilagodimo zahtevam poslovnega okolja, saj večja razhajanja v
nacionalnih sistemih insolventnosti lahko med drugim odvračajo potencialne tuje
vlagatelje. Vendar pa se sprašujemo, ali je nadaljnja harmonizacija nujna ter
izvedljiva. Predhodno je treba zagotoviti podrobno primerjalno oceno, ali so
razlike med državami članicami res tako velike, da upravičujejo potrebo po
nadaljnjem zavezujočem ukrepu na ravni EU. Vsako nadaljnje dejanje mora biti
torej v skladu z načelom subsidiarnosti in sorazmernosti, vsak nadaljnji ukrep
pa potrebuje temeljito oceno učinka.
Pričakuje se tudi revizija Uredbe Bruselj IIa, ki
ureja pristojnost in priznavanje ter izvrševanje sodnih odločb v zakonskih sporih
in sporih v zvezi s starševsko odgovornostjo. Slovenija revizijo načeloma
podpira. Strinjamo se, da bi morala ta uredba kot temelj pravosodnega
sodelovanja v civilnih zadevah v družinskih zadevah družinam, ki se soočajo z
mednarodno razvezo oziroma prenehanjem življenjske skupnosti, zagotoviti še
večjo pravno varnost in predvidljivost kot do sedaj. Tako podpiramo namero
Evropske komisije predvsem glede razširitve prostega pretoka sodnih odločb in
odprave eksekvature tudi za druge zadeve starševske odgovornosti, kot je
pravica do varstva in vzgoje otroka.
Evropska komisija je decembra 2015 predstavila dva
zakonodajna predloga v okviru enotnega digitalnega trga (potrošniške pogodbe): Predlog
direktive Evropskega parlamenta in Sveta o nekaterih vidikih pogodb o dobavi
digitalnih vsebin in Predlog direktive Evropskega parlamenta in Sveta o
nekaterih vidikih pogodb za spletne in druge prodaje blaga na daljavo.
Slovenija podpira možnosti za izboljšanje delovanja
digitalnega trga, a hkrati poudarja, da potrebujemo svež pogled na to, kaj so
problemi in kako jih urediti. Pri tem bi opozorili, da je potrebna previdnost,
da se ne ustvarja razdrobljenost različnih vrst prodajnega prava. Še posebej bi
radi poudarili pomen jasnega razloga za ukrepanje, dobro sodelovanje z
zainteresiranimi stranmi in temeljito oceno učinka obstoječega pravnega reda na
področju prava varstva potrošnikov, da bi se izognili težavam, katerim smo bili
priča pri prejšnjem predlogu.
Skladno z zgoraj navedenim Slovenija načeloma podpira predlog
direktive glede spletne prodaje digitalnih vsebin. Te namreč tako kot v
večini držav članic EU tudi v slovenski zakonodaji niso urejene. Nismo pa tako
naklonjeni predlogu direktive za spletno prodajo običajnega blaga, saj
bi se na tem področju morala posodobiti predvsem ureditev garancij, ki je
zastarela. Poleg tega bi takšen predlog lahko pomenil še nadaljnjo
fragmentacijo pravnega reda EU in bi bil, kot izhaja iz dosedanje predstavitve
Evropske komisije, celo v nasprotju z nekaterimi temelji nacionalne zakonodaje
varstva potrošnikov (npr. uvedba hierarhije zahtevkov kupca v primeru, ko ima
blago napako, ki je slovensko pravo ne pozna, odprava obveznosti notifikacije
napak, ki je po slovenskem pravu pogoj za uveljavljanje zahtevkov potrošnika).
Med drugim bo Komisija stremela k napredku pogajanj glede Predloga
uredbe Sveta o pristojnosti, pravu, ki se uporablja, ter priznavanju in
izvrševanju sodnih odločb na področju premoženjskih razmerij med zakoncema ter
Predloga uredbe Sveta o pristojnosti, pravu, ki se uporablja, ter priznavanju
in izvrševanju sodnih odločb na področju premoženjskopravnih posledic
registriranih partnerskih skupnosti. Na decembrskem zasedanju Sveta za
pravosodje in notranje zadeve ni bilo moč doseči potrebnega soglasja o svežnju,
zato bo Komisija podala predlog za okrepljeno sodelovanje. Slovenija se bo
pridružila okrepljenemu sodelovanju.
Pravosodno sodelovanje v kazenskih zadevah 
Komisija si bo prizadevala za napredek v pogajanjih glede
ustanovitve Urada evropskega javnega tožilstva (EPPO – European Public
Prosecutor’s Office).
Slovenija ustanovitev EPPO z vidika zastavljenih ciljev
načeloma podpira, vendar imamo nekatere sistemske pomisleke, npr. o vlogi
preiskovalnih sodnikov, ki jih Predlog uredbe Sveta o ustanovitvi evropskega
javnega tožilstva ne rešuje. Slovenija prav tako v pogajanjih izpostavlja
zahteve, ki jih narekuje Ustava Republike Slovenije glede samostojnosti
tožilcev. Slovenija pričakuje, da bodo njeni pomisleki v pogajanjih upoštevani,
zato tudi seznanja aktualna predsedstva s svojimi glavnimi zadržki. V
nasprotnem primeru Slovenija ne bo mogla sodelovati v EPPO. Pričakujemo, da v
končni fazi soglasje ne bo doseženo in da bo podan predlog za okrepljeno
sodelovanje.
Bistveno je tudi, da bi Evropski parlament in Svet dosegla
dogovor o Predlogu direktive Evropskega parlamenta in Sveta o boju proti
goljufijam, ki škodijo finančnim interesom Unije, z uporabo kazenskega prava
(PIF), ki bo ključen z vidika pristojnosti EPPO. Slovenija ima zadržke, da
bi prihodnja direktiva PIF pokrivala tudi goljufije v zvezi z DDV.
Na izid pogajanj o EPPO je vezan tudi napredek glede Predloga
uredbe o Agenciji Evropske unije za pravosodno sodelovanje v kazenskih zadevah
(Eurojust). Vzpostavitev EPPO bo vplivala na pristojnosti Eurojusta.
Evropska komisija je zaradi nedavnih napadov v Parizu pohitela
in že decembra 2015 pripravila Predlog direktive Evropskega parlamenta in
Sveta o boju proti terorizmu in o nadomestitvi Okvirnega sklepa Sveta
2002/475/PNZ o boju proti terorizmu. S predlagano direktivo povzema že
veljavno ureditev EU iz Okvirnega sklepa ter prevzema ureditev iz Dodatnega
protokola h Konvenciji Sveta Evrope o preprečevanju terorizma. Slovenija je
Dodatni protokol, ki uvaja kaznivost potovanja z namenom terorizma,
podpisala 22. oktobra 2015 v Rigi. Predlagana direktiva prinaša nekatere
dodatne predloge za oslabitev vezi kaznivih pripravljalnih dejanj s
terorističnim dejanjem, ki jih je treba preučiti z vidika varstva človekovih
pravic in temeljnih načel kazenskega prava.
Med drugim napoveduje Evropska komisija nov zakonodajni predlog
za boj proti goljufijam in ponarejanju negotovinskih načinov plačevanja.
Prav tako pričakujemo in podpiramo tudi predlog direktive
o vzajemnem priznavanju odločb o zaplembi ter prenovo sistema za izmenjavo
podatkov iz kazenskih evidenc (ECRIS), ki naj bi vključil tudi državljane
tretjih držav.
Pričakujemo, da se bodo nadaljevala pogajanja med Evropskim
parlamentom in Svetom o ostalih zakonodajnih predlogih, glede katerih ne bosta
dosegla dogovora do konca leta 2015 (Predlog direktive Evropskega parlamenta
in Sveta o procesnih jamstvih za otroke, ki so osumljenci ali obtoženci v
kazenskih postopkih in Predlog direktive Evropskega parlamenta in Sveta
o začasni brezplačni pravni pomoči za osumljene ali obdolžene osebe, ki jim je
bila odvzeta prostost, ter osebe v postopkih na podlagi evropskega naloga za
prijetje). Slovenija si želi čimprejšnjega zaključka pogajanj.
Evropska komisija v svojem programu posebej izpostavlja
poudarek na razvoju operativnega sodelovanja in orodij, ki so podlaga za
vzajemno zaupanje, ki je ključno za učinkovit čezmejni pregon. Slovenija
slednje zelo pozdravlja.
Temeljne pravice
Evropska komisija bo nadaljevala prizadevanja za pristop EU k
Evropski konvenciji o človekovih pravicah in temeljnih svoboščinah (EKČP).
Decembra 2014 je Sodišče EU izdalo mnenje o skladnosti predloga pristopnega
sporazuma s primarnim pravom EU, kar je postopek pristopa upočasnilo. Slovenija
želi, da bi EU čim prej pristopila k EKČP, kot to določa že sama Lizbonska
pogodba.
Slovenija tudi pozdravlja, da Evropska komisija načrtuje
skupni pristop glede problematike kaznivih dejanj iz sovraštva na spletu.
Sodišče EU
Zaradi postopnega širjenja pristojnosti Splošnega sodišča od
njegove ustanovitve naprej je temu sodišču predloženo čedalje več zadev.
Število vloženih zadev vse bolj narašča, zato se dolgoročno povečuje število
nerešenih zadev in podaljšuje trajanje postopkov. To podaljševanje je težko
sprejemljivo za stranke, zlasti glede na zahteve iz 47. člena Listine
Evropske unije o temeljnih pravicah in 6. člena Evropske konvencije o
varstvu človekovih pravic in temeljnih svoboščin. Ker so vzroki za položaj, v
katerem se je znašlo Splošno sodišče, strukturni, je za odpravo tega položaja
najbolj realna možnost povečanje števila sodnikov.
Za Slovenijo je bilo bistveno izrecno pravno zagotovilo, da
se bodo izvedle vse tri faze postopka, tj. da bodo imele po koncu izvedene
reforme vse države članice po dva sodnika na Splošnem sodišču, ob predpostavki
integracije Sodišča za uslužbence v strukturo Splošnega sodišča oziroma, da se
spori v zvezi z javnimi uslužbenci Unije na prvi stopnji ponovno dodelijo
Splošnemu sodišču.
Skladno z zagotovljeno pravno podlago za reformo Splošnega sodišča
je treba zagotoviti še njeno izvedbo.
Patentni dosje
Slovenija bo predvidoma v letu 2016 ratificirala Sporazum
o enotnem sodišču za patente in Protokol o začasni uporabi Sporazuma o
enotnem sodišču za patente. Enotno patentno sodišče naj bi predvidoma
začelo delovati v začetku leta 2017. Vse pripravljalne aktivnosti v zvezi z
začetkom delovanja se odvijajo v okviru Pripravljalnega odbora ter njegovih
delovnih skupin ter v okviru Ožjega odbora. Slovenija dejavno sodeluje v Pravni
skupini, Skupini za Center za mediacijo in arbitražo, Skupini za zmogljivosti,
Skupini za človeške vire in trening sodnikov, v prihodnje pa bomo imeli tudi
člana v Finančni skupini. Za pripravo vseh potrebnih podlag ter ustanovitve
Centra za mediacijo in arbitražo ter oddelka Enotnega patentnega sodišča deluje
Medresorska skupina, ki se redno sestaja.
NOTRANJE ZADEVE
Priseljevanje in azil
V prihodnjem obdobju bo v središču pozornosti problematika migracij.
Prihod migrantov v EU je vse večji, podira rekorde ter nakazuje, da se bo
morala Evropa spopasti s še hujšo migracijsko krizo, kot je dosedanja.
Okrepljeni val migrantov se je poleti iz Sredozemlja preusmeril na t. i.
balkansko pot, je konstanten in ne kaže, da bo pojenjal.
Evropska komisija je maja 2015 objavila Evropsko agendo o
migracijah, ki jo je z dodatnimi ukrepi dopolnila septembra. Ključni ukrepi
se nanašajo na prerazporeditev oseb, ki očitno potrebujejo mednarodno zaščito
in se že nahajajo v Italiji in Grčiji; okrepitev nadzora zunanjih meja EU;
delovanje vseh držav članic v duhu solidarnosti in odgovornosti ter ob hkratnem
spoštovanju, uporabi in izvajanju veljavnih predpisov, vključno z dublinsko
uredbo in schengenskim pravnim redom; reševanje problematike Sirije in stabilizacija
razmer na območju Afrike in Bližnjega vzhoda; ureditev sistema vračanja, pomoč
državam Zahodnega Balkana in Turčije, ki so pod izrednim migracijskim pritiskom
ter v ospredju reševanje humanitarnih problemov. Za reševanje migracijske
problematike EU namenja tudi izdatna finančna sredstva.
Slovenija se zavzema za celovit pristop do migracij. Države
članice morajo uskladiti svoje politike in prevzeti odgovornost ter sodelovati
v mehanizmih, vzpostavljenih na podlagi predlogov Evropske komisije. Slovenija
deluje konstruktivno in solidarno; v tej luči deluje tudi pri obravnavi
migrantov, ki pridejo na ozemlje Republike Slovenije, in zagotavlja spoštovanje
pravil schengenskega pravnega reda. Isto pričakuje od ostalih držav članic EU.
Slovenija poudarja pomen prioritetne obravnave zahodnobalkanske migracijske
poti in izpostavlja potrebo po oblikovanju enotnih metod registracije in
identifikacije oseb, ki prehajajo meje držav na zahodnobalkanski migracijski
poti z izmenjavo podatkov ter potrebo po zmanjšanju nekontroliranega pritoka
migrantov v EU. Z državami Zahodnega Balkana je treba dobro sodelovati in jim
omogočiti hitro in bolj fleksibilno črpanje sredstev EU, da se lahko soočijo z
migracijskimi pritiski. Slovenija poudarja, da je treba še bolj okrepiti diplomatska
prizadevanja EU za odpravljanje izvornih vzrokov migracijske krize.
Slovenija se zavzema za krepitev zunanjih meja EU z
integriranim sistemom upravljanja meja, ki bo presegal pooblastila agencije
Evropske agencije za upravljanje operativnega sodelovanja na zunanjih mejah
držav članic EU (Frontex) ter zagotovil več sto dodatnih mejnih straž na
žariščnih območjih v Grčiji in Italiji. Frontex je pomemben člen učinkovitega
sistema upravljanja meja, a nadzor zunanje meje je primarna obveznost in odgovornost
držav članic. Menimo tudi, da je treba v primeru, ko država članica iz
različnih razlogov sama ne zmore nadzirati oziroma upravljati dela zunanje
meje, za katerega je odgovorna, ostalim članicam in institucijam EU (tudi
agencijam kot sta Frontex in EASO) dati možnost, da zapolnijo to vrzel.
Slovenija poudarja tudi pomen uporabe novih tehnologij za
upravljanje meja (t. i. »pametnih meja« – Smart Borders) in pomen učinkovitega
schengenskega evalvacijskega mehanizma. Ta mora biti zastavljen tako, da dejansko
odpravi pomanjkljivosti nadzora na zunanjih mejah. Od Evropske komisije
pričakujemo, da bo v čim krajšem času predstavila nov koncept upravljanja
zunanjih meja in paket. t. i. »pametnih meja«.
Slovenija meni, da brez ustreznih bilateralnih sporazumov o
vračanju (tako z državami tranzita kot izvora) in njihove polne implementacije
ne bo pravih učinkov nadzora meje. Delujoči sporazumi o vračanju so predpogoj
za učinkovito delovanje operacij Evropske agencije za upravljanje operativnega
sodelovanja na zunanjih mejah držav članic EU (Frontex).
Slovenija se v tem kontekstu tudi zavzema za sprejem enotnega
seznama EU o varnih državah izvora in je že v dosedanjih razpravah podprla
uvrstitev držav Zahodnega Balkana in Turčije na seznam varnih držav izvora. Predlog
je bistvenega pomena za revitalizacijo azilnega sistema v Evropi, kot je to
načrtovano v Evropski agendi za migracije, in ga štejemo kot prvi
konkretni korak h končnemu oblikovanju skupnega evropskega azilnega sistema.
Slovenija poudarja, da bi morali o konceptu večnamenskih centrov
(t. i. žariščnih točk – »hotspots«) za obravnavo migrantov razmišljati tudi, ko
govorimo o tesnem sodelovanju s tretjimi državami, konkretno z državami
Zahodnega Balkana. Tako bi lahko zagotovili pravočasno prepoznavanje oseb v
mešanih migracijskih tokovih in razbremenili države ob glavnih migracijskih
poteh.
Ministri za notranje zadeve so 14. septembra 2015
sprejeli sklep, s katerim so se države članice zavezale sprejeti 40.000 oseb,
ki potrebujejo mednarodno zaščito, iz Grčije in Italije (od tega Slovenija 230
oseb), na izrednem zasedanju Sveta 22. 9. 2015 pa sklep Sveta o
vzpostavitvi ukrepov na področju mednarodne zaščite v korist Italije in Grčije
za prerazporeditev dodatnih 120.000 oseb, ki očitno potrebujejo mednarodno
zaščito, iz Italije in Grčije. Sodelovale bodo vse države članice (Slovenija
naj bi jih sprejela 613; skupna številka za Slovenijo je 843 oseb). Drugi sklep
bo izveden v dveh fazah – najprej bo prišlo do prerazporeditve 66.000 oseb iz
Italije in Grčije, po enem letu pa še preostalih 54.000, lahko tudi iz drugih
držav članic.
V pogajanjih o vzpostavitvi mehanizma krizne premestitve v
okviru Dublinske uredbe (poln naziv: Predlog uredbe Evropskega
parlamenta in Sveta o vzpostavitvi kriznega mehanizma za premestitev in
spremembi Uredbe (EU) št. 604/2013 Evropskega parlamenta in Sveta z dne
26. junija 2013 o vzpostavitvi meril in mehanizmov za določitev države
članice, odgovorne za obravnavanje prošnje za mednarodno zaščito, ki jo v eni
od držav članic vloži državljan tretje države ali oseba brez državljanstva)
si bo Slovenija prizadevala za okrepitev položaja držav članic ob zunanji meji
EU, ki so podvržene nevarnosti množičnih spontanih prihodov. Ocenjujemo, da bo
treba predvsem okrepiti položaj držav članic ob zunanji meji EU, ki so
podvržene nevarnosti velikih spontanih prihodov. Poudarjamo, da mora biti
mehanizem zasnovan tako, da upošteva integracijske in administrativne zmožnosti
držav članic sprejemnic, in hkrati omogoča tudi naknadno prilagajanje v
primeru nenadnih in spontanih prihodov na njihovo ozemlje. To bi moralo v
praksi pomeniti zaustavitev prevzemanja prosilcev za mednarodno zaščito v
Slovenijo, če oziroma ko bi bila sama preobremenjena s prihodom migrantov čez
naše meje. Poleg tega smo mnenja, da bi bilo smiselno najprej začeti s polnim
izvajanjem začasnega mehanizma premestitev, ki temelji na prej omenjenih
sklepih Sveta, pri oblikovanju stalnega mehanizma pa upoštevati pridobljene
izkušnje.
Sicer pa Republika Slovenija meni, da bi lahko enak učinek
dosegli tudi z uporabo veljavne Direktive 2001/55/ES o začasni zaščiti.
Evropska komisija je 15. decembra 2015 sprejela
ambiciozen sveženj ukrepov za upravljanje zunanjih meja EU in varovanje
schengenskega območja brez notranjih meja. Predlogi so namenjeni
učinkovitejšemu upravljanju migracij, izboljšanju notranje varnosti EU in
varovanju načela prostega gibanja oseb. Gre za poskus odgovora na trenutne
zaostrene razmere, ki so posledica migracijskih pritiskov in varnostnih
groženj. Vsebina navedenih aktov precej posega v suverenost držav članic, še
posebej v njihove pristojnosti pri nadzoru in kontroli na zunanji meji EU
oziroma schengenskega območja, zato bo treba vse navedene predloge temeljito
preučiti in pripraviti poglobljena stališča.
Evropska komisija je predstavila štiri zakonodajne predloge in
druga pomembna obdobna poročila in dokumente. Ključni so zakonodajni predlogi,
in sicer:
-       
Predlog uredbe o ustanovitvi Evropske mejne in obalne straže
Evropska mejna in obalna straža naj bi bila sestavljena iz
Evropske agencije za mejno in obalno stražo (vzpostavljene na podlagi agencije
Frontex) in organov držav članic, odgovornih za upravljanje meja, ki bodo še
naprej izvajali vsakodnevno upravljanje zunanjih meja.
Predlog predvideva zelo korenite spremembe glede »mejne
agencije«, ki bo imela bistveno večje pristojnosti od agencije Frontex. Nova
agencija in države članice naj bi si delile pristojnosti pri upravljanju
zunanjih meja (po sistemu integriranega upravljanja meja, ki ga prav tako
uzakonja nova uredba). Agencija bo imela bistveno večje pristojnosti pri
spremljanju stanja na zunanjih mejah in v primeru večje ogroženosti dela
zunanje meje bo predvidoma lahko intervenirala z okrepljenim nadzorom (brez
pogojevanja zadevne države).
Slovenija si prizadeva za čim učinkovitejši nadzor na
zunanjih mejah EU. Pri tem ocenjuje, da bo predlog glede oblikovanja Evropske
mejne in obalne straže prispeval k boljšemu nadzoru in ga zato podpira.
Ocenjujemo tudi, da bo pri nadaljnji razpravi o predlogu pomembno, da se ustrezno
razrešijo vprašanja glede pristojnosti držav članic in EU.
-       
Predlog uredbe o usmerjeni dopolnitvi Zakonika o schengenskih mejah,
ki se nanaša na poostreno kontrolo v relevantnih bazah podatkov na zunanjih
mejah 
Gre za ciljno usmerjeno spremembo Zakonika o schengenskih
mejah, ki uvaja obvezne sistematične kontrole državljanov EU na zunanjih
kopenskih, morskih in zračnih mejah. Obvezne kontrole državljanov EU se bodo
izvajale z uporabo zbirk podatkov, kot so schengenski informacijski sistem,
Interpolova zbirka podatkov o ukradenih in izgubljenih potnih listinah ter
ustrezni nacionalni sistemi, preverjali pa naj bi tudi biometrične podatke.
Sprememba predvideva tudi obvezne kontrole pri izstopu iz EU.
Ocenjujemo, da gre pri spremembi Schengenskega zakonika
za uzakonitev obveznosti bolj sistematične kontrole dokumentov ob prehodu meje
tudi za državljane EU, Švice in Evropskega gospodarskega prostora, predvsem v
smislu preverjanja v bazah podatkov. O tem je bilo že doseženo določeno politično
soglasje po zadnjih terorističnih napadih. To bo nedvomno imelo konkretne
posledice tudi na zunanjih mejah Republike Slovenije. Predvsem v času prometnih
konic (npr. turistična sezona) lahko pričakujemo še večje čakalne dobe na
mejnih prehodih, ko so potniki večinoma turisti iz držav EU. Na to dejstvo je
Slovenija že opozarjala in bo tudi v postopku sprejemanja akta.
-       
Predlog uredbe o evropskem potovalnem dokumentu za vračanje
državljanov tretjih držav, ki nezakonito bivajo v EU
Cilj predloga je uskladiti obliko in tehnične specifikacije
evropskega potovalnega dokumenta za vračanje državljanov tretjih držav, ki
nezakonito prebivajo v EU, da bi zagotovili višje tehnične in varnostne
standarde, zlasti v zvezi z zaščito pred ponarejanjem, kar bi olajšalo
priznavanje tega dokumenta s strani tretjih držav za namene ponovnega sprejema.
-       
Predlog sklepa Sveta o suspenzu obveznosti Švedske v okviru mehanizma
premestitev
Ta naj bi pomagal Švedski, da bi se lahko bolje soočila z
izrednimi razmerami, ki jih je povzročil nenaden prihod državljanov tretjih
držav na njeno ozemlje. Švedski bi tako začasno prenehala obveznost kot države
članice za izvajanje premestitev na podlagi Sklepov Sveta (EU) 2015/1523 in
2015/1601 za obdobje enega leta.
Zakonite migracije
Na področju zakonitih migracij Slovenija podpira napoved
Evropske komisije o prenovi pristopa k zakonitim migracijam kot odzivom na
demografske spremembe ter ciljem, da se Evropa ohrani kot privlačen cilj za
migrante, pri čemer se izpostavlja sistem t. i. modre karte, ki ne izpolnjuje
namena, za katerega je bil ustanovljen. Slovenija tudi pozdravlja napoved
ponovne določitve prednostnih nalog politik vključevanja, še posebej v luči
trenutne situacije na področju migracij.
Notranja varnost
Slovenija podpira dosedanje ukrepe, ki so bili na ravni EU
sprejeti v boju proti terorizmu in organiziranemu kriminalu. Meni, da sta
aprila 2015 sprejeta varnostna agenda in prenovljena strategije notranje
varnosti dobra podlaga za skupne ukrepe v naslednjem petletnem obdobju. Na
podlagi prenovljene Strategije notranje varnosti je pristojna delovna
skupina Sveta zadolžena za njeno implementacijo. V ta namen je trenutno
predsedstvo pripravilo seznam prioritetnih nalog, ki se izvajajo v drugi
polovici leta 2015, vsakokratno predsedstvo pa je pozvano, da sledi temu načinu
implementacije. Slovenija podpira prenovljeno Strategijo notranje varnosti
za EU in še posebej pozdravlja predlog, da se pripravi implementacijski
načrt za izvajanje prioritetnih nalog.
V povezavi s terorističnimi grožnjami v EU je v letu 2015
ponovno oživela razprava glede Predloga direktive Sveta in Evropskega
Parlamenta o uporabi podatkov iz evidenc podatkov o potnikih za preprečevanje,
odkrivanje, preiskovanje in pregon terorističnih in hudih kaznivih dejanj (EU
PNR). Svet za pravosodje in notranje zadeve je splošni pristop glede
predloga direktive sprejel aprila 2012, nato pa je odbor evropskega parlamenta
LIBE aprila 2013 predlog direktive zavrnil in pozval Evropsko komisijo, naj
predlog umakne. Ključna odprta vprašanja glede vsebine predloga so se nanašala
na zagotavljanje načela sorazmernosti in varstva osebnih podatkov. Julija 2015
je predlog dobil potrditev na odboru LIBE, zato bi bil predlog lahko sprejet še
v 2015. Slovenija meni, da bi morala Svet in Evropski parlament intenzivno
nadaljevati z delom na dosjeju in ga skladno s sklepi Evropskega sveta
zaključiti čim prej in pri tem upoštevati sodbo Sodišča EU glede Direktive o
hrambi podatkov ter polno upoštevati načelo sorazmernosti.
Kot odziv na teroristične grožnje in izvedene napade v EU je
Evropski svet na srečanju 12. februarja 2015 odločil, da je treba
poostriti ukrepe za preprečevanje terorizma ter pri tem v celoti spoštovati
človekove pravice in pravno državo. Na podlagi sprejetih usmeritev je Svet
določil prednostna področja za ukrepanje, in sicer je pozval k polni uporabi
obstoječega schengenskega okvira za okrepitev in modernizacijo kontrole na
zunanjih mejah EU; izboljšanju zmogljivosti za opozarjanje na vsebine na
internetu, ki promovirajo terorizem ali ekstremizem; povečanju sodelovanja in
izmenjave informacij v boju proti nezakoniti trgovini z orožjem; ter okrepitvi
izmenjave informacij, tudi prek Europola in Eurojusta.
Slovenija poudarja, da je izmenjava informacij, tako med
državami članicami kot tudi s tretjimi državami, ključnega pomena za učinkovit
in uspešen boj proti vsem hudim oblikam kriminala.
Strinjamo se s predlogom, da Evropska komisija za izboljšanje
izmenjave informacij o orožju, za boljšo sledljivost, za standardizacijo
označevanja in za vzpostavitev minimalnih standardov deaktivacije orožja
najpozneje v začetku leta 2016 poda predlog za spremembo Direktive
91/447/EGS o nadzoru nabave in posedovanja orožja.
Med najbolj dolgoročnimi cilji za uspešen boj proti
radikalizaciji in novačenju je odpravljanje vzrokov za razvoj fenomena tujih
terorističnih borcev, pri čemer Slovenija podpira prizadevanja Komisije glede
mreže za osveščanje o radikalizaciji (RAN – Radicalisation Awareness Network)
in Centra odličnosti RAN.
Na področju boja proti terorizmu je Slovenija ob podpori
držav članic EU, Evropske komisije, Evropske službe za zunanje delovanje (ESZD;
European External Action Service – EEAS) in koordinatorja EU za boj proti
terorizmu razvila iniciativo za uvedbo integrativnega in komplementarnega
pristopa v boju proti terorizmu in nasilnemu ekstremizmu v regiji Zahodnega
Balkana. Iniciativa vzpostavlja obliko sodelovanja in komplementarnega
delovanja, ki zmanjšuje podvajanje in prekrivanje aktivnosti ter povečuje
sinergične učinke aktivnosti vseh mednarodnih akterjev v regiji. Aktivnosti so
usmerjene v prioritete, ki so bile izbrane v tesnem sodelovanju z državami
Zahodnega Balkana. Slovenija bo še naprej aktivno podpirala iniciativo in
sodelovala pri implementaciji dogovorjenega integrativnega načrta aktivnosti v obdobju
2015–2017.
Slovenija podpira proces širitve schengenskega prostora na
Bolgarijo in Romunijo, ker sta obe državi za vstop že izpolnili vse potrebne
tehnične pogoje. Slovenija vstopa Romunije in Bolgarije ne pogojuje z dodatnimi
pogoji, kot je na primer mehanizem za sodelovanje in preverjanje, saj bi bilo
uvajanje kakršnihkoli novih pravil nekorektno ter diskriminatorno.
Civilna zaščita
Slovenija si bo kot doslej prizadevala za povečanje zmožnosti
za odzivanje na nesreče v okviru mehanizma Unije na področju civilne zaščite,
skladno s krepitvijo preventivnih ukrepov, ki se pripravljajo tudi v okviru
drugih politik Unije. Pri tem in pri izvajanju izvedbenih aktov bo tudi v
prihodnje zagovarjala upoštevanje načel subsidiarnosti in proporcionalnosti pri
opredelitvi ukrepov ter solidarnosti pri odzivu na večje nesreče v okviru EU in
v tretjih državah.
Poleg tega bo podpirala povečano vključevanje držav kandidatk
in potencialnih kandidatk v mehanizem Unije na področju civilne zaščite ter
zagotavljala podporo državam v okviru sosedske politike pri razvoju civilne
zaščite. Prizadevala si bo za nadaljnjo vodilno vlogo pri uresničevanju
programov predpristopne pomoči državam Zahodnega Balkana in Turčije na področju
civilne zaščite, ki jih uspešno izvaja že od leta 2010.
Civilna zaščita s spodbujanjem celostnega pristopa je na
stičišču različnih politik, ki prispevajo k zmanjševanju nesreč oziroma
odpravljanju njihovih posledic. Zaradi tega bo Slovenija še naprej zastopala
stališče, da je treba zagotoviti koherentnost in komplementarnost vseh politik,
še posebej pri krepitvi sinergij med področjema civilne zaščite in humanitarne
pomoči. Tako bo dejavno sodelovala tudi pri pripravi akcijskega načrta EU za
zaščito kritičnih infrastruktur glede na možne kaskadne učinke in splošno
krepitev odpornosti kritičnih infrastruktur; pri zadevah, povezanih s
prilagajanjem podnebnim spremembam in krepitvijo odpornosti družbe na nesreče,
predvsem odpornost na poplave; na področju zmanjšanja tveganj pred nesrečami v
tretjih državah, pri uveljavljanju evropske prostovoljske enote.
ZUNANJE ZADEVE IN OBRAMBA
Sosedstvo
Evropska vzhodna in južna soseščina se je v zadnjih letih
spremenila v eno najbolj nestabilnih območij na svetu. Za Slovenijo je
pomembno, da je njena širša soseščina varna, stabilna in demokratična.
Dogajanja in trendi v državah evropske sosedske politike (ESP) so velik izziv
za EU, ki se mora dejavno angažirati za reševanje varnostnih, političnih,
gospodarskih, razvojnih, humanitarnih in migracijskih vprašanj v regiji, saj
njihove posledice vplivajo tudi nanjo. Slovenija si bo zato še naprej
prizadevala, da bo EU na področju skupne zunanje in varnostne politike v polni
meri izkoristila instrumente, ki so ji na voljo. Zavzemala se bo za celovito
krepitev odnosov med EU in državami ESP, pri čemer je treba upoštevati različne
interese in zmogljivosti južnih in vzhodnih držav ESP, pa tudi različne
ambicije, sposobnosti in pričakovanja glede prihodnjih odnosov med EU in
posameznimi državami južne in vzhodne soseščine. Konstruktivno bo sodelovala
pri izboljšanju delovanja ESP ter krepitvi njene vloge v celoviti zunanji
politiki EU in si prizadevala za njeno osredotočanje na izzive, ki so skupni
tako EU kot državam v soseščini.
V regiji južnega Sredozemlja, ki se sooča z nestabilnostjo,
varnostnimi grožnjami, radikalizacijo in nasilnim ekstremizmom, begunsko krizo
in migracijami, si bo Slovenija prizadevala za zagotavljanje varnega okolja, v
katerem je mogoče krepiti prizadevanja za nadaljevanje reform na področjih
demokracije, družbene in gospodarske vključenosti, trajnostnega razvoja ter
zagotavljanja stabilnosti. Izpostavljala bo pomen medsebojnega povezovanja in
sodelovanja držav južnega Sredozemlja in se pri tem dejavno angažirala tudi
preko Centra za arabske, islamske in bližnjevzhodne študije (AIMES), ki je bil
vzpostavljen v okviru Evro-sredozemske univerze (EMUNI). Pri izvajanju reform v
državah ESP je Slovenija pripravljena deliti svoje tranzicijske izkušnje.
Slovenija bo še naprej podpirala sodelovanje z regijo v okviru Unije za
Sredozemlje, ki pomeni platformo za realizacijo konkretnih projektov v korist
prebivalcev regije ter forum za redna ministrska srečanja na vseh področjih
skupnega interesa.
Države vzhodnega partnerstva bo Slovenija še naprej
spodbujala k izvedbi reform na področju demokracije, pravne države in
spoštovanja človekovih pravic. Zagovarjala bo diferenciran pristop do
partnerskih držav ter politiko sodelovanja, ki ne bo negativno vplivala na
odnose z drugimi državami v regiji. Nudila bo pomoč pri približevanju EU tistim
državam vzhodnega sosedstva, ki imajo pri tem največje ambicije (Ukrajini,
Moldaviji in Gruziji), in še naprej podpirala njihovo evropsko perspektivo, pri
čemer pa meni, da naj bo ta primarno obravnavana v odnosu med EU in posamezno
partnersko državo.
EU kot globalni akter in odnosi s strateškimi partnerji 
Slovenija si bo v skladu s svojimi zunanjepolitičnimi cilji
prizadevala za delovanje EU, ki je osredotočeno na varnost, mir in stabilnost v
svetu. Kot odločna zagovornica učinkovitega multilateralizma si bo prizadevala
tudi za krepitev vloge EU v mednarodni skupnosti, tudi z delovanjem EU v
različnih mednarodnih organizacijah. Le tako bo EU lahko soustvarjalka varnega
in stabilnega mednarodnega okolja, ki se v svojih dejavnostih ne bo samo odzivala
na spremembe in grožnje. Slovenija si želi, da EU odgovorno igra vlogo
globalnega akterja. Tako lahko učinkovito zaščiti svoje interese in promovira
evropske vrednote. V tem kontekstu si Slovenija želi močne skupne zunanje in
varnostne politike, ki zagotavlja partnerstva z globalnimi akterji ter
uveljavitev pravne države, človekovih pravic in trajnostnega razvoja v svetu.
Slovenija bo še naprej nastopala v pobudah, ki krepijo vlogo EU kot globalnega
akterja in se angažirala tam, kjer lahko najbolj pripomore s svojim znanjem in
izkušnjami. Dejavna bo pri sooblikovanju politik EU, ki krepijo njeno vlogo in
delovanje v svetu, zlasti pri temah, ki so v njenem strateškem interesu.
Slovenija bo še naprej poudarjala pomen zagotavljanja
človekovih pravic in svoboščin, zlasti žensk, otrok in starejših. Zagovarjala
bo načelo enakosti za vse, ne glede na spol, raso, narodnost, jezik, starost
ali katerokoli drugo osebno okoliščino. Zavzemala se bo za uveljavljanje
koncepta odgovornosti zaščititi. Z enako mislečimi partnericami se bo v okviru
multilateralnih forumov zavzemala za iskanje skupnih interesov in tesnejše
sodelovanje. Prizadevala si bo za nadaljnjo krepitev človekovih pravic v skupni
zunanji in varnostni politiki EU.
Slovenija bo posebno pozornost še naprej posvečala kriznim
žariščem in v tem okviru predvsem spoštovanju človekovih pravic in mednarodnega
humanitarnega prava. V EU bo zagovarjala svoja stališča in dejavno prispevala k
oblikovanju odzivov in iskanju rešitev za najbolj pereča vprašanja mednarodne skupnosti,
vključno z Ukrajino, Sirijo, Irakom, Libijo, bližnjevzhodnim mirovnim procesom,
bojem proti terorizmu in nasilnemu ekstremizmu ter Jemnom in Južnim Sudanom.
Pri tem bo spodbujala uporabo sredstev za mirno reševanje sporov ter zavračala
uporabo sile. V primeru najhujših kršitev človekovih pravic pa se bo zavzemala
za uveljavljanje koncepta odgovornosti zaščititi.
Slovenija si bo prizadevala za dejaven dialog med EU in ZDA o
vseh globalnih varnostnih in drugih vprašanjih ter vseh vprašanjih, ki so v
interesu obeh partnerk. Pri tem bo podpirala krepitev strateškega partnerstva
in čezatlantskega zavezništva. V skladu s svojimi prioritetami bo na ravni EU
še naprej promovirala aktivnosti na vseh področjih sodelovanja z ZDA ter
podpirala krepitev političnega, gospodarskega in drugih oblik sodelovanja med
EU in Kanado. Slovenija pozdravlja parafiranje Sporazuma o strateškem
partnerstvu s Kanado (SPA).
Glede odnosov med EU in Rusko federacijo (RF) si bo Slovenija
tudi v prihodnje prizadevala za sodelovanje na področjih skupnih interesov in
reševanje najbolj aktualnih mednarodnih problemov ter za konstruktiven dialog o
vprašanjih, na katera imata različne poglede, vključno s položajem Krima in
vlogo RF v vzhodni Ukrajini. Prav pristop do ukrajinske krize in ocena
uresničevanja dogovorov iz Minska bosta v prihodnjih mesecih določala odnose
med RF in EU. Izpostavljala bo tudi pomembno vlogo RF v večini aktualnih
kriznih žarišč in potrebo po ustrezni vključenosti Rusije v njihovo učinkovito
reševanje in iskanje dolgoročnih rešitev.
Slovenija bo še naprej spodbujala sodelovanje s partnerji v
Aziji, ki so zanjo najpomembnejši, t. j. s Kitajsko, Japonsko, Republiko
Korejo in Indijo. Prizadevala si bo, da si v stiku z vsemi navedenimi državami
zagotovi ustrezen položaj v pobudah za strateško sodelovanje med EU in
navedenimi državami ter tudi v pobudah, s katerimi te države sodelujejo v
prostoru srednje, vzhodne in jugovzhodne Evrope. Za prisotnost Slovenije v
Aziji je ključno sodelovanje na politični in delovni ravni v azijsko-evropskih
forumih (ASEM, ASEF) in sodelovanje z ASEAN.
Glede odnosov z Afriko bo Slovenija še naprej dejavna v
prizadevanjih za zagotavljanje trajnostnega razvoja, miru in varnosti,
človekove varnosti in človekovih pravic, pravic otrok, opolnomočenje žensk,
enakosti spolov, oskrbe z vodo in razminiranja, odpravljanja revščine,
preprečevanja in boja proti radikalizaciji ter ustvarjanja ustreznih pogojev za
mlade. V skladu s smernicami politike razvojnega sodelovanja in glede na
tradicijo humanitarnega delovanja bo Slovenija imela aktivno vlogo pri
razvojnem sodelovanju v podsaharskem delu celine. Še naprej si bo prizadevala
za nadaljnjo krepitev političnih in gospodarskih odnosov z afriškimi državami,
regionalnimi organizacijami in Afriško unijo.
Slovenija in EU v Latinski Ameriki prepoznavata naravno
zaveznico. Slovenija si bo še naprej prizadevala za krepitev odnosov EU z
regijo Latinske Amerike in Karibov ter v tem okviru zagovarjala krepitev
dialoga in sodelovanja, tako dvostransko kot v okviru EU. Pri tem bo dajala
poseben poudarek odnosom z Mehiko in Brazilijo kot strateškima partnerjema EU.
Slovenija bo podpirala okrepljen dialog na ravni EU-CELAC ter dialoge z drugimi
regionalnimi in subregionalnimi integracijami na območju Latinske Amerike in
Karibov. Zavzemala se bo za čim bolj uspešno nadaljevanje in zaključek pogajanj
za sklenitev sporazuma EU-Mercosur ter drugih sporazumov z državami oziroma
integracijami v regiji.
Zalivske države imajo pomembno politično vlogo v svoji
soseščini in ogromen potencial v smislu investicij in gospodarskih priložnosti.
Slovenija si bo še naprej prizadevala tako za poglabljanje kot za širitev
palete dvostranskih odnosov s temi državami ter aktivno sodelovala v dialogu EU
s Svetom za sodelovanje v Zalivu (GCC).
Varnost in obramba
Soočena z novimi varnostnimi izzivi po terorističnih napadih v
Parizu bo Slovenija okrepila svoja prizadevanja in dejavnosti za sprejem in
izvajanje potrebnih ukrepov na ravni EU, katerih cilj bo zagotoviti varnost
državljanom in državam članicam EU in zaščito evropskih vrednot. Še naprej bo
izpostavljala pomen ustrezne obravnave vzrokov in uresničevanja Regionalne
strategije za Sirijo in Irak ter grožnjo ISIL/Da'esh. Slovenija si bo
prizadevala za bolj koordiniran in učinkovitejši boj proti terorizmu ter vsem
oblikam ekstremizma in radikalizma, pri čemer je zlasti pomembno posvetiti
veliko pozornost preprečevanju radikalizacije pri mladih.
V okviru boja proti terorizmu bo Republika Slovenija poseben poudarek
dajala regiji Zahodnega Balkana, na podlagi nove platforme EU –
zahodnobalkanske protiteroristične pobude (WBCTi – Western Balkan
Counter-terrorism Iniative), ki je nastala na podlagi slovenske pobude in
aktivnosti.
Slovenija bo sicer kot odgovorna članica mednarodne skupnosti
še naprej dejavno sodelovala, podpirala ter se pridruževala vsem ostalim
pobudam in ukrepom v boju proti terorizmu.
Slovenija bo še naprej podpirala nadaljnji celovit,
sistematičen in strateški razvoj skupne varnostne in obrambne politike EU
(SVOP), skladno z začrtanimi cilji in možnostmi. Za slednje sta ključnega
pomena izvedba strateškega pregleda in nadgradnja strateškega okvira skupne
zunanje in varnostne politike. Bistveni elementi pri tem so hitra zaznava in
učinkovito odzivanje in zavarovanje političnih, varnostnih in drugih interesov
EU, razvoj ustreznega nabora zmogljivosti, horizontalna integracija politik in
aktivnosti EU, krepitev sinergij, sodelovanje s strateškimi partnerji ter
razvoj evropske obrambne industrije. Pri razvoju obrambne industrije bo Slovenija
zagovarjala vključevanje malih in srednjih obrambnih ter dvonamenskih podjetij
v industrijski ter tehnološki razvoj kakor tudi povezovanje evropske obrambne
industrije. Na področju zmogljivosti bo Slovenija podpirala razvoj obrambnih
zmogljivosti v smislu zagotavljanja politične in operativne avtonomije EU, ob
podpori večnacionalnim projektom združevanja in souporabe zmogljivosti, ki bo
komplementaren z načrtovanjem zmogljivosti v Natu, kakor tudi nadaljnji razvoj
civilnih zmogljivosti, vključno s širitvijo nabora zmogljivosti in
vključevanjem nevladnih akterjev. Nadaljevala bo sodelovanje v operacijah in
misijah SVOP, vključno z operacijami SVOP v BiH, na Kosovu, na Palestinskem
ozemlju, v Maliju in v Sredozemlju, ter se skladno z razvojem okoliščin,
interesi in zmožnostmi odločala o morebitnem sodelovanju v novih. Na nacionalni
ravni bo nadgradila pristop sodelovanja v mednarodnih operacijah in misijah
kriznega upravljanja v smeri celovite, uravnotežene in optimalne uporabe
celotnega spektra razpoložljivih zmogljivosti in instrumentov ter s spremembami
zakonodaje zagotovila nadaljnji razvoj civilnih zmogljivosti kriznega upravljanja.
Na področju kibernetske varnosti si bo Slovenija še naprej
prizadevala za zaščito kritične infrastrukture in ozaveščanje javnosti na tem
področju, ob hkratnem zagotavljanju človekovih pravic, pravice do svobode
izražanja in združevanja, dostopa do informacijsko-komunikacijskih tehnologij
ter vladavine prava. Kibernetska varnost zahteva globalen, kolektiven in
celovit pristop, zato bo Slovenija tudi v prihodnje podpirala proces
oblikovanja mednarodnih norm obnašanja držav v informacijskem prostoru.
Na področju razorožitve, preprečevanja širjenja orožij za
množično uničevanje in izvozne kontrole si bo Slovenija prizadevala za
oblikovanje jasnejših skupnih stališč EU, še posebno na področju jedrske
razorožitve, za večjo aktivnost EU na področju preprečevanja širjenja orožij za
množično uničevanje, za večjo podporo novim mednarodnopravnim pogodbam in
konvencijam na tem področju (npr. Pogodba o trgovini z orožjem) in za
aktivnejšo vlogo EU v mednarodnih forumih, zlasti na zasedanjih Generalne
skupščine OZN. Slovenija bo kot odgovorna in prepoznavna država na področju
razminiranja in prizadevanja v okviru protiminskega delovanja še naprej ostala
aktivna pri izvajanju Ottavske konvencije in Konvencije o kasetnem
strelivu. Pomemben poudarek v delovanju Slovenije v razpravah v EU še
naprej ostaja področje nadzora izvoza blaga z dvojno rabo ter orožja in vojaške
opreme, kjer Slovenija s svojim znanjem aktivno pomaga nekaterim državam
Zahodnega Balkana.
Širitev Evropske unije
Dosedanji proces širitve EU je pomembno prispeval k izgradnji
varnejše in stabilnejše Evrope ter hkrati pripomogel k uspešnejšemu
gospodarskemu razvoju. Evropska komisija prepoznava pomen širitve, vendarle pa
ugotavlja, da je prioriteta EU v naslednjem petletnem obdobju notranja
konsolidacija in ne nadaljnja širitev EU. Čeprav v mandatu sedanje Komisije
sprejema novih članic ni realno pričakovati, pa Slovenija poudarja, da se je
treba zavedati pomena samega procesa širitve. Izhajajoč tudi iz lastnih
izkušenj v pristopnem procesu Slovenija poudarja, da je proces širitve eno
ključnih gonil za sprejemanje ustreznih reform, izgradnjo demokratičnih
institucij, sprejemanje vrednot in standardov EU ter posledično stabilne
perspektive. Dejstva, da v tem mandatu ne bo prišlo do dejanske širitve EU, ne
gre zamenjevati s samim procesom, ki potrebuje vzdržno dinamiko in temu
ustrezna sporočila.
Za Slovenijo je izredno pomembno, da je njena soseščina
varna, stabilna in demokratična. Države se še vedno soočajo s številnimi
nerešenimi vprašanji in krhkimi medsosedskimi odnosi. Zaradi geostrateške lege
na razvoj regije še naprej močno vplivajo tudi zunanji dejavniki. Slovenija bo
zato v okviru EU poudarjala, da so za napredek držav Zahodnega Balkana potrebni
tesen dialog, strokovna pomoč in usmerjanje ter aktivna politika oziroma vloga
EU (po potrebi tudi mediacija, kot v primeru dialoga med Srbijo in Kosovom ter
v primeru dogovora med političnimi akterji v Makedoniji).
Hkrati si bo Slovenija prizadevala, da bo EU vodila
verodostojno širitveno politiko. EU mora državam Zahodnega Balkana in Turčiji
namenjati stalno pozornost in zagotavljati ustrezno dinamiko napredka – od
držav kandidatk in potencialnih kandidatk se pričakuje, da bodo jasno ter s
konkretnimi koraki izkazovale svojo usmeritev k članstvu EU; po drugi strani pa
se mora tudi EU ustrezno odzvati na pozitivne rezultate ter izpolnjevanje
širitvenih pogojev držav kandidatk in potencialnih kandidatk.
Slovenija bo tudi v okviru izvajanja svojega mednarodnega razvojnega
sodelovanja in v okviru projektov, ki se financirajo iz sredstev EU preko
instrumenta za predpristopno pomoč, države Zahodnega Balkana še naprej
podpirala pri njihovem približevanju EU. Slovenija bo pristopni proces držav
Zahodnega Balkana v EU podpirala tudi preko Brdo procesa ter drugih relevantnih
regionalnih pobud.
Mednarodno razvojno sodelovanje
Slovenija bo prispevala k uresničevanju Agende 2030 za
trajnostni razvoj, ki povezuje prizadevanja za odpravo vseh oblik revščine
in uresničevanje treh dimenzij trajnostnega razvoja (socialne, gospodarske in
okoljske) povsod po svetu. Cilji trajnostnega razvoja (SDGs – Sustainable
Development Goals) univerzalne agende 2030 bodo dolgoročno vplivali na
nacionalni, regionalni in globalni razvoj, uresničevale pa naj bi jih vse
države – tako razvite kot države v razvoju. Slovenija bo kot razvita država –
donatorica uradne razvojne pomoči – še naprej prispevala k pravičnejšemu in uravnoteženemu
mednarodnemu razvoju. V tem kontekstu bo delovala na podlagi srednjeročnega
strateškega dokumenta mednarodnega razvojnega sodelovanja, ki temelji na
pravnem redu Republike Slovenije in EU, standardih in merilih Odbora za
razvojno pomoč OECD, evropskih načelih skladnosti politik za razvoj in
učinkovitost razvojnega sodelovanja ter na prioritetah svoje zunanje politike,
izkušnjah in primerjalnih prednostih.
Slovenija bo še naprej prispevala k dosežkom EU na področju
mednarodnega razvojnega sodelovanja, ki predstavlja najpomembnejšo komponento
zunanjega delovanja Unije kot vodilne donatorice v svetu. Prizadevala si bo za
postopno povečanje odstotka bruto nacionalnega dohodka (BND) za uradno razvojno
pomoč, saj se je skupaj z drugimi državami, ki so postale članice EU po letu
2002, zavezala, da si bo v časovnem okviru agende 2030 za trajnostni razvoj
(oziroma do leta 2030) prizadevala povečati uradno razvojno pomoč na 0,33 %
BND. Slovenija bo spodbujala aktivno vključevanje javnega in zasebnega sektorja
ter organizacij civilne družbe v izvajanje projektov razvojnega sodelovanja, ki
se financirajo iz instrumentov za zunanje delovanje EU. Na podlagi delovanja
Slovenije v okviru Evropskega leta za razvoj 2015 se bodo nadaljevale
aktivnosti s ciljem ozaveščanja javnosti o pomenu mednarodnega razvojnega sodelovanja
in humanitarne pomoči.
Slovenija bo podpirala delovanje s ciljem odprave revščine in
uresničevanja trajnostnega razvoja, pri čemer bo na podlagi evropskih vrednot
spodbujala države v razvoju k uresničevanju dobrega vladanja ter demokratičnih
standardov človekovih pravic in temeljnih svoboščin. V tem kontekstu bo posebno
pozornost namenila enakosti med spoloma in krepitvi vloge žensk v razvoju.
Zavzemala se bo za varovanje okolja in reševanje okoljskih izzivov, vključno s
posledicami podnebnih sprememb.
Slovenija bo sodelovala v pripravah na procese v luči izteka Cotonoujskega
sporazuma, sklenjenega med EU ter afriškimi, karibskimi in pacifiškimi državami
za obdobje 2000–2020, ki je namenjen zmanjševanju revščine in trajnostnemu
razvoju ter postopni integraciji afriških, karibskih in pacifiških držav v
svetovno ekonomijo.
Na področju mednarodne humanitarne pomoči si bo Slovenija prizadevala
za zagotavljanje hitrega in učinkovitega odziva EU na humanitarne krize po
svetu, skladno s humanitarnimi načeli nepristranskosti, nevtralnosti,
človečnosti in neodvisnosti ter načeli mednarodnega humanitarnega prava.
Prizadevanja bodo tudi v prihodnje usmerjena v krepitev zmogljivosti na
področju večje pripravljenosti in odpornosti na humanitarne nesreče, zmanjšanje
tveganja nesreč ter učinkovito povezovanje humanitarnih in razvojnih
aktivnosti.
Slovenija aktivno sodeluje v procesu priprav na prvi Svetovni
humanitarni vrh (Istanbul, maj 2016) in si bo tudi z delovanjem v EU
prizadevala za učinkovito izvajanje njegovih sklepov. Zavzemala se bo za
doseganje načelne, hitrejše, učinkovitejše in k potrebam usmerjene humanitarne
pomoči EU in njenih držav članic ter spodbujala medsebojno koordinacijo
humanitarnih prizadevanj na evropski in globalni ravni.
Skupna trgovinska politika
Slovenija se skupaj z drugimi članicami zaveda pomena zunanje
trgovine kot enega od ključnih orodij za spodbujanje gospodarske rasti in
zaposlovanja v EU. Poštena konkurenca, izogibanje protekcionizmu in drugim
ukrepom za zaščito notranjih trgov posameznih gospodarskih partneric so tako še
vedno ključnega pomena za oživitev gospodarstva na ravni EU.
Evropska komisija je oktobra 2015 objavila novo trgovinsko in
investicijsko strategijo z naslovom »Trgovina za vse: za odgovornejšo
trgovinsko in naložbeno politiko«. Strategija vsebuje pobude za učinkovito in
transparentno trgovinsko politiko, ki temelji na vrednotah in začrtanem
programu, s ciljem sooblikovanja globalnih pravil trgovine. Odgovorna trgovinska
politika mora biti transparentna in skladna z drugimi politikami, kot so
trajnostni razvoj, človekove pravice in dobro upravljanje ter biti usmerjena v
spodbujanje razvoja najrevnejših držav. Slovenija bo dejavno sodelovala v
procesu sooblikovanja ukrepov trgovinske in investicijske politike v
institucijah EU kot tudi pri promociji in obveščanju deležnikov, še posebej
glede trgovinskih sporazumov. Slovenija podpira obravnavo novih globalnih
vprašanj v okviru trgovinske politike, kot so npr. globalne vrednostne verige.
Slovenija daje velik pomen doslednemu spoštovanju pravil Svetovne
trgovinske organizacije (WTO – World Trade Organisation), saj ta pomembno
prispeva k ustvarjanju mednarodnih trgovinskih pravil ter predvidljivega in
preglednega poslovnega okolja. Slovenija ostaja zavezana multilateralnemu
trgovinskemu sistemu in izvajanju dogovorov 10. ministrske konference WTO.
Slovenija podpira nadaljevanje nedokončanih vsebin Razvojne agende iz Dohe (DDA
– Doha Development Agenda) po Nairobiju, vendar z novimi pristopi v pogajanjih,
ki lahko privedejo do uspešnega zaključka. Slovenija ima tudi interes za
obravnavo novih tem v WTO, pomembnih za svetovno trgovino. Slovenija se bo
zavzemala tudi za napredek v plurilateralnih pogajanjih, kot so pogajanja za
sporazum o okoljskem blagu ter pogajanja za sporazum o trgovini s storitvami.
Slovenija tudi podpira širitev članstva v WTO, zato bo dejavno spremljala
pogajanja za pristop Srbije ter Bosne in Hercegovine k WTO.
Slovenija se zavzema za sklenitev poglobljenih in celovitih sporazumov
o prosti trgovini s posameznimi državami ob trdni zavezanosti multilateralnemu
trgovinskemu sistemu. Pozorno bo spremljala pogajanja za sklenitev sporazumov o
prosti trgovini. Meni, da bodo aktualni bilateralni sporazumi, katerih
pogajanja so v teku, in sicer sporazum z ZDA o čezatlantskem partnerstvu za
trgovino in naložbe, sporazum o prosti trgovini z Japonsko ter
investicijski sporazum med EU in Kitajsko, pa tudi že sprejeti Celovit
gospodarski in trgovinski sporazum s Kanado (CETA), prispevali k
izboljšanju mednarodnega poslovnega okolja in novim priložnostim za slovenska
podjetja. Hkrati meni, da je treba nadaljevati s poglabljanjem trgovinskega in
gospodarskega sodelovanja s sosednjimi državami, ob upoštevanju ambicij partneric
ter s ciljem vzpostavitve območja stabilnosti, varnosti in napredka. Slovenija
se v tem okviru zavzema za ohranjanje pravice do urejanja v javnem interesu in
dosežene ravni okoljskih, socialnih, delavskih, zdravstvenih, kmetijskih
(vključno s standardi varne hrane) in drugih standardov EU, dosledno
spoštovanje načela transparentnosti, vključno s tesnim sodelovanjem med
Evropsko komisijo, Svetom EU in Evropskim parlamentom. Slovenija si prizadeva
za posebno obravnavo slovenskega kmetijstva, ki temelji na trajnostnih
kmetijskih metodah za zagotavljanje varne in kakovostne hrane ter javnih
dobrin. Slovenija pričakuje, da se pri vodenju pogajanj ne prejudicira
vprašanje delitve pristojnosti in pravne narave sporazumov. Vlada bo o
pogajanjih redno obveščala Državni zbor in bo pred začetkom postopka
ratifikacije Državnemu zboru predstavila vsak sporazum ter pojasnila oceno
učinkov sporazuma za Republiko Slovenijo.
Slovenija se bo vključevala v vsa področja mednarodne
trgovine, kjer je treba uravnotežiti konkurenčnost in ekonomsko blaginjo z vse
večjimi varnostnimi tveganji ali z varovanjem človekovih pravic. Dejavno bo
sodelovala pri spremembi režima EU glede nadzora izvoza blaga z dvojno rabo,
pri prenovi sistema nadzora nad trgovino z blagom, ki bi bilo lahko namenjeno
za mučenje, ter pri ureditvi trgovine z minerali s konfliktnih območij.
Slovenija se bo še naprej zavzemala za ukrepe, ki
zagotavljajo odprtost trga, sprostitev zunanje trgovine, internacionalizacijo, odstranjevanje
carinskih in necarinskih ovir in neoviran dostop do surovin za slovenska
podjetja. Skrbela bo za ustrezno seznanjenost Evropske komisije z interesi in
trgovinskimi ovirami slovenskega gospodarstva pri vstopanju na trge zunaj EU in
poslovanju z njimi.
Št. 008-05/15-141/37
Ljubljana, dne 4. marca 2016
EPA 971-VII
Državni zbor
Republike Slovenije
dr. Milan Brglez l.r.
Predsednik