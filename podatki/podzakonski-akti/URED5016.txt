1. člen
(vsebina)
Ta uredba v skladu s tretjim, četrtim, petim in šestim
odstavkom 3. člena ter Prilogo II Direktive 2001/42/ES Evropskega Parlamenta in
Sveta z dne 27. junija 2001 o presoji vplivov nekaterih načrtov in programov na
okolje (UL L št. 197 z dne 21. 7. 2001, str. 30) določa: 
-       
merila za ocenjevanje verjetnosti pomembnejših vplivov plana, programa,
načrta ali drugega splošnega akta in njegovih sprememb (v nadaljnjem besedilu:
plan) na okolje v postopku celovite presoje vplivov na okolje, če se z njim ne
določa ali načrtuje posega v okolje, za katerega je treba izvesti presojo
vplivov na okolje v skladu s predpisi o varstvu okolja, ali se zanj ne zahteva
presoje sprejemljivosti po predpisih o ohranjanju narave, 
-       
merila za ocenjevanje verjetnosti pomembnejših vplivov plana na okolje,
če se z njim določa ali načrtuje poseg v okolje, za katerega je treba izvesti
presojo vplivov na okolje v skladu s predpisi o varstvu okolja, ali se zanj
zahteva presoja sprejemljivosti po predpisih o ohranjanju narave, kadar določa
rabo majhnih območij na lokalni ravni, ali kadar gre za manjše spremembe plana.
2. člen
(merila)
(1) Ministrstvo, pristojno za okolje (v nadaljnjem besedilu:
ministrstvo), mora v skladu s predpisi, ki urejajo postopek celovite presoje
vplivov na okolje, za vsak plan iz prejšnjega člena te uredbe oceniti, ali je
verjetno, da bo plan pomembneje vplival na okolje, pri čemer mora upoštevati
značilnosti plana, značilnosti vplivov in območij, ki bodo verjetno prizadeta,
ter pomen in ranljivost območij. 
(2) Podrobnejša merila za ocenjevanje pomembnejših vplivov iz
prejšnjega odstavka so: 
a)    
značilnosti plana, zlasti: 
- 
v kolikšni meri plan predstavlja osnovo za posege v okolje, projekte in
druge dejavnosti glede na lokacijo, značilnosti, velikost in razmere
obratovanja ali z dodeljevanjem finančnih sredstev, 
- 
v kolikšni meri plan vpliva na druge plane, vključno s tistimi v
hierarhiji, 
- 
pomembnost plana za vključevanje okoljskih vidikov zlasti zaradi
spodbujanja trajnostnega razvoja, 
- 
okoljske probleme, ki se nanašajo na plan, 
- 
pomembnost plana za izvajanje okoljske zakonodaje Evropske skupnosti
(npr. plani, povezani z ravnanjem z odpadki ali varstvom voda); 
b)    
značilnosti vplivov in območij, ki bodo verjetno prizadeta zaradi
vplivov plana, zlasti: 
- 
verjetnost, trajanje, pogostnost in reverzibilnost vplivov, 
- 
kumulativne značilnosti vplivov, 
- 
čezmejne značilnosti vplivov, 
- 
tveganje za zdravje ljudi ali za okolje (npr. zaradi nesreč), 
- 
velikost in prostorski obseg vplivov (območje in število ljudi, ki bi
lahko bili prizadeti); 
c)    
pomen in ranljivost območij, ki bodo verjetno prizadeta, zlasti ob
upoštevanju: 
- 
posebnih naravnih značilnosti (naravne vrednote in biotska
raznovrstnost) ali kulturne dediščine, 
- 
preseženih okoljskih standardov kakovosti ali mejnih vrednosti, 
- 
intenzivne rabe prostora, 
- 
škodljivega delovanja voda (npr. poplavna in erozijska območja), 
- 
vplivov na območja ali krajine s priznanim varstvenim statusom na
nacionalni ravni, na ravni Evropske skupnosti ali na mednarodni ravni.
3. člen
(mnenje ministrstev in drugih organizacij)
Ministrstvo mora v postopku ocenjevanja verjetnosti pomembnejših
vplivov planov iz 1. člena te uredbe na okolje od ministrstev in organizacij iz
predpisov, ki urejajo postopek celovite presoje vplivov na okolje, pridobiti
mnenja o verjetnosti pomembnejših vplivov planov na okolje z vidika njihove
pristojnosti.
4. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-2/2009/5
Ljubljana, dne 29. januarja 2009
EVA 2008-2511-0177
Vlada Republike Slovenije
Borut Pahor l.r. 
Predsednik