I. SPLOŠNA DOLOČBA
1. člen
(namen)
Ta uredba določa vsebino evidence o planinskih poteh (v
nadaljnjem besedilu: evidenca), način njene vzpostavitve in vodenja.
II. VSEBINA EVIDENCE
2. člen
(podatki, ki se vpisujejo v evidenco)
(1) Podatki, ki se vpisujejo v evidenco, obsegajo: 
1.     
prikaz tras planinskih poti, izdelan v skladu s predpisom, ki ureja
način grafičnega prikaza planinskih poti na geodetskih načrtih (v nadaljnjem
besedilu: prostorski prikaz planinskih poti); 
2.     
prikaz razvrstitve planinskih poti v kategorije, izdelan v skladu s
predpisom, ki ureja način kategoriziranja planinskih poti po zahtevnosti (v
nadaljnjem besedilu: prikaz kategorije planinskih poti); 
3.     
seznam imen in naslovov planinskih društev oziroma pravnih in fizičnih
oseb, ki jih za opravljanje skrbništva na določenih planinskih poteh pogodbeno
pooblasti pristojna planinska zveza (v nadaljnjem besedilu: seznam skrbnikov). 
(2) V evidenco se vpisujejo tudi prostorski prikazi: 
1.     
planinskih poti, ki sestavljajo obhodnice in Evropski pešpoti E6 in E7; 
2.     
planinskih poti, na katerih so postavljene dovoljene zapore zaradi paše
živine; 
3.     
planinskih poti oziroma njihovih delov, ki jih je bilo treba delno ali v
celoti zapreti v času, ko so moteni življenjski ciklusi živali, z navedbo
trajanja časa takšnih zapor; 
4.     
planinskih poti oziroma njihovih delov, na katerih je poleg hoje, teka
ali plezanja dovoljena tudi vožnja z gorskimi kolesi.
3. člen
(oblika in sestavine evidence)
(1) Evidenca se vodi kot del prostorskega informacijskega
sistema (v nadaljnjem besedilu: PIS), in to kot nabor podatkov o dejanskem
stanju v prostoru, pridobljenih na podlagi evidentiranja nepremičnin. 
(2) Evidenca se glede na namen uporabe deli na: 
1.     
del, ki je v celoti brezplačno javno dostopen za vpogled, tiskanje in
prenašanje podatkov; 
2.     
del, ki je brezplačno javno dostopen samo za vpogled.
III. VZPOSTAVITEV IN VODENJE EVIDENCE
4. člen
(pristojna služba)
Evidenco vzpostavi in vodi upravljavec PIS.
5. člen
(vzpostavitev evidence)
(1) Upravljavec PIS vzpostavi evidenco na podlagi podatkov,
ki mu jih na način in pod pogoji, določenimi v tej uredbi, posreduje pristojna
planinska zveza (v nadaljnjem besedilu: vzpostavitev prve evidence). 
(2) Po vzpostavitvi prve evidence upravljavec PIS to evidenco
dopolnjuje in spreminja na podlagi podatkov, ki mu jih na način in pod pogoji,
določenimi v tej uredbi, posreduje pristojna planinska zveza.
6. člen
(vpisi v evidenco)
(1) Vpisi za vzpostavitev prve evidence in vsi naslednji
vpisi za posodabljanje evidence se opravijo na podlagi pisne ali elektronske
vloge pristojne planinske zveze. Vloga se vloži pri upravljavcu PIS. 
(2) K vlogi iz prejšnjega odstavka je treba priložiti: 
1.     
prostorski prikaz planinskih poti iz 1. točke prvega odstavka 2. člena
te uredbe, in kadar je to potrebno ali predpisano z Zakonom o planinskih poteh,
tudi ustrezen prostorski prikaz planinskih poti iz drugega odstavka 2. člena te
uredbe; 
2.     
prikaz kategorije planinskih poti iz 2. točke prvega odstavka 2. člena
te uredbe; 
3.     
seznam skrbnikov iz 3. točke prvega odstavka 2. člena te uredbe. 
(3) Dokumentacija iz prejšnjega odstavka mora biti izdelana
in k vlogi za vpis v evidenco priložena v elektronski obliki.
7. člen
(posodabljanje evidence)
(1) Sprememba in dopolnitev v evidenco vpisanih podatkov se
opravi na podlagi pisne ali elektronske vloge pristojne planinske zveze. Vloga
se vloži pri upravljavcu PIS, pri čemer se ji glede na vrsto podatka, ki se
spreminja ali dopolnjuje, priloži spremenjen ali dopolnjen prikaz oziroma
seznam iz drugega odstavka 6. člena te uredbe. 
(2) Dokumentacija iz prejšnjega odstavka mora biti izdelana
in k vlogi za vpis spremembe v evidenco vpisanih podatkov priložena v
elektronski obliki.
8. člen
(postopek za vpis v evidenco)
(1) Če upravljavec PIS ob prejemu vloge za vpis v evidenco iz
6. oziroma 7. člena te uredbe ugotovi, da je vloga popolna, najpozneje v
tridesetih dneh izda odločbo o dovolitvi vpisa. 
(2) Če upravljavec PIS ob prejemu vloge za vpis v evidenco
ugotovi, da vloga ni popolna, pozove vlagatelja, naj jo v tridesetih dneh
popravi ali dopolni. 
(3) Če vlagatelj ne opravi popravka ali dopolnitve v roku iz
prejšnjega odstavka, se vloga zavrže. 
(4) Če upravljavec PIS ob prejemu vloge za vpis v evidenco
ugotovi, da potrdilo pristojnega ministrstva o skladnosti prostorskega prikaza
za vse planinske poti, ki naj bi se vpisale v evidenco, ni bilo izdano, ali če
ugotovi, da ni bilo izdano potrdilo pristojnega ministrstva o skladnosti
kategorizacije takšnih planinskih poti, vlogo za vpis v evidenco z odločbo
zavrne. 
(5) Če upravljavec PIS ob prejemu vloge za vpis v evidenco
ugotovi, da je bilo potrdilo iz prejšnjega odstavka izdano samo za del planinskih
poti, vključenih v prostorski prikaz planinskih poti oziroma v njihovo
kategorizacijo, vpiše v evidenco samo te planinske poti, vpis drugih pa z
odločbo zavrne.
9. člen
(izbris iz evidence)
(1) Izbris iz evidence se opravi na podlagi pisne ali
elektronske vloge pristojne planinske zveze, ki se vloži pri upravljavcu PIS. 
(2) K vlogi iz prejšnjega odstavka je treba priložiti
dokazilo, da je planinska pot izbrisana iz prikaza, ki jo je doslej
opredeljeval. 
(3) O izbrisu planinske poti iz evidence izda upravljavec PIS
odločbo. 
(4) Po pravnomočnosti odločbe upravljavec PIS iz evidence
izbriše podatke o planinski poti.
10. člen
(dostopnost evidence)
(1) Upravljavec PIS mora voditi evidenco tako, da je vsem
zainteresiranim omogočeno, na način in pod pogoji, ki jih določa ta uredba,
pridobivanje podatkov, vpisanih vanjo. 
(2) Upravljavec PIS zagotovi, da se v tridesetih dneh po
vzpostavitvi prve evidence na spletnih straneh ministrstva, pristojnega za
prostor, objavi obvestilo, da je evidenca vzpostavljena. 
(3) V obvestilu iz prejšnjega odstavka mora biti naveden
naslov spletne strani, na katerem je možen dostop do evidence, in izpisano
navodilo zainteresiranim, kako je mogoče pridobivati podatke iz te evidence.
11. člen
(pogoji za pridobivanje javno dostopnih podatkov iz
evidence)
(1) Evidenca mora biti izdelana in vzdrževana tako, da
omogoča vsakemu zainteresiranemu: 
1.     
v delu, ki je v skladu s 1. točko drugega odstavka 3. člena te uredbe v
celoti brezplačno javno dostopen, pridobiti na vpogled ali si natisniti oziroma
na svoj računalnik prenesti splošno pregledne podatke o trasah planinskih poti,
prikazanih na preglednem topografskem zemljevidu Slovenije v merilu 1: 25 000,
skupaj z opisom njihovih kategorij in skrbnikov, in morebitne vpisane podatke
iz drugega odstavka 2. člena te uredbe; 
2.     
v delu, ki je v skladu z 2. točko drugega odstavka 3. člena te uredbe
brezplačno javno dostopen samo za vpogled, pridobiti podatke o: 
- 
trasah planinskih poti, prikazanih na topografskih geodetskih načrtih s
katastrsko vsebino v merilu 1: 5000, 
- 
kategorijah planinskih poti, prikazanih na načrtih iz prejšnje alinee, 
- 
imenih in naslovih planinskih društev oziroma o pravnih in fizičnih
osebah, ki nastopajo kot skrbniki, z navedbo planinskih poti, na katerih
opravljajo skrbništvo, z možnostjo hkratnega vpogleda na trase planinskih poti,
- 
morebitnih prostorskih prikazih iz drugega odstavka 2. člena te uredbe,
prikazanih na topografskih geodetskih načrtih s katastrsko vsebino v merilu 1 :
5000. 
(2) Podatke iz 2. točke prejšnjega odstavka je možno prenesti
na svoj računalnik ali jih natisniti proti plačilu samo tako, da se do njih
pridobi dostop prek spletnega portala, ki ga v ta namen vzpostavi pristojna
planinska zveza, pri čemer: 
-       
mora imeti pristojna planinska zveza na tem portalu objavljen cenik
storitev tega dostopa, ki ga določi sama, s sklepom pa ga potrdi minister,
pristojen za prostor; 
-       
lahko posameznik, ki je včlanjen v katerokoli planinsko društvo,
registrirano na območju Republike Slovenije, natisne ali prenese te podatke na
svoj računalnik brezplačno; 
-       
lahko pristojna planinska zveza na predlog planinskega društva ali po
lastni odločitvi s posebnim sklepom oprosti plačevanja teh storitev za določen
čas določeno pravno ali fizično osebo, ki nastopa pri tem društvu ali planinski
zvezi kot donator ali sponzor. 
(3) Kdor si natisne podatke iz 2. točke prvega odstavka tega
člena ali takšne podatke prenese na svoj računalnik, ne sme teh podatkov brez
dovoljenja pristojne planinske zveze posredovati drugim, da bi jih uporabljali
v komercialne namene, in tudi ne fotokopirati ali kako drugače neposredno
prevzemati njihove vsebine.
IV. KONČNA DOLOČBA
12. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije, uporabljati pa se začne 1. julija 2008.
Št. 00719-3/2008/8
Ljubljana, dne 31. januarja 2008
EVA 2007-2511-0165
Vlada Republike Slovenije
Janez Janša l.r. 
Predsednik