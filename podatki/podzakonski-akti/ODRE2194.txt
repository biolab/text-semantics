1. člen
(vsebina)
(1) Ta odredba določa program
strokovnega usposabljanja in izpopolnjevanja varnostnega osebja, ki sme v
skladu z zakonom, ki ureja zasebno varovanje, nositi in uporabljati orožje med
neposrednim opravljanjem nalog zasebnega varovanja. Program je določen v
prilogi 1, ki je sestavni del te odredbe.
(2) Ta odredba določa tudi program
strokovnega usposabljanja za izvajalce programa strokovnega usposabljanja in
izpopolnjevanja varnostnega osebja iz prejšnjega odstavka. Program je določen v
prilogi 2, ki je sestavni del te odredbe.
(3) Vsebina obeh programov se javno
objavi na spletni strani ministrstva, pristojnega za notranje zadeve (v nadaljnjem
besedilu: ministrstvo).
2. člen
(izvajanje programov)
(1) Varnostno osebje, ki sme nositi in
uporabljati orožje med neposrednim opravljanjem nalog zasebnega varovanja, se
mora stalno strokovno izpopolnjevati in najmanj vsakih pet let opraviti
preizkus strokovne usposobljenosti po programu iz priloge 1.
(2) Osebam, ki so opravile strokovno
usposabljanje po programu iz priloge 2 in najmanj enkrat letno izvedejo strokovno
usposabljanje in izpopolnjevanje varnostnega osebja po programu iz priloge 1
ali interno izpopolnjevanje varnostnega osebja za nošenje in uporabo orožja, se
kot uspešno opravljen prizna program iz priloge 1. Potrdilo o izvedenem strokovnem
usposabljanju in izpopolnjevanju oziroma internem izpopolnjevanju tem osebam
izda nosilec javnega pooblastila ali imetnik licence oziroma izvajalec internega
varovanja, pri katerem so izvedle strokovno usposabljanje in izpopolnjevanje
oziroma interno izpopolnjevanje.
(3) Nosilci javnega pooblastila za
izvajanje strokovnega usposabljanja in izpopolnjevanja varnostnega osebja
najmanj 30 dni pred prvo izvedbo programov iz prvega in drugega odstavka
prejšnjega člena ministrstvu posredujejo v pregled strokovno gradivo za izvedbo
teh programov.
(4) Usposabljanje za streljanje z
dolgocevnim orožjem se lahko izvaja samo na streliščih, ki so namenjena
streljanju z dolgocevnim orožjem.
3. člen
(prehodne določbe)
Varnostno osebje, ki ima v času uveljavitve
te odredbe pravico do posesti in nošenja orožja, se mora udeležiti strokovnega
izpopolnjevanja in opraviti preizkus strokovne usposobljenosti po programu,
določenem v prilogi 1, najkasneje v 12 mesecih od uveljavitve te odredbe.
4. člen
(začetek veljavnosti)
Ta odredba začne veljati petnajsti dan po
objavi v Uradnem listu Republike Slovenije.
Št. 604-281/2012/35
Ljubljana, dne 27. februarja
2014
EVA 2012-1711-0060
dr. Gregor Virant l.r.
Minister za notranje zadeve

Priloga 1:
Program strokovnega usposabljanja in izpopolnjevanja varnostnega osebja za
nošenje in uporabo orožja
Priloga 2: Program
strokovnega usposabljanja za izvajalce programa strokovnega usposabljanja in
izpopolnjevanja varnostnega osebja za nošenje in uporabo orožja