I. SPLOŠNE DOLOČBE
1. člen
Ta uredba določa:
-       
podrobnejšo vsebino dokumentacije in podrobnejšo vsebino kriterijev za
izdajo soglasja za pridobitev ali odsvojitev delnic prireditelja oziroma
koncesionarja;
-       
podrobnejšo vsebino dokumentacije glede lastniške strukture koncesionarjev;
-       
podrobnejšo vsebino dokumentacije in podrobnejšo vsebino kriterijev za
izdajo soglasja za naložbo koncesionarja v kapital pravnih oseb;
-       
postopek v zvezi z izdajo soglasja za pridobitev ali odsvojitev delnic
prireditelja oziroma koncesionarja oziroma v zvezi z izdajo soglasja za naložbo
koncesionarja v kapital pravnih oseb, ki ga na podlagi 32., 56. oziroma 57.
člena zakona o igrah na srečo (Uradni list RS, št. 27/95, 22/00, 85/01, 54/02 –
odl. US in 101/03; v nadaljnjem besedilu: ZIS) izda minister, pristojen za
finance.
2. člen
Posamezni izrazi imajo v tej uredbi
naslednji pomen:
1.     
“prireditelj“ je pravna oseba, ki ima koncesijo Vlade Republike
Slovenije (v nadaljnjem besedilu: vlada) za trajno prirejanje klasičnih iger na
srečo;
2.     
“koncesionar“ je pravna oseba, ki ima koncesijo vlade za prirejanje
posebnih iger na srečo v igralnici oziroma igralnem salonu;
3.     
“koncesionar za igralnico“ je pravna oseba, ki ima koncesijo vlade za
prirejanje posebnih iger na srečo v igralnici;
4.     
“koncesionar za igralni salon“ je pravna oseba, ki ima koncesijo vlade
za prirejanje posebnih iger na srečo izključno v igralnem salonu;
5.     
“naložba“ je dolgoročna finančna naložba v kapitalski delež drugih
pravnih oseb v obliki delnic oziroma deležev;
6.     
“delnica“ je navadna delnica, ki se glasi na ime, razen če ni s to
uredbo drugače določeno;
7.     
“soglasje“ je soglasje, ki ga izda minister, pristojen za finance, za
pridobitev ali odsvojitev delnic prireditelja ali koncesionarja oziroma za
naložbo v kapital pravnih oseb.
3. člen
(1) Če ni drugače določeno, se
dokumentacija, ki jo določa ta uredba, predloži v originalu ali overjenem
prepisu.
(2) Če je pravna oseba, ki želi pridobiti
soglasje, tuja oseba, mora dokumentacijo, ki jo določa ta uredba, predložiti v
overjenem prevodu.
(3) Potrdila, ki jih določa ta uredba, ne
smejo biti starejša od 45 dni.
II. PRIDOBITEV DELNIC PRIREDITELJA OZIROMA KONCESIONARJA
4. člen
(1) K posamezni točki iz četrtega odstavka
32. člena ZIS mora zahteva za izdajo soglasja za pridobitev delnic prireditelja
oziroma koncesionarja vsebovati:
a)    
k 1. točki:
- 
firmo, sedež in matično številko pravne osebe,
- 
ustanovitveni akt (statut,  družbena pogodba),
- 
kratko zgodovino pravne osebe,
- 
potrdilo iz kazenske evidence ministrstva, pristojnega za pravosodje, za
člane uprave oziroma poslovodstvo pravne osebe, oziroma ustrezno potrdilo
pristojnega organa, če gre za tujo osebo,
- 
potrdilo iz kazenske evidence ministrstva, pristojnega za pravosodje, za
fizične osebe, ki posedujejo več kot 25% delež pravne osebe, ki želi pridobiti
delnice koncesionarja za igralni salon, oziroma ustrezno potrdilo pristojnega
organa, če gre za tujo osebo,
- 
poročilo o plačilni sposobnosti pravne osebe (BON 2), ki ga izda
Agencija Republike Slovenije za javnopravne evidence in storitve, oziroma drugo
ustrezno potrdilo, če gre za tujo osebo;
b)    
k 2. točki:
- 
izpisek iz sodnega registra oziroma drugega ustreznega javnega registra,
če gre za tujo osebo;
c)    
k 3. točki:
- 
seznam vseh delničarjev pravne osebe, ki za posameznega delničarja
vsebuje najmanj ime in priimek ter naslov oziroma firmo in sedež, skupni
nominalni znesek delnic in odstotek udeležbe v osnovnem kapitalu pravne osebe,
- 
revidirano letno poročilo za zadnje poslovno leto za delničarja pravne
osebe, ki poseduje več kot 10% delež pravne osebe, oziroma letno poročilo za zadnje
poslovno leto, če delničar ni zavezan k revidiranju,
- 
podatke o upravljavskih in kapitalskih povezavah delničarjev pravne
osebe, še zlasti pa o povezavah s prireditelji oziroma koncesionarji, pravnimi
osebami, katerih dejavnost je s področja razvoja in proizvodnje igralniških
tehnologij oziroma sistemov za nadzor prirejanja iger na srečo in z izvajalci
drugih storitev, ki so neposredno povezane s prirejanjem iger na srečo;
č)    k 4. točki:
- 
revidirano letno poročilo za zadnji dve poslovni leti;
d)    
k 5. točki:
- 
potrdilo davčnega organa države, kjer ima tuja oseba sedež, o poravnanih
davkih, prispevkih in drugih obveznih dajatvah oziroma navedbo vseh zapadlih
davčnih in drugih javnofinančnih obveznosti z nominalno vrednostjo na dan
zapadlosti, med njimi tudi odložnih obveznosti, četudi jim rok plačila še ni
potekel;
e)    
k 6. točki:
- 
seznam oseb, ki so posredno ali neposredno povezane s pravno osebo, z
opisom načina povezave,
- 
seznam vseh delničarjev za posamezno osebo, ki je posredno ali
neposredno povezana s pravno osebo, ki želi pridobiti soglasje, s podatki iz
prve alinee c) točke tega člena,
- 
revidirano letno poročilo za zadnje poslovno leto za pravno osebo, v
kateri pravna oseba, ki želi pridobiti soglasje, poseduje več kot 10% delež,
oziroma letno poročilo za zadnje poslovno leto, če pravna oseba ni zavezana k
revidiranju,
- 
kopijo podjetniških pogodb in delničarskih sporazumov med pravno osebo
in z njo povezanimi osebami, če se nanašajo na dejavnost prirejanja iger na
srečo;
f)     
k 7. točki:
- 
podatke o odsvojitelju delnic,
- 
podroben opis nameravanega pravnega posla z navedbo količine in
nominalne vrednosti delnic, deleža v kapitalu prireditelja oziroma
koncesionarja in deleža glasovalnih pravic prireditelja oziroma koncesionarja,
- 
navedbo elementov pravnega posla (cena, način, roki in zavarovanje
plačila);
g)    
k 8. točki:
- 
navedbo razlogov za pridobitev delnic;
h)    
k 9. točki:
- 
opredelitev ciljev pridobitve delnic in razloge, s katerimi se
utemeljuje, da bodo s pridobitvijo delnic ti cilji doseženi;
i)      
k 10. točki:
- 
oceno vpliva pridobitve delnic na prihodnje poslovanje prireditelja
oziroma koncesionarja, zlasti s poudarkom na tržni in finančni oceni njegovega
nadaljnjega razvoja v primeru posredne ali neposredne pridobitve več kot 25%
deleža;
j)      
k 11. točki:
- 
drugo dokumentacijo, o kateri pravna oseba, ki želi pridobiti delnice,
sodi, da bo na njeni podlagi mogoče oceniti primernost pravne osebe kot
delničarja prireditelja oziroma koncesionarja in vpliv pridobitve delnic na
prihodnje poslovanje prireditelja oziroma koncesionarja in razvoj dejavnosti
prirejanja iger na srečo.
(2) Ne glede na prejšnji odstavek mora
zahteva za izdajo soglasja za pridobitev delnic prireditelja oziroma
koncesionarja, ki jo poda oseba iz prvega odstavka 55.a člena ZIS ali
koncesionar za igralnico, vsebovati le dokumentacijo iz točk f) do j)
prejšnjega odstavka.
(3) Ne glede na prvi odstavek tega člena
mora zahteva za izdajo soglasja za pridobitev delnic oziroma deležev
koncesionarja za igralni salon, ki jo poda fizična oseba, vsebovati
dokumentacijo iz točk f) do j) prvega odstavka tega člena in podatke o
izobrazbi, poklicu, zaposlitvi, izkušnjah pri prirejanju iger na srečo,
izpolnjevanju davčnih in drugih javnofinančnih obveznosti ter potrdilo iz
kazenske evidence ministrstva, pristojnega za pravosodje oziroma ustrezno
potrdilo pristojnega organa, če gre za tujo osebo. V primeru, da bo skupaj z
nameravano pridobitvijo delnic oziroma deležev koncesionarja za igralni salon,
delež fizične osebe posredno ali neposredno presegel 10% delež v koncesionarju
za igralni salon, mora fizična oseba predložiti tudi podatke o upravljavskih in
kapitalskih povezavah, še zlasti pa o povezavah s prireditelji oziroma
koncesionarji, pravnimi osebami, katerih dejavnost je s področja razvoja in
proizvodnje igralniških tehnologij oziroma sistemov za nadzor prirejanja iger
na srečo in z izvajalci drugih storitev, ki so neposredno povezane s
prirejanjem iger na srečo.
III. LASTNIŠKA STRUKTURA PRIREDITELJA OZIROMA KONCESIONARJA
5. člen
Za podatke iz 55.a člena ZIS je treba k
zahtevi za dodelitev koncesije za prirejanje posebnih iger na srečo v igralnici
predložiti tudi:
1.     
podrobnejše podatke o delničarju, ki poseduje več kot 5% delež v pravni
osebi, ki je vložila zahtevo za dodelitev koncesije za prirejanje posebnih iger
na srečo v igralnici, še zlasti pa o povezavah s prireditelji oziroma
koncesionarji, pravnimi osebami, katerih dejavnost je s področja razvoja in
proizvodnje igralniških tehnologij oziroma sistemov za nadzor prirejanja iger
na srečo in z izvajalci drugih storitev, ki so neposredno povezane s
prirejanjem iger na srečo;
2.     
poročilo o imetnikih vseh izdanih delnic za posameznega delničarja
gospodarske  družbe, ki je vložila zahtevo za dodelitev koncesije za prirejanje
posebnih iger na srečo v igralnici, v obliki in na način iz prvega odstavka 6.
člena te uredbe;
3.     
dokazila, iz katerih je razvidno, da delničar izpolnjuje merila za
veliko  družbo po predpisih, ki urejajo gospodarske  družbe, oziroma če
delničar ni velika  družba, dokazila, da pretežni del prihodkov ustvari iz
dejavnosti investicijskih in pokojninskih družb oziroma skladov, bančništva,
zavarovalništva oziroma finančnega posredništva ali s turistično dejavnostjo.
6. člen
(1) Prireditelj oziroma koncesionar, razen
koncesionar za igralni salon, ki je pravno organiziran kot  družba z omejeno
odgovornostjo, mora po stanju 30. junij in 31. december najpozneje v osmih dneh
po navedenih nadzornemu organu predložiti poročilo o
imetnikih vseh izdanih delnic v obliki seznama imetnikov v naslednjem
zaporedju:
1.     
identifikacijska številka imetnika delnic prireditelja oziroma
koncesionarja;
2.     
firma in sedež oziroma ime in naslov stalnega prebivališča imetnika
delnic prireditelja oziroma koncesionarja;
3.     
vrsta in število delnic posameznega imetnika delnic prireditelja oziroma
koncesionarja;
4.     
odstotek (na dve decimalni mesti natančno) števila delnic v celotnem
številu izdanih delnic prireditelja oziroma koncesionarja.
(2) Ne glede na prejšnji odstavek lahko
prireditelj oziroma koncesionar predloži le kopijo delniške knjige ali izpisek
stanja delniške knjige iz Klirinško depotne  družbe, če so iz dokumentacije
razvidni podatki iz prejšnjega odstavka.
7. člen
Koncesionar, razen koncesionar za igralni
salon, mora nadzornemu organu najkasneje v šestih
mesecih po preteku koledarskega leta predložiti dokumentacijo iz 3. točke
prvega odstavka 5. člena te uredbe.
IV. NALOŽBE KONCESIONARJA V KAPITAL PRAVNE OSEBE
(črtano)
8. člen
(črtan)
9. člen
(črtan)
IV. POSTOPEK ZA IZDAJO SOGLASJA
10. člen
(1) Pravna oseba, ki želi pridobiti
soglasje, pošlje zahtevo z obrazložitvijo, ki mora vsebovati podatke iz 4.
člena te uredbe, Ministrstvu za finance.
(2) Za pregled zahteve in za vodenje
postopka do izdaje soglasij iz te uredbe imenuje minister, pristojen za
finance, strokovno komisijo (v nadaljnjem besedilu: komisija).
(3) Komisija določi način dela s
poslovnikom, ki ga sprejme po poprejšnjem soglasju ministra, pristojnega za
finance.
(4) Komisija lahko v zvezi z izdajo
soglasja zahteva strokovno mnenje nadzornega organa in
drugih državnih organov, v zvezi z nameravano pridobitvijo delnic pa lahko za
mnenje zaprosi tudi prireditelja oziroma koncesionarja.
11. člen
Komisija po pregledu zahteve pripravi
mnenje, ki vsebuje tudi predlog odločitve.
12. člen
Komisija mora mnenje iz prejšnjega člena
pripraviti najkasneje v 15 dneh od vložitve popolne vloge in popolne
dokumentacije in ga predložiti ministru, pristojnemu za finance.
13. člen
Minister, pristojen za finance, pri
odločanju o izdaji soglasja poleg kriterijev iz tretjega odstavka 3. člena ZIS in predloga komisije glede:
a)     vpliva na odpiranje novih delovnih mest v Republiki Sloveniji,
upošteva predvsem število povečanja in strukturo novih delovnih mest in možnost
za zaposlovanje lokalnega prebivalstva;
b)     vpliva na razvoj dejavnosti igralništva, gostinstva in turizma ter
s področja razvoja in proizvodnje igralniških tehnologij oziroma vpliva na
druge dejavnosti, v katere se namenjajo sredstva iz igralništva, upošteva
predvsem širitev igralniške ponudbe, odpiranje novih gostinskih objektov in
drugih objektov turistične infrastrukture, skrb za naravno in kulturno
dediščino in druge vplive na okolje in poslovanje prireditelja oziroma
koncesionarja;
c)     vpliva na višino koncesijske dajatve in drugih dajatev, ki jih je
dolžan plačevati koncesionar, upošteva predvsem povečevanje koncesijske in
drugih javnih dajatev in dinamiko njihovega povečanja;
č)    možnosti nadzora vlaganj v povezane pravne
osebe in s povezanimi pravnimi osebami ter v odvisne pravne osebe in z
odvisnimi pravnimi osebami, upošteva predvsem učinkovitost, transparentnost in
namembnost vlaganj;
d)     možnosti repatriacije dobička v Republiko Slovenijo v primeru
vlaganj v tujino, upošteva predvsem predpise države sedeža pravne osebe,
statusne določbe, možnost vlagatelja na vplivanje o odločanju o delitvi dobička
in pogodbeno zavezanost pravne osebe glede vlaganja dobička v Republiko
Slovenijo.

Uredba o določitvi dokumentacije in ureditvi
drugih vprašanj v zvezi z izdajo soglasja za pridobitev oziroma odsvojitev
delnic in za naložbe v kapital pravnih oseb (Uradni list RS, št. 127/03) vsebuje naslednjo končno določbo:
»VI. KONČNA DOLOČBA
14. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o določitvi
dokumentacije in ureditvi drugih vprašanj v zvezi z izdajo soglasja za
pridobitev oziroma odsvojitev delnic in za naložbe v kapital pravnih oseb
(Uradni list RS, št. 109/12) spreminja naslov VI. poglavja
tako, da se glasi:
»V. KONČNA DOLOČBA«;
ter vsebuje naslednjo končno določbo:
»8. člen
Ta uredba začne veljati naslednji dan po
objavi v Uradnem listu Republike Slovenije.«.