1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi
Sklepa Komisije 2009/78/ES (UL L št. 331 z dne 15. decembra 2010,
str. 12; v nadaljevanju Uredba (EU) št. 1093/2010) dne 6. avgusta
2015 objavil Smernice o minimalnih merilih, ki jih mora izpolnjevati načrt za
reorganizacijo poslovanja (v nadaljevanju: smernice), ki so objavljene na
njegovi spletni strani.
(2) Smernice iz prvega odstavka tega člena določajo
minimalna merila, ki jih mora izpolnjevati načrt za reorganizacijo poslovanja,
da ga organ za reševanje odobri v skladu s členom 52(7) Direktive 2014/59/EU
Evropskega parlamenta in Sveta z dne 15. maja 2014 o vzpostavitvi okvira
za sanacijo ter reševanje kreditnih institucij in investicijskih podjetij ter o
spremembi Šeste direktive Sveta 82/891/EGS ter direktiv 2001/24/ES, 2002/47/ES,
2004/25/ES, 2005/56/ES, 2007/36/ES, 2011/35/EU, 2012/30/EU in 2013/36/EU in
uredb (EU) št. 1093/2010 ter (EU) št. 648/2012 Evropskega parlamenta
in Sveta.
(3) Smernice se uporabljajo za:
1.     
pristojne organe iz točke (i) člena 4(2) Uredbe (EU) št. 1093/2010,
2.     
organe za reševanje iz točke (iv) člena 4(2) Uredbe (EU)
št. 1093/2010.
2. člen
(Vsebina sklepa in obseg uporabe smernic)
(1) Banka Slovenije s tem sklepom določa uporabo smernic
in vseh njenih bodočih sprememb, če ne bo Banka Slovenije za posamezno
spremembo smernic odločila drugače, za:
1.     
Banko Slovenije, kadar v skladu z Zakonom o bančništvu (Uradni list RS,
št. 92/21 in 123/21 – ZBNIP; v nadaljevanju ZBan-3) v vlogi pristojnega
organa izvaja pristojnosti in naloge nadzora nad bankami in hranilnicami, ki so
v skladu z ZBan-3 pridobile dovoljenje za opravljanje bančnih storitev v
Republiki Sloveniji (v nadaljevanju banke),
2.     
Banko Slovenije, kadar v skladu z ZRPPB-1 izvaja naloge in pristojnosti
organa za reševanje.
(2) Banka Slovenije bo pri opravljanju nalog in
pristojnosti nadzora v skladu z ZBan-3 in Uredbo (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012, v celoti upoštevala določbe smernic v delu, v katerem se
nanašajo na izvajanje nalog in pooblastil pristojnega organa.
(3) Banka Slovenije bo pri opravljanju nalog in
pristojnosti organa za reševanje pri ocenjevanju ali načrt za reorganizacijo
poslovanja izpolnjuje zahtevana minimalna merila, v celoti upoštevala določbe
smernic v delu, v katerem se nanašajo na izvajanje nalog in pooblastil organa
za reševanje.
3. člen
(Razveljavitev predpisov)
Z dnem uveljavitve tega sklepa preneha veljati Sklep o
uporabi Smernic o minimalnih merilih, ki jih mora izpolnjevati načrt za
reorganizacijo poslovanja (Uradni list RS, št. 50/16 in 92/21 – ZRPPB-1).
4. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne 2. novembra 2021
Boštjan Vasle
predsednik
Sveta Banke Slovenije