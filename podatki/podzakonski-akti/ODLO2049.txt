1. člen
S tem odlokom se zaradi zajezitve in obvladovanja epidemije
COVID-19 začasno prepoveduje gibanje in zbiranje ljudi na javnih krajih in
površinah v Republiki Sloveniji, prepoveduje dostop na javne kraje in površine
v Republiki Sloveniji ter prepoveduje gibanje izven občine stalnega ali
začasnega prebivališča, razen če ta odlok ne določa drugače.
2. člen
Ta odlok se ne uporablja za dejavnosti, ki jih izvajajo
pristojne službe, za zagotavljanje izvajanja nalog države, samoupravnih
lokalnih skupnosti in javnih služb.
3. člen
(1) Gibanje, dostop in zadrževanje na javnem kraju je ob
upoštevanju ohranjanja varne razdalje do drugih oseb, ne glede na določbe 1.
člena tega odloka, za posameznike dovoljeno za:
-       
prihod in odhod na delo ter izvajanje delovnih nalog,
-       
opravljanje gospodarskih, kmetijskih in gozdarskih dejavnosti,
-       
odpravljanje neposredne nevarnosti za zdravje, življenje in premoženje,
-       
varstvo in pomoč osebam, ki so potrebne podpore, oziroma zaradi oskrbe
ali nege družinskih članov,
-       
dostop do lekarn, zdravstvenih in sanitarnih storitev,
-       
dostop do tujih diplomatskih in konzularnih predstavništev,
-       
dostop do storitev za nujne primere,
-       
dostop do izvajanja nalog, povezanih z delovanjem pravosodnih organov,
-       
dostop do storitev za osebe s posebnimi potrebami.
(2) Gibanje, dostop in zadrževanje na javnem kraju je ob upoštevanju
ohranjanja varne razdalje do drugih oseb, ne glede na določbe 1. člena tega
odloka, za posameznike dovoljeno za:
-       
dostop do trgovin z živili in kmetijske neposredne prodaje,
-       
dostop do drogerij in drogerijskih marketov,
-       
dostop do prodaje medicinskih proizvodov in zdravstvenih pripomočkov ter
sanitarnih pripomočkov,
-       
dostop do mest za prodajo hrane za živali,
-       
dostop do prodaje in vzdrževanje varnostnih proizvodov in proizvodov za
nujne primere,
-       
dostop do kmetijskih trgovin, vključno s klavnicami, in trgovin za
prodajo semen, krmil in gnojil,
-       
dostop do bencinskih črpalk,
-       
dostop do bank in pošt,
-       
dostop do dostavnih, čistilnih in higienskih storitev,
-       
dostop do komunalnih storitev za opravljanje z odpadki,
-       
dostop do avtomobilskih servisov in servisov kmetijske in gozdarske
mehanizacije in opreme.
(3) Če storitve iz prejšnjega odstavka niso zagotovljene v
občini prebivališča, je dostop dovoljen v drugo občino, vendar le do najbližje
dostopne storitve po javni cesti ali javni poti.
(4) Če Vlada Republike Slovenije sprejme ali odpravi začasno
prepoved ponujanja in prodaje blaga in storitev neposredno potrošnikom v
Republiki Sloveniji za posamezno blago ali storitev, se šteje, da je dovoljen
oziroma ni dovoljen tudi dostop do tega blaga in storitev v skladu z določbami
tega odloka.
(5) Občina lahko v okviru svojih pristojnosti, za območje
samoupravne lokalne skupnosti določi način, pogoje dostopa ali prepove dostop
na določene javne kraje in površine v občini.
4. člen
(1) Posameznik s stalnim in začasnim prebivališčem je lahko
nastanjen samo na enem naslovu prebivanja in se v času razglašene epidemije ne
sme seliti med obema prebivališčema.
(2) Dostop do javnih parkov in drugih sprehajalnih površin je
dovoljen le v občini prebivališča.
(3) Ne glede na določbe 1. člena tega odloka lahko
posameznik, ob upoštevanju ohranjanja varne razdalje do drugih oseb, na prostem
oziroma odprtih javnih krajih v občini prebivališča, izvaja
športno-rekreacijsko dejavnost individualnega značaja (npr. tek, kolesarjenje,
golf, joga) ali izvaja takšno športno-rekreacijsko dejavnost, pri kateri ob
običajnem izvajanju ni mogoč stik z drugimi posamezniki (npr. tenis, badminton,
balinanje).
(4) Če pri opravljanju svojih nalog vpoklican pripadnik
Civilne zaščite naleti na kršitve iz tega odloka, ki jih ne more preprečiti
oziroma prekiniti z opozorilom, o kršitvi nemudoma obvesti najbližjo postajo
policije.
5. člen
Gibanje, dostop in zadrževanje na javnem kraju se v okviru
izjem iz 3. in 4. člena tega odloka dovoljuje tudi:
-       
skupinam oseb, če gre za ožje družinske člane ali člane skupnega
gospodinjstva in če je mogoče ob tem gibanju zagotoviti varno razdaljo do
gibanja podobnih skupin ali posameznikov,
-       
skupinam sodelavcev do največ pet oseb, če uporabljajo skupni osebni
transport za prevoz na ali iz dela ali so vpoklicani za opravljanje nalog v
okviru Civilne zaščite.
6. člen
(1) Posameznikom in skupinam oseb iz prve alineje prejšnjega
člena je zaradi izvajanja vzdrževalnih del ali sezonskih opravil dovoljen
prihod, odhod in zadrževanje na zasebnem zemljišču ali objektu izven občine
prebivališča. Dostop na zasebno zemljišče ali objekt v občino izven občine
prebivališča je dovoljen le po najbližji javni cesti ali javni poti.
(2) Pri gibanju in zadrževanju iz prejšnjega odstavka, v
občini zadrževanja ni dovoljen dostop do storitev iz drugega odstavka 3. člena
tega odloka, razen če te storitve niso zagotovljene v občini bivališča.
(3) V času zadrževanja na zasebnem zemljišču ali bivanja v
objektu se mora posameznik izogibati stikom z drugimi posamezniki ali skupinami
oseb, razen z osebami iz prve alineje prejšnjega člena.
(4) Pri gibanju in zadrževanju iz prvega odstavka tega člena
mora imeti posameznik pri sebi izpisek iz zemljiške knjige ali drugo listino, s
katero dokazuje pravico do uporabe zemljišča ali objekta iz prvega odstavka
tega člena, in lastnoročno podpisano čitljivo izjavo, ki vsebuje podatke iz
petega odstavka tega člena. Dokazilo in izjavo mora na zahtevo pokazati
inšpektorju Zdravstvenega inšpektorata Republike Slovenije ali policistu.
(5) Izjava iz prejšnjega odstavka vsebuje naslednje podatke:
1.     
ime in priimek,
2.     
naslov bivališča,
3.     
naslov oziroma kraj cilja potovanja,
4.     
navedbo razloga, ki upravičuje gibanje in zadrževanje iz prvega odstavka
tega člena,
5.     
navedbo morebitnih ožjih družinskih članov ali članov skupnega
gospodinjstva, ki se v skladu s prvim odstavkom tega člena gibljejo in
zadržujejo z njim,
6.     
navedbo, da njemu ali ožjim družinskim članom ali članom skupnega
gospodinjstva, ki se v skladu s prvim odstavkom tega člena gibljejo in
zadržujejo z njim, ni bila odrejena osamitev (izolacija) ali karantena,
7.     
navedbo, da se zaveda kazenske ali odškodninske odgovornosti zaradi
neupoštevanja predpisov, odredb ali ukrepov za zatiranje ali preprečevanje
nalezljivih bolezni pri ljudeh,
8.     
navedbo, da se zaveda omejitev iz tega odloka in da jih bo spoštoval.
7. člen
Pri gibanju in zadrževanju na zaprtem javnem kraju, kjer se
izvajajo storitve iz 3. člena tega odloka, je ob upoštevanju ohranjanja varne
razdalje do drugih oseb, obvezna uporaba zaščitne maske ali druge oblike
zaščite ustnega in nosnega predela (šal, ruta ali podobna oblika zaščite, ki
prekrije nos in usta), ter obvezno razkuževanje rok. Razkužila mora zagotoviti
ponudnik storitev.
8. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih sedem dni in ob upoštevanju strokovnih razlogov
odloči, da se ti ukrepi še naprej uporabljajo, ali pa ukrepe spremeni oziroma
odpravi ter o tem obvesti Državni zbor in javnost.
9. člen
Globe za prekrške po tem odloku se izrekajo po zakonu, ki
ureja nalezljive bolezni. Izvajanje tega odloka poleg pristojnih inšpekcijskih
služb nadzoruje tudi policija v okviru svojih pristojnosti.

Odlok o začasni splošni prepovedi gibanja in
zbiranja ljudi na javnih krajih, površinah in mestih v Republiki Sloveniji ter
prepovedi gibanja izven občin (Uradni list RS, št. 52/20) vsebuje naslednji končni določbi:
»KONČNI DOLOČBI
10. člen
Z dnem uveljavitve tega odloka preneha veljati Odlok o
začasni splošni prepovedi gibanja in zbiranja ljudi na javnih mestih in
površinah v Republiki Sloveniji ter prepovedi gibanja izven občin (Uradni list
RS, št. 38/20 in 51/20).
11. člen
Ta odlok začne veljati 18. aprila 2020.«.

Odlok o spremembi Odloka o začasni splošni
prepovedi gibanja in zbiranja ljudi na javnih krajih, površinah in mestih v
Republiki Sloveniji ter prepovedi gibanja izven občin (Uradni list RS, št. 58/20) vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.