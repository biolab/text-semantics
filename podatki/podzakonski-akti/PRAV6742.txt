1. člen
(vsebina pravilnika)
S tem pravilnikom se ureja način dela Komisije za ugotovitev
podlage za odpoved pogodbe o zaposlitvi invalidu (v nadaljnjem besedilu:
Komisija) na podlagi predpisov o pokojninskem in invalidskem zavarovanju,
predpisov o delovnih razmerjih in predpisov o zaposlovanju invalidov.
2. člen
(sedež, žig, stroški)
Sedež Komisije je pri Zavodu za pokojninsko in invalidsko
zavarovanje Slovenije, Kolodvorska 15, 1518 Ljubljana. 
Komisija ima svoj žig z napisom: Republika Slovenija,
Ministrstvo za delo družino in socialne zadeve, Komisija za ugotovitev podlage
za odpoved pogodbe o zaposlitvi, Kolodvorska 15, Ljubljana. 
Sekretarja Komisije imenuje Komisija izmed javnih uslužbencev
Zavoda za pokojninsko in invalidsko zavarovanje Slovenije (v nadaljnjem
besedilu: Zavod) in ni član Komisije. 
Zavod zagotavlja materialne, tehnične in organizacijske
pogoje za delo Komisije.
3. člen
(uvedba postopka)
Komisija ugotavlja podlago za odpoved pogodbe o zaposlitvi na
podlagi prejema predloga delodajalca in delovne dokumentacije z ugotovitvami in
predlogom Zavoda Republike Slovenije za zaposlovanje (v nadaljnjem besedilu:
Zavod za zaposlovanje). 
Sestavo Komisije za obravnavo pripravljenih vlog določi
predsednik Komisije ali njegov namestnik. 
Komisija lahko od delodajalca pridobi dodatno dokumentacijo,
mnenje Inštituta Republike Slovenije za rehabilitacijo ali dopolnilno
izvedensko mnenje invalidske komisije Zavoda. 
Organizacija dela Komisije se podrobneje določi s poslovnikom,
ki ga sprejme Komisija.
4. člen
(delovna dokumentacija)
Za delovno dokumentacijo iz prvega odstavka prejšnjega člena
se štejejo: 
-       
izjava delodajalca o nameravani redni odpovedi pogodbe o zaposlitvi
invalidu z navedbo razlogov za redno odpoved pogodbe o zaposlitvi; 
-       
veljavna pogodba o zaposlitvi; 
-       
podpisano obvestilo zavarovanca, da je seznanjen z nameravano redno
odpovedjo pogodbe o zaposlitvi; 
-       
dokazilo o ugotovljeni invalidnosti oziroma telesni okvari; 
-       
dokumentacija, ki obsega podatke o zahtevah za zaposlitev pri
delodajalcu (splošni akt delodajalca, ki določa pogoje za opravljanje dela na
posameznem delovnem mestu, oziroma akt o sistemizaciji delovnih mest, izpis iz
izjave o varnosti z oceno tveganja); 
-       
dokazila o spremembah organiziranega delovnega procesa glede na prejšnje
stanje, če gre za spremembe organiziranega delovnega procesa; 
-       
program razreševanja presežnih delavcev, če gre za odpoved večjemu
številu delavcev iz poslovnih razlogov; 
-       
dokazilo oziroma obrazložitev poslovnega razloga za odpoved pogodbe o
zaposlitvi invalidu oziroma poslovnega razloga ter vpliva invalidnosti glede na
možnost zagotavljanja drugega delovnega mesta invalidu pri zavarovančevem
delodajalcu oziroma pri drugem delodajalcu; 
-       
ugotovitve in predlog Zavoda za zaposlovanje o izpolnjevanju pogojev za
odpoved pogodbe o zaposlitvi. 
Kot dokazilo iz četrte alinee prejšnjega odstavka se
upoštevajo dokumenti, ki so določeni v 8. členu Navodila za izpolnjevanje
obrazca prijave v zavarovanje za invalide (Uradni list RS, št. 10/05 in 45/05).
5. člen
(mnenje o podlagi za odpoved pogodbe o zaposlitvi)
Komisija poda mnenje o ugotovitvi podlage za odpoved pogodbe
o zaposlitvi (v nadaljnjem besedilu: mnenje) na podlagi pridobljene delovne
dokumentacije z ugotovitvami in predlogom Zavoda za zaposlovanje. 
Komisija ugotavlja podlage za odpoved pogodbe o zaposlitvi in
poda mnenje, če je prisotna večina članov Komisije. Mnenje je sprejeto, če je
zanj glasovala večina prisotnih članov, v primeru neodločenega glasovanja pa
odloča o izidu glas predsednika Komisije ali njegovega namestnika. 
Mnenje podpiše predsednik Komisije ali njegov namestnik. 
Komisija posreduje mnenje delodajalcu in invalidu, v primeru,
ko se začne postopek na zahtevo Zavoda ali Zavoda za zaposlovanje, pa tudi
Zavodu ali Zavodu za zaposlovanje.
6. člen
(začetek uporabe)
Ta pravilnik začne veljati 1. januarja 2006.
Št. 01701-57/2005
Ljubljana, dne 19. decembra 2005
EVA 2005-2611-0032
mag. Janez Drobnič l.r. 
Minister 
za delo, družino in socialne zadeve