1. člen
(vsebina)
S tem pravilnikom se določajo način vložitve zahtevkov,
potrebna dokazila za izplačilo in roki izplačil dodatnih sredstev za stroške
dela ter stroške materiala in storitev izvajalcem javnih socialnovarstvenih
programov, ki so v letu 2023 sofinancirani na podlagi javnih razpisov za
sofinanciranje socialnovarstvenih programov, za programe socialne rehabilitacije
zasvojenih, duševnega zdravja, za brezdomce, starejše, za preprečevanje
nasilja, za otroke in mladostnike, invalide in Rome ter druge programe za pomoč
v stiski (v nadaljnjem besedilu: dodatna sredstva).
2. člen
(način vložitve, potrebna dokazila in roki za vlaganje
zahtevkov)
(1) Izvajalec iz prejšnjega člena (v nadaljnjem besedilu:
izvajalec) zahtevek za izplačilo dodatnih sredstev (v nadaljnjem besedilu:
zahtevek) za dvomesečno obdobje, za vsak program iz prvega odstavka 82. člena
Zakona o interventnih ukrepih za odpravo posledic poplav in zemeljskih plazov
iz avgusta 2023 (Uradni list RS, št. 95/23; v nadaljnjem besedilu: zakon), v
obliki, kot velja za e-Račun, vloži na ministrstvo, pristojno za socialne
zadeve (v nadaljnjem besedilu: ministrstvo), prek UJP-net v elektronski obliki.
(2) Izvajalec zahtevku priloži tabelo v obliki Excel
preglednice, ki jo označi kot Priloga 1, in vsebuje podatke o:
1.     
izvajalcu (naziv),
2.     
številki in datumu pogodbe o sofinanciranju javnega socialnovarstvenega
programa za leto 2023,
3.     
nazivu oziroma naslovu programa, ki ga sofinancira ministrstvo,
4.     
obdobju, na katero se nanašajo dodatna sredstva,
5.     
znesku že uveljavljenih sredstev iz 82. člena zakona,
6.     
pogodbeni vrednosti javnega socialnovarstvenega programa za leto 2023,
ki ga sofinancira ministrstvo,
7.     
področju izvajanja socialnovarstvenega programa, ki ga določa prvi
odstavek 82. člena zakona,
8.     
številu obstoječih uporabnikov glede na kriterij v prijavi na javni
razpis za sofinanciranje javnega socialnovarstvenega programa,
9.     
številu obstoječih uporabnikov, zaradi katerih je prišlo do dodatnega
obsega izvajanja svetovanja in psihosocialne pomoči v obdobju, za katerega se
vlaga zahtevek,
10.  
številu novih uporabnikov, zaradi katerih je prišlo do dodatnega obsega
izvajanja svetovanja in psihosocialne pomoči v obdobju, za katerega se vlaga
zahtevek,
11.  
obliki svetovanja in psihosocialne pomoči, ki jo je izvajalec zaradi
soočanja s posledicami poplav in plazov v obdobju, za katerega se vlaga
zahtevek (opis), nudil uporabnikom,
12.  
posameznih stroških dela ter stroških materiala in storitev, ki so
neposredno povezani z namenom, določenim v drugem odstavku 82. člena zakona
(opis in navedba stroškov).
(3) Izvajalec zahtevku priloži tudi pisno izjavo odgovorne
osebe izvajalca, ki jo označi kot Priloga 2, da za dodatna sredstva iz
vloženega zahtevka za isti namen ni prejel sredstev iz drugih virov in da
dodatnih sredstev ni uveljavljal že v predhodnem zahtevku.
(4) Obdobja, na katera se nanaša
zahtevek, rok za njegovo izstavitev in rok za izplačilo dodatnih sredstev so
naslednji:


Obdobje, na katero se nanaša zahtevek

Rok za izstavitev zahtevka

Rok za izplačilo dodatnih sredstev iz proračuna Republike
  Slovenije


2. 9. 2023 do 31. 10. 2023

20. 11. 2023

najpozneje do 20. 12. 2023


1. 11. 2023 do 31. 12. 2023

20. 1. 2024

najpozneje do 20. 2. 2024


1. 1. 2024 do 29. 2. 2024

20. 3. 2024

najpozneje do 19. 4. 2024


1. 3. 2024 do 30. 4. 2024

20. 5. 2024

najpozneje do 20. 6. 2024


1. 5. 2024 do 30. 6. 2024

20. 7. 2024

najpozneje do 20. 8. 2024


1. 7. 2024 do 31. 8. 2024

20. 9. 2024

najpozneje do 18. 10. 2024


1. 9. 2024 do 31. 10. 2024

20. 11. 2024

najpozneje do 20. 12. 2024


1. 11. 2024 do 30. 11. 2024

5. 12. 2024

najpozneje do 30. 12. 2024


(5) O zahtevku odloči ministrstvo.
(6) V primeru vložitve nepopolnega zahtevka za izplačilo
dodatnih sredstev iz prvega odstavka 82. člena zakona se izvajalca pozove k
dopolnitvi zahtevka. V takšnem primeru se dodatna sredstva izvajalcu izplačajo
najpozneje v 30 dneh od dneva prejema popolnega zahtevka.
(7) Če ministrstvo ugotovi, da je izvajalec dodatna sredstva
iz 82. člena zakona porabil nenamensko oziroma neupravičeno, jih mora izvajalec
vrniti ministrstvu z zakonitimi zamudnimi obrestmi, obračunanimi od dneva
nakazila do dneva vračila.
3. člen
(hramba dokumentacije)
Za potrebe inšpekcijskega nadzora se dokumentacija, povezana
z izplačilom dodatnih sredstev, hrani pet let.
4. člen
(odgovornost za pravilnost zahtevkov)
Za pravilnost vloženih zahtevkov je odgovoren izvajalec.
KONČNA DOLOČBA
5. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0072-20/2023
Ljubljana, dne 15. septembra 2023
EVA 2023-2611-0057
Luka Mesec
minister
za delo, družino, socialne zadeve
in enake možnosti