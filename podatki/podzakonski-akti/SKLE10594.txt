1. člen
(vsebina sklepa)
Ta sklep določa program in način opravljanja preizkusa znanja
s področja trženja enot investicijskih skladov iz 1. točke tretjega
odstavka 131. člena Zakona o investicijskih skladih in družbah za upravljanje
(Uradni list RS, št. 31/15, 81/15 in 77/16; v nadaljnjem besedilu: ZISDU-3) (v
nadaljnjem besedilu: preizkus znanja), potrebnega za pridobitev dovoljenja za
trženje enot investicijskih skladov iz drugega odstavka 131. člena ZISDU-3.
2. člen
(program preizkusa znanja)
S preizkusom znanja se preverja, ali ima kandidat ustrezna znanja
z naslednjih področij:
1.     
investicijski skladi in družbe za upravljanje;
2.     
izbrane vsebine predpisov s področja trga kapitala;
3.     
preprečevanje pranja denarja;
4.     
izbrane vsebine davčnih predpisov;
5.     
poslovna etika in odnos do vlagateljev.
3. člen
(izpitni odbor in komisija za preizkus znanj)
Za namene izvedbe preizkusa znanja se oblikujeta izpitni
odbor in komisija za preizkus znanja.
4. člen
(sestava izpitnega odbora)
(1) Izpitni odbor sestavlja pet članov, in sicer:
1.     
2 predstavnika Združenja družb za upravljanje iz 511. člena ZISDU-3
(v nadaljnjem besedilu: Združenje);
2.     
2 predstavnika Agencije za trg vrednostnih papirjev (v nadaljnjem
besedilu: Agencija);
3.     
1 neodvisen strokovnjak.
(2) Neodvisni strokovnjak po tem sklepu je oseba, ki je
strokovnjak s področja gospodarskega prava ali financ oziroma z drugih področij
iz 2. člena tega sklepa in ni posredno ali neposredno povezana oseba s članico
Združenja.
(3) Vsak član izpitnega odbora ima namestnika. Mandat
članov izpitnega odbora in njihovih namestnikov traja 4 leta z možnostjo
ponovnega imenovanja.
(4) Predstavnika iz tretje točke prvega odstavka tega
člena in njegovega namestnika imenuje Agencija na predlog Združenja.
(5) Predsednik izpitnega odbora je predstavnik Agencije.
5. člen
(pristojnosti in način dela izpitnega odbora)
(1) Pristojnosti izpitnega odbora so naslednje:
1.     
določa podrobnejši program in vsebino preizkusa znanja;
2.     
določa merila za opravljanje preizkusa znanja;
3.     
določa navodila komisijam za preizkus znanj in listo članov komisij;
4.     
obravnava ugovore kandidatov;
5.     
predlaga Agenciji spremembo višine takse za opravljanje preizkusa
znanja;
6.     
sprejema poslovnik o delu izpitnega odbora in druge akte, ki se nanašajo
na preizkus znanja.
(2) Izpitni odbor lahko odloča, če je na seji prisotna
večina članov oziroma njihovih namestnikov. Odločitev izpitnega odbora je
sprejeta, če zanjo glasuje večina prisotnih članov izpitnega odbora oziroma
njihovih namestnikov.
(3) Izpitni odbor se sestaja na sejah.
6. člen
(sestava komisije za preizkus znanja)
(1) Člani komisije za preizkus znanja so lahko osebe, ki
imajo najmanj visoko strokovno izobrazbo in najmanj petletne izkušnje s
področja delovanja družb za upravljanje, gospodarskega prava in/ali financ.
Lista članov komisij vsebuje podatke o imenih in priimkih članov, njihovem
naslovu, izobrazbi, izkušnjah in zaposlitvi.
(2) Komisijo za posamezen preizkus znanja določi
Agencija, oziroma v primeru iz četrtega odstavka 131. člena ZISDU-3, Združenje
z liste članov komisij. Komisijo za posamezen preizkus znanja sestavljajo trije
člani, od katerih je eden predsednik.
(3) Član komisije ne sme biti oseba, ki je v sorodstvenem
razmerju s kandidatom, ali oseba, v zvezi s katero obstaja dvom o
nepristranskosti.
7. člen
(pristojnosti komisije)
(1) Pristojnosti komisije so naslednje:
1.     
izvaja preizkuse znanja;
2.     
ugotavlja rezultate preizkusov znanja;
3.     
poroča izpitnemu odboru in mu predlaga spremembe meril za preizkus
znanja.
(2) Za pravilno izvedbo preizkusa znanja odgovarja
predsednik komisije oziroma njegov namestnik.
8. člen
(razpis preizkusa znanja)
(1) Agencija oziroma v primeru iz četrtega odstavka
131. člena ZISDU-3, Združenje najmanj dvakrat na leto na svoji spletni
strani objavi datum preizkusa znanja. V razpisu se navede najmanj:
1.     
rok oziroma roke, ko bo mogoče opravljati preizkus znanja;
2.     
mesto, kjer bo mogoče opravljati preizkus znanja;
3.     
rok, v katerem je potrebno vložiti prijavo oziroma odjavo od preizkusa
znanja;
4.     
način prijave in naslov, na katerega je potrebno nasloviti prijavo k
preizkusu znanja;
5.     
način obveščanja kandidatov v primeru neizpolnjevanja pogojev;
6.     
višino, način in rok za plačilo takse.
(2) Rok za prijavo ne sme biti krajši od 8 dni od dneva
objave razpisa, razpis pa mora biti objavljen najmanj 45 dni pred dnevom, ko bo
mogoče opravljati preizkus znanja.
9. člen
(prijava k preizkusu znanja)
Prijava kandidata k preizkusu znanja mora vsebovati:
1.     
ime in priimek kandidata (pri kandidatkah tudi dekliški priimek);
2.     
naslov stalnega bivališča kandidata;
3.     
datum rojstva kandidata;
4.     
kontaktni podatek;
5.     
naslov za obveščanje (če je različen od stalnega naslova);
6.     
datum in kraj izpolnitve prijave in lastnoročen podpis kandidata;
7.     
dokazilo o plačilu takse.
10. člen
(način opravljanja preizkusa znanja)
(1) Kandidat opravlja preizkus znanja pisno, izjemoma
lahko tudi ustno.
(2) Pred pristopom k preizkusu znanja se mora kandidat
identificirati z osebnim dokumentom.
(3) Agencija oziroma v primeru iz četrtega odstavka
131. člena ZISDU-3 Združenje, o poteku preizkusa znanja za vsakega
kandidata vodi zapisnik, ki vsebuje:
1.     
ime in priimek kandidata (pri kandidatkah tudi dekliški priimek);
2.     
datum rojstva kandidata;
3.     
podatek o tem, kolikokrat je kandidat že opravljal preizkus znanja;
4.     
imena in priimke članov komisije in zapisnikarja;
5.     
pisno nalogo oziroma vprašanja iz ustnega preizkusa znanja;
6.     
uspeh kandidata pri preizkusu znanja;
7.     
datum preizkusa ter podpise članov komisije in zapisnikarja.
(4) Uspeh kandidata pri preizkusu znanja se ocenjuje na
opisni način, in sicer: kandidat je preizkus znanja uspešno opravil ali
kandidat preizkusa znanja ni opravil.
(5) Agencija oziroma v primeru iz četrtega odstavka 131.
člena ZISDU-3, Združenje kandidata o uspehu pri preizkusu znanja pisno obvesti
najkasneje v roku 15 dni po končanem preizkusu. Če ga je kandidat uspešno
opravil, mu je posredovano tudi potrdilo o uspešno opravljenem preizkusu znanj,
ki vsebuje:
1.     
navedbo, da potrdilo izdaja Agencija;
2.     
ime in priimek kandidata (pri kandidatkah tudi dekliški priimek);
3.     
datum rojstva kandidata;
4.     
evidenčno številko potrdila;
5.     
datum izdaje potrdila;
6.     
podpis predsednika izpitnega odbora ali drugega predstavnika Agencije v
izpitnem odboru in žig Agencije.
(6) Če kandidat preizkusa znanja ni uspešno opravil, ima
pravico do ponovnega pristopa na naslednjem razpisanem roku.
11. člen
(vodenje evidence)
(1) Agencija oziroma v primeru iz četrtega odstavka 131.
člena ZISDU-3, Združenje za posamezen izpitni rok vodi seznam, ki vsebuje
naslednje podatke:
1.     
ime in priimek kandidata (pri kandidatkah tudi dekliški priimek);
2.     
naslov stalnega bivališča kandidata;
3.     
datum rojstva kandidata;
4.     
podatek o tem, kolikokrat je kandidat že opravljal preizkus znanja;
5.     
datum plačila takse in
6.     
zapisnik o poteku preizkusa znanja.
(2) Pisno nalogo oziroma vprašanja iz ustnega preizkusa
znanja se uniči eno leto po izdaji potrdila o uspešno opravljenem preizkusu
znanja oziroma dokončni rešitvi ugovora zoper odločitev komisije.

Sklep o preizkusu znanja s področja trženja
enot investicijskih skladov (Uradni list RS, št. 100/15) vsebuje naslednji končni določbi:
»KONČNI DOLOČBI
12. člen
(prenehanje uporabe sklepa)
Z dnem uveljavitve tega sklepa se preneha uporabljati Sklep o
preizkusu znanja s področja trženja enot investicijskih skladov (Uradni list
RS, št. 33/12, 76/12 in 31/15 – ZISDU-3).
13. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.«.

Sklep o spremembah Sklepa o preizkusu znanja s
področja trženja enot investicijskih skladov (Uradni list RS, št. 51/18) vsebuje naslednjo končno določbo:
»KONČNA DOLOČBA
8. člen
Ta sklep začne veljati naslednji dan po objavi v Uradnem
listu Republike Slovenije.«.