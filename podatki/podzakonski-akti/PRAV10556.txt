I. SPLOŠNA DOLOČBA
1. člen
(1) Ta pravilnik določa kriterije, ki jih morata izpolnjevati
slovenska in tuja gospodarska družba za izvedbo pogodbe o usposabljanju v
gospodarski družbi s sedežem v Republiki Sloveniji. 
(2) Namen usposabljanja je dodatno usposobiti tuje ali
slovenske strokovne delavce za opravljanje dela pri delodajalcu. 
(3) Določbe tega pravilnika se uporabljajo tudi za samostojne
podjetnike posameznike.
II. KRITERIJI ZA KAPITALSKO POVEZANOST IN USTREZNOST POGODBE
O POSLOVNO-TEHNIČNEM SODELOVANJU ALI PRENOSU TEHNOLOGIJE
2. člen
(1) Za izvedbo pogodbe o usposabljanju morata biti slovenska
in tuja gospodarska družba kapitalsko povezani ali imeti sklenjeno pogodbo o
poslovno-tehničnem sodelovanju ali prenosu tehnologije. 
(2) Za kapitalsko povezanost se šteje, če ima slovenska ali
tuja gospodarska družba najmanj 10-odstotni delež v slovenski ali tuji
gospodarski družbi, ki ne sme biti manjši od 8.400 eurov. 
(3) Pogodba o poslovno-tehničnem sodelovanju ali prenosu tehnologije
se šteje za ustrezno, če sta slovenska in tuja gospodarska družba v skladu s
predpisi obeh držav registrirani za opravljanje dejavnosti na področjih, na
katerih bosta sodelovali po tej pogodbi. 
(4) Pogodba iz prejšnjega odstavka mora kazati najmanj 41.800
eurov letnega prometa med slovensko in tujo gospodarsko družbo. 
(5) Izpolnjevanje kriterijev iz drugega, tretjega in četrtega
odstavka tega člena upravičeni vlagatelj dokazuje s tema dokaziloma, ki se
priložita vlogi za izdajo dovoljenja za delo: 
1.     
dokazilom o kapitalski povezanosti in ustrezni registraciji (izpis iz
poslovnega registra). Izpis iz poslovnega registra za slovenske gospodarske
družbe pridobi Zavod Republike Slovenije za zaposlovanje po uradni dolžnosti; 
2.     
pogodbo o poslovno-tehničnem sodelovanju ali prenosu tehnologije.
III. POGODBA O USPOSABLJANJU
3. člen
(1) Slovenska in tuja gospodarska družba lahko za največ dve
leti skleneta pogodbo o usposabljanju, na podlagi katere se lahko izvaja en ali
več programov usposabljanja. 
(2) Pogodba o usposabljanju poleg programa usposabljanja
vsebuje: 
1.     
določilo, da bodo tuji napoteni delavci ob napotitvi prejemali plačo
tuje gospodarske družbe v skladu z zakonom o delovnih razmerjih in po določbah
kolektivnih pogodb, ki veljajo na celotnem ozemlju Republike Slovenije; 
2.     
podatke o načinu kritja stroškov nastanitve z navedbo naslova začasnega
prebivališča ter 
3.     
višino in način zagotavljanja povračila stroškov prehrane napotenih
delavcev.
IV. PROGRAM USPOSABLJANJA TUJIH NAPOTENIH DELAVCEV
4. člen
Program usposabljanja tujih napotenih delavcev izvaja
slovenska gospodarska družba s svojimi strokovnimi delavci ali zunanjimi
strokovnimi izvajalci. Program se lahko izvaja v prostorih oziroma na krajih,
na katerih opravlja svojo dejavnost, ali pa na organiziranih seminarjih in v
drugih ustreznih oblikah usposabljanja zunaj svojih prostorov.
5. člen
Program usposabljanja iz prejšnjega člena vsebuje: 
1.     
seznam tujih napotenih delavcev z navedbo delovnih mest v tuji
gospodarski družbi in njihovo strokovno izobrazbo; 
2.     
način usposabljanja – individualno ali skupinsko. V posamezni skupini je
lahko največ pet tujih napotenih delavcev; 
3.     
področje usposabljanja. Za vsakega tujega delavca se navedejo strokovno
področje, poklic ali delovna mesta, na katerih se bo dodatno usposabljal; 
4.     
cilj usposabljanja. Navedeta se znanje in usposobljenost, ki naj bi ju
tuji napoteni delavci dosegli pri tem usposabljanju (na primer uvajanje v delo
v zvezi z novimi tehnologijami, standardi, ekološkimi zahtevami, izobraževanje
za prakso in podobno); 
5.     
obveznosti tujega napotenega delavca pri usposabljanju. Navedejo se
obveznosti, kakršne so pisanje dnevnika, poročila o delu, izdelava elaborata,
izpit, praktični preizkus znanja in podobno. V programu se navede najmanj ena
taka obveznost; 
6.     
mentor (ime in priimek, izobrazba in delovno mesto) in njegove
obveznosti. Posameznik je lahko mentor največ eni skupini petih tujih napotenih
delavcev ali največ dvema tujima napotenima delavcema, ki se individualno
usposabljata. Njegova naloga je tudi pripraviti poročilo o izvedenem
usposabljanju; 
7.     
preverjanje uspešnosti usposabljanja. Določi se način preverjanja, ki se
lahko opravi na podlagi poročila o izvedenem usposabljanju, z razgovorom pred
komisijo, praktičnim preizkusom znanja in podobno; 
8.     
kraj usposabljanja. Navedejo se na primer proizvodni prostori, učne
delavnice slovenske gospodarske družbe, udeležba na seminarjih in podobno ter
čas opravljanja usposabljanja na posamezni lokaciji.
V. PROGRAM USPOSABLJANJA SLOVENSKIH DELAVCEV
6. člen
Program usposabljanja delavcev, ki so zaposleni v slovenski
gospodarski družbi, izvajajo tuji napoteni delavci. Program se lahko izvaja v
prostorih oziroma na lokacijah, na katerih slovenska gospodarska družba
opravlja svojo dejavnost, ali pa na organiziranih seminarjih in v drugih
ustreznih izobraževalnih oblikah zunaj njenih prostorov.
7. člen
Program usposabljanja iz prejšnjega člena vsebuje: 
1.     
seznam tujih napotenih delavcev, ki bodo usposabljali delavce, zaposlene
v slovenski gospodarski družbi, z navedbo delovnih mest v tuji gospodarski
družbi in njihovo strokovno izobrazbo; 
2.     
način usposabljanja delavcev, zaposlenih v slovenski gospodarski družbi
– individualno ali skupinsko. Posamezen tuji napoteni delavec lahko usposablja
v skupini največ pet delavcev, zaposlenih v slovenski gospodarski družbi, ali
individualno največ dva; 
3.     
področje usposabljanja. Za vsakega delavca se navedejo strokovno
področje, poklic ali delovna mesta, na katerih se bo usposabljal; 
4.     
cilj usposabljanja. Navedeta se znanje in usposobljenost, ki naj bi ju
delavci dosegli (na primer uvajanje v delo v zvezi z novimi tehnologijami,
standardi, ekološkimi zahtevami, funkcionalno izobraževanje in podobno); 
5.     
obveznosti delavcev pri usposabljanju. Navedejo se obveznosti, kakršne
so pisanje dnevnika, poročila o delu, izdelava elaborata, izpit, praktični
preizkus znanja in podobno. V programu se navede najmanj ena taka obveznost; 
6.     
tujec mentor pripravi poročilo o izvedenem usposabljanju; 
7.     
preverjanje uspešnosti usposabljanja. Določi se način preverjanja, ki se
lahko opravi na podlagi poročila o izvedenem usposabljanju, z razgovorom pred
komisijo, praktičnim preizkusom znanja in podobno; 
8.     
kraj usposabljanja. Navedejo se na primer proizvodni prostori, učne
delavnice slovenske gospodarske družbe, udeležba na seminarjih in podobno ter
čas opravljanja usposabljanja na posamezni lokaciji.
VI. PREVERJANJE IN POTRDITEV PROGRAMA USPOSABLJANJA
8. člen
Pred vlogo za izdajo delovnega dovoljenja mora slovenska
gospodarska družba od pristojne zbornice, ustanovljene na podlagi zakona, ki
ureja gospodarske zbornice, ali na podlagi drugega zakona, in za katere je
ugotovljena njihova reprezentativnost (v nadaljnjem besedilu: pristojna zbornica),
ali združenja delodajalcev pridobiti soglasje o ustreznosti programa
usposabljanja. V ta namen pošlje pristojni zbornici ali združenju delodajalcev
pogodbo s tem programom.
9. člen
(1) Pristojna zbornica oziroma združenje delodajalcev preveri
program usposabljanja ter izda soglasje o njegovi ustreznosti in skladnosti s
kriteriji iz 5. ali 7. člena tega pravilnika. 
(2) Pristojna zbornica oziroma združenje delodajalcev z žigom
in podpisom odgovorne osebe potrdi program usposabljanja in ga skupaj s soglasjem
o njegovi ustreznosti vrne slovenski gospodarski družbi.
10. člen
Stroške potrditve programa usposabljanja in izdaje soglasja
krije slovenska gospodarska družba. Višino njihovega povračila določi pristojna
zbornica oziroma združenje delodajalcev po predhodnem soglasju Ministrstva za
delo, družino in socialne zadeve.
11. člen
Ko je program usposabljanja končan, slovenska gospodarska
družba pošlje pristojni zbornici oziroma združenju delodajalcev poročilo z
rezultati tega usposabljanja.
VII. KONČNI DOLOČBI
12. člen
Z dnem uveljavitve tega pravilnika se preneha uporabljati
Pravilnik o kriterijih za dodatno izobraževanje v gospodarski družbi (Uradni
list RS, št. 52/06).
13. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0072-19/2011
Ljubljana, dne 17. avgusta 2011
EVA 2011-2611-0009
dr. Ivan Svetlik l.r. 
Minister 
za delo, družino in socialne zadeve 
Soglašam! 
v funkciji ministra za gospodarstvo 
mag. Mitja Gaspari l.r. 
Minister