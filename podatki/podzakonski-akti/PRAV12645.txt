I. SPLOŠNE DOLOČBE
1. člen
(vsebina)
Ta pravilnik določa vrste sadnih rastlin, kategorije
razmnoževalnega materiala in sadik sadnih rastlin, namenjenih za pridelavo
sadja, pogoje in zahteve, ki jih mora glede kakovosti, zdravstvenega stanja in
sortne pristnosti izpolnjevati posamezna kategorija razmnoževalnega materiala
in sadik sadnih rastlin, namenjenih za pridelavo sadja med pridelavo in na trgu,
zahteve glede sorte, glede sledljivosti, pakiranja in označevanja
razmnoževalnega materiala in sadik sadnih rastlin, namenjenih za pridelavo
sadja, način preverjanja skladnosti razmnoževalnega materiala in sadik s
predpisanimi pogoji in zahtevami, zahteve za dobavitelja, zahteve za uradno
potrditev in postopek uradne potrditve razmnoževalnega materiala in sadik
sadnih rastlin, namenjenih za pridelavo sadja, v skladu z:
-       
Direktivo Sveta 2008/90/ES z dne 29. septembra 2008 o trženju
razmnoževalnega materiala sadnih rastlin in sadnih rastlin, namenjenih za
pridelavo sadja (UL L št. 267 z dne 8. 10. 2008, str. 8), zadnjič spremenjeno z
Izvedbenim sklepom Komisije (EU) 2022/1933 z dne 12. oktobra 2022 o spremembi
Direktive Sveta 2008/90/ES glede podaljšanja odstopanja v zvezi z uvoznimi
pogoji za razmnoževalni material sadnih rastlin in sadne rastline, namenjene za
pridelavo sadja, iz tretjih držav (UL L št. 266 z dne 13. 10. 2022, str.19), 
-       
Izvedbeno direktivo Komisije 2014/96/EU z dne 15. oktobra 2014 o
zahtevah v zvezi z označevanjem, pečatenjem in pakiranjem razmnoževalnega
materiala sadnih rastlin in sadnih rastlin, namenjenih za pridelavo sadja, ki
spadajo v področje uporabe Direktive Sveta 2008/90/ES (UL L št. 298 z dne 16.
10. 2014, str. 12), zadnjič spremenjeno z Izvedbeno direktivo Komisije (EU)
2019/1813 z dne 29. oktobra 2019 o spremembi Izvedbene direktive 2014/96/EU o
zahtevah v zvezi z označevanjem, pečatenjem in pakiranjem razmnoževalnega
materiala sadnih rastlin in sadnih rastlin, namenjenih za pridelavo sadja, ki
spadajo v področje uporabe Direktive Sveta 2008/90/ES glede barve etikete za
certificirane kategorije razmnoževalnega materiala in sadnih rastlin ter
vsebine dokumenta dobavitelja (UL L št. 278 z dne 30. 10. 2019, str. 7), in
-       
Izvedbeno direktivo Komisije 2014/98/EU z dne 15. oktobra 2014 o
izvajanju Direktive Sveta 2008/90/ES v zvezi s posebnimi zahtevami za rodove in
vrste sadnih rastlin iz Priloge I k Direktivi, posebnimi zahtevami, ki jih
morajo izpolnjevati dobavitelji, in podrobnimi predpisi za uradne preglede (UL
L št. 298 z dne 16. 10. 2014, str. 22), zadnjič spremenjeno z Izvedbeno
direktivo Komisije (EU) 2022/2438 z dne 12. decembra 2022 o spremembi Direktive
93/49/EGS in Izvedbene direktive 2014/98/EU glede nadzorovanih nekarantenskih
škodljivih organizmov za Unijo na razmnoževalnem materialu okrasnih rastlin,
razmnoževalnem materialu sadnih rastlin in sadnih rastlinah, namenjenih za
pridelavo sadja (UL L št. 319 z dne 13. 12. 2022, str. 54), (v nadaljnjem
besedilu: Direktiva 2014/98/EU).
2. člen
(uporaba)
(1) Ta pravilnik se uporablja za razmnoževalni material
sadnih rastlin, namenjenih za pridelavo sadja (v nadaljnjem besedilu:
razmnoževalni material), in za sadike sadnih rastlin, namenjenih za pridelavo
sadja (v nadaljnjem besedilu: sadike), ki se tržijo v Evropski uniji (v
nadaljnjem besedilu: EU).
(2) Določbe tega pravilnika se uporabljajo za rodove in
vrste rastlin iz priloge 1, ki je sestavni del tega pravilnika, in njihove
križance.
(3) Določbe tega pravilnika se uporabljajo tudi za
podlage in druge dele rastlin drugih rodov ali vrst rastlin, razen tistih iz
priloge 1 tega pravilnika in njihovih križancev, če je ali če bo nanje cepljen
razmnoževalni material katerega od rodov ali vrst rastlin, navedenih v prilogi
1 tega pravilnika, ali njihovih križancev.
(4) Določbe tega pravilnika se ne uporabljajo za
razmnoževalni material in sadike, ki so namenjeni izvozu v tretje države, če so
pravilno označeni in ločeni od ostalega razmnoževalnega materiala in sadik.
3. člen
(izrazi)
Izrazi, uporabljeni v tem pravilniku, imajo naslednji pomen: 
1.     
certificirana matična rastlina je matična rastlina, ki je namenjena
pridelavi certificiranega materiala;
2.     
enota pridelave je objekt ali zemljišče, kjer se pridobivajo,
vzdržujejo, razmnožujejo ali pridelujejo razmnoževalni material ali sadike;
3.     
grafična enota rabe kmetijskega gospodarstva (v nadaljnjem besedilu:
GERK) je strnjena površina kmetijskega zemljišča z enako vrsto rabe, kot je
opredeljena v zakonu, ki ureja kmetijstvo;
4.     
GERK-PID je identifikacijska oznaka GERK, pod katero se GERK vodi v
registru kmetijskih gospodarstev v skladu z zakonom, ki ureja kmetijstvo;
5.     
imenovani laboratorij je laboratorij, imenovan za opravljanje
diagnostičnih preiskav in drugih testov razmnoževalnega materiala in sadik sadnih
rastlin v skladu z zakonom, ki ureja semenski material kmetijskih rastlin, ali
laboratorij, ki ima v skladu s predpisi, ki urejajo zdravstveno varstvo
rastlin, javno pooblastilo za opravljanje diagnostičnih preiskav škodljivih
organizmov;
6.     
izvorna matična rastlina je matična rastlina, ki je namenjena pridelavi
izvornega materiala;
7.     
klon je gensko izenačeno vegetativno potomstvo ene same rastline;
8.     
laboratorij je objekt ali prostor, kjer se izvaja testiranje
razmnoževalnega materiala in sadik sadnih rastlin;
9.     
matična rastlina je rastlina, ki jo kot tako opredeli dobavitelj in je
namenjena razmnoževanju;
10.  
mikrorazmnoževanje je razmnoževanje rastlin z uporabo 'in vitro'
kulture iz diferenciranih vegetativnih brstov ali rastnih vršičkov, odvzetih od
določene rastline z namenom pridelave večje količine rastlinskega materiala;
11.  
množitev je pridobivanje matičnih rastlin z vegetativnim razmnoževanjem
z namenom, da se pridobi zadostno število matičnih rastlin določene kategorije;
12.  
obnova matične rastline je zamenjava določene matične rastline z
rastlino, ki se pridobi iz te matične rastline z vegetativnim razmnoževanjem;
13.  
osnovna matična rastlina je matična rastlina, ki je namenjena pridelavi
osnovnega materiala;
14.  
praktično brez pomanjkljivosti pomeni, da so pomanjkljivosti, ki
zmanjšujejo kakovost ali uporabnost razmnoževalnega materiala ali sadik,
prisotne v obsegu, ki je enak ali manjši od obsega, ki lahko nastane ob uporabi
dobre prakse pridelave in dodelave, oziroma je ta obseg v skladu z dobro prakso
pridelave in dodelave;
15.  
praktično brez škodljivih organizmov pomeni, da je prisotnost škodljivih
organizmov v ali na razmnoževalnem materialu ali sadikah v obsegu, ki je tako
majhen, da še zagotavlja sprejemljivo kakovost in uporabnost razmnoževalnega
materiala ali sadik;
16.  
rastlina kandidatka za izvorno matično rastlino je rastlina, ki je
namenjena uradni potrditvi kot izvorna matična rastlina (v nadaljnjem besedilu:
rastlina kandidatka);
17.  
rastlina s plodovi je rastlina, ki se razmnoži iz določene matične
rastline in vzgoji za pridelavo plodov z namenom, da se preveri sortna
istovetnost matične rastline;
18.  
razmnoževalni material so seme, deli rastlin in cele rastline, vključno
s podlagami, ki so namenjeni za razmnoževanje in za pridelavo sadnih rastlin;
19.  
sadike so sadne rastline, ki so po trženju namenjene za sajenje ali za
presajanje;
20.  
shranjevanje z zamrzovanjem ali krioprezervacija je vzdrževanje
rastlinskega materiala z ohladitvijo na izredno nizke temperature z namenom, da
se ohrani sposobnost preživetja tega materiala;
21.  
škodljivi organizem je katerokoli vrsta, sev ali biotip rastline, živali
ali patogenega povzročitelja, ki je škodljiv rastlinam ali rastlinskim
proizvodom;
22.  
nadzorovani nekarantenski škodljivi organizem je škodljivi organizem, ki
je naveden v prilogi I, prilogi II ali prilogi III Direktive 2014/98/EU;
23.  
testiranje je vsako preverjanje, razen vizualnega pregleda;
24.  
vizualni pregled je pregled rastlin ali delov rastlin s prostim očesom,
lupo, stereoskopom ali mikroskopom.
4. člen
(kategorije razmnoževalnega materiala in sadik)
(1) Kategorije razmnoževalnega materiala in sadik so:
1.     
izvorni material je razmnoževalni material:
- 
ki je bil pridobljen po splošno uveljavljenih postopkih z namenom
vzdrževanja pristnosti sorte, vključno z njenimi pomološkimi lastnostmi, in z
namenom preprečevanja širjenja škodljivih organizmov,
- 
ki je namenjen pridelavi osnovnega materiala ali certificiranega
materiala, razen sadik,
- 
ki izpolnjuje zahteve za izvorni material, določene s tem pravilnikom za
posamezni rod ali vrsto, in
- 
za katerega je bilo na podlagi uradnih pregledov ugotovljeno, da
izpolnjuje zahteve iz te točke;
2.     
osnovni material je razmnoževalni material:
- 
ki je bil pridelan na vegetativen način neposredno ali v znanem številu
stopenj iz izvornega materiala po splošno uveljavljenih postopkih z namenom
ohranjanja pristnosti sorte, vključno z njenimi pomološkimi lastnostmi, in z
namenom preprečevanja širjenja škodljivih organizmov,
- 
ki je namenjen pridelavi certificiranega materiala, 
- 
ki izpolnjuje zahteve za osnovni material, določene s tem pravilnikom za
posamezni rod ali vrsto, in
- 
za katerega je bilo na podlagi uradnih pregledov ugotovljeno, da
izpolnjuje zahteve iz te točke;
3.     
certificiran material:
a)   
je razmnoževalni material:
-  ki je bil pridelan na
vegetativen način iz osnovnega ali izvornega materiala ali, v primeru podlag,
iz certificiranega semena, pridobljenega od osnovnega ali certificiranega
materiala podlag,
-  ki je namenjen pridelavi
sadik,
-  ki izpolnjuje zahteve za
certificiran material, določene s tem pravilnikom za posamezni rod ali vrsto,
in
-  za katerega je bilo na
podlagi uradnih pregledov ugotovljeno, da izpolnjuje zahteve iz te točke;
b)   
so sadike:
-  ki so bile pridelane
neposredno iz certificiranega, osnovnega ali izvornega razmnoževalnega
materiala,
-  ki so namenjene pridelavi
sadja,
-  ki izpolnjujejo zahteve za
certificiran material, določene s tem pravilnikom za posamezni rod ali vrsto,
in
-  za katere je bilo na podlagi
uradnih pregledov ugotovljeno, da izpolnjujejo zahteve iz te točke;
4.     
material kategorije Conformitas Agraria Communitatis (v nadaljnjem
besedilu: CAC material) so razmnoževalni material in sadike, ki:
- 
so sortno pristni in sortno čisti,
- 
so namenjeni pridelavi razmnoževalnega materiala, sadik ali sadja, in
- 
izpolnjujejo zahteve za CAC material, določene s tem pravilnikom za
posamezni rod ali vrsto.
(2) Razmnoževalni material ali sadike, ki izpolnjujejo
zahteve za določeno kategorijo, se ne smejo pomešati z razmnoževalnim
materialom ali sadikami drugih kategorij ali z razmnoževalnim materialom in
sadikami, ki ne izpolnjujejo zahtev za nobeno od kategorij iz prejšnjega
odstavka.
II. SPLOŠNE ZAHTEVE ZA PRIDELAVO IN TRŽENJE RAZMNOŽEVALNEGA
MATERIALA IN SADIK TER ZAGOTAVLJANJE SKLADNOSTI
5. člen
(splošne zahteve)
(1) Razmnoževalni material in sadike se lahko tržijo, če
izpolnjujejo zahteve glede sorte in glede sledljivosti, pakiranja in
označevanja iz 6. in 7. člena tega pravilnika ter če izpolnjujejo:
-       
posebne zahteve za uradno potrjen razmnoževalni material in sadike iz
IV. poglavja tega pravilnika in jih je za to pristojni organ v državi članici
EU uradno potrdil kot izvorni, osnovni ali certificiran material, ali
-       
posebne zahteve za CAC material iz V. poglavja tega pravilnika.
(2) Razmnoževalni material in sadike, ki so gensko
spremenjeni organizmi (v nadaljnjem besedilu: GSO) v skladu s predpisi, ki
urejajo ravnanje z GSO, se lahko tržijo le, če so bili kot GSO odobreni v
skladu s predpisi, ki urejajo ravnanje z GSO, ali v skladu z Uredbo (ES) št.
1829/2003 Evropskega parlamenta in Sveta z dne 22. septembra 2003 o gensko
spremenjenih živilih in krmi (UL L št. 268 z dne 18. 10. 2003, str. 1), zadnjič
spremenjeno z Uredbo (EU) 2019/1381 Evropskega parlamenta in Sveta z dne 20.
junija 2019 o preglednosti in trajnosti ocenjevanja tveganja v prehranski
verigi v EU ter o spremembah uredb (ES) št. 178/2002, (ES) št. 1829/2003, (ES)
št. 1831/2003, (ES) št. 2065/2003, (ES) št. 1935/2004, (ES) št. 1331/2008, (ES)
št. 1107/2009, (EU) 2015/2283 in Direktive 2001/18/ES (UL L št. 231 z dne 6. 9.
2019, str. 1), (v nadaljnjem besedilu: Uredba 1829/2003/ES).
(3) Če so proizvodi, pridobljeni iz razmnoževalnega
materiala ali sadik iz prejšnjega odstavka, namenjeni za uporabo kot živila,
kot so opredeljena v 3. členu Uredbe 1829/2003/ES, ali kot krma, kot je
opredeljena v 15. členu Uredbe 1829/2003/ES, se lahko ta razmnoževalni material
ali sadike tržijo le, če so bila živila ali krma, pridobljena iz tega
materiala, odobrena v skladu z Uredbo 1829/2003/ES.
(4) Če so razmnoževalni material in sadike namenjeni za
poskuse ali znanstvene namene, selekcijo ali ohranjanje genske raznolikosti, ni
treba izpolnjevati zahtev iz prvega odstavka tega člena.
6. člen
(zahteve glede sorte)
(1) Razmnoževalni material in sadike se lahko tržijo le
z navedbo sorte, ki ji pripadajo. Če v primeru podlag razmnoževalni material ne
pripada nobeni sorti, se lahko tak razmnoževalni material trži z navedbo vrste
ali medvrstnega križanca.
(2) Če se razmnoževalni material in sadike tržijo z
navedbo sorte, mora biti ta sorta vpisana v sortno listo v skladu s predpisom,
ki ureja vpis sorte v sortno listo, zavarovana v skladu s predpisi, ki urejajo
varstvo novih sort rastlin, ali splošno znana.
(3) Šteje se, da je sorta splošno znana, če je v kateri
od držav članic EU v skladu s predpisi te države članice:
-       
sorta uradno vpisana v sortno listo ali
-       
za to sorto vložena prijava za uradni vpis v sortno listo ali za varstvo
sorte.
(4) Ne glede na določbe prejšnjega odstavka se za
splošno znano šteje tudi sorta, katere razmnoževalni material in sadike so se
pred 30. septembrom 2012 tržili na območju Republike Slovenije ali druge
države članice EU, pod pogojem, da ima taka sorta opis, ki ga organ, pristojen
za vpis sort v sortno listo v Republiki Sloveniji ali v drugi državi članici
EU, sprejme kot uradno priznan opis sorte (v nadaljnjem besedilu: uradno priznani
opis sorte).
7. člen
(zahteve glede sledljivosti, pakiranja in označevanja)
(1) Zaradi zagotavljanja sledljivosti morajo biti
razmnoževalni material in sadike med pridobivanjem od starševskih rastlin,
pridelavo oziroma izkopom ves čas ločeni po partijah.
(2) Ne glede na prejšnji odstavek lahko dobavitelj med
pakiranjem, skladiščenjem, transportom ali dostavo združi ali pomeša
razmnoževalni material ali sadike različnega izvora, če o tem vodi evidenco s
podatki o sestavi združene partije in izvoru posameznih partij, ki jo
sestavljajo.
(3) Razmnoževalni material in sadike so lahko dani na
trg le v homogenih partijah, ki jih v primeru:
-       
uradno potrjenega izvornega, osnovnega ali certificiranega materiala z
uradnimi etiketami označi organ za potrjevanje iz tretjega odstavka 10. člena
tega pravilnika ali organ, ki je v drugi državi članici EU pristojen za uradno
potrjevanje razmnoževalnega materiala in sadik, in sicer v skladu s 1. in 2.
točko priloge 2, ki je sestavni del tega pravilnika, ali
-       
CAC materiala dobavitelj opremi z etiketami ali potrdili dobavitelja, ki
jih izda v skladu s 4. točko priloge 2 tega pravilnika.
(4) Razmnoževalni material in sadike gensko spremenjenih
sort morajo biti na trgu dodatno označene. Na vsaki etiketi ali potrdilu, ki je
nanje pritrjeno oziroma jih spremlja, mora biti jasno označeno, da je bila
sorta gensko spremenjena, GSO pa mora biti označen v skladu s predpisi, ki
urejajo GSO.
(5) Podrobnejše zahteve glede pakiranja, označevanja
oziroma opremljanja razmnoževalnega materiala in sadik z uradnimi etiketami ali
z etiketami ali potrdili dobavitelja so določene v prilogi 2 tega pravilnika.
8. člen
(izjeme od zahtev glede označevanja)
(1) Ne glede na določbe tretjega odstavka prejšnjega
člena so lahko razmnoževalni material in sadike označeni samo z osnovnimi
podatki o proizvodu (npr. s podatki o vrsti in z imenom sorte ali opisom
lastnosti sadne rastline), če so prodani na drobno osebam, ki so končni
porabniki in ki se s pridelavo sadnih rastlin ne ukvarjajo poklicno. Pri
navajanju osnovnih podatkov se lahko uporabijo splošno razumljivi simboli in
slike.
(2) Določbe druge alineje tretjega odstavka prejšnjega
člena se ne uporabljajo za dobavitelje CAC materiala, ki izpolnjujejo kriterije
za majhne pridelovalce iz 12. člena tega pravilnika.
9. člen
(izjema za sorto, ki ni zanimiva za tržno pridelavo)
(1) Ne glede na določbe 6. člena tega pravilnika se
lahko na podlagi dovoljenja, ki ga izda Uprava Republike Slovenije za varno
hrano, veterinarstvo in varstvo rastlin (v nadaljnjem besedilu: Uprava) v
skladu z zakonom, ki ureja semenski material kmetijskih rastlin, tržijo
razmnoževalni material in sadike sorte, ki ne izpolnjuje zahtev iz drugega
odstavka 6. člena tega pravilnika, če ta sorta ni zanimiva za tržno
pridelavo sadja in če Uprava sprejme opis te sorte kot uradno priznani opis.
(2) Razmnoževalni material in sadike sorte iz prejšnjega
odstavka se lahko tržijo le na območju Republike Slovenije in samo kot CAC
material. Za trženje morajo izpolnjevati najmanj zahteve za CAC material, predpisane
s tem pravilnikom, na etiketah oziroma potrdilih dobavitelja iz 4. točke
priloge 2 tega pravilnika pa mora biti dodatno navedeno: ''Trženje dovoljeno na
podlagi dovoljenja UVHVVR št. ….. z dne … '' (navedeta se številka in datum
dovoljenja Uprave iz prejšnjega odstavka).
10. člen
(preverjanje skladnosti)
(1) Za preverjanje skladnosti razmnoževalnega materiala
in sadik z zahtevami iz tega pravilnika se med pridelavo in trženjem
razmnoževalnega materiala in sadik izvajajo uradni pregledi, ki vključujejo
vizualne preglede in vzorčenja ter testiranja razmnoževalnega materiala in
sadik, predpisana s tem pravilnikom. Pri uradnih pregledih se preveri tudi, ali
dobavitelji pri pridelavi razmnoževalnega materiala in sadik izpolnjujejo
zahteve iz 11. člena tega pravilnika.
(2) Uradne preglede iz prejšnjega odstavka izvaja
Uprava.
(3) Ne glede na določbo prejšnjega odstavka izvaja
uradne preglede, ki se opravijo v postopku uradne potrditve razmnoževalnega
materiala in sadik v skladu s IV. poglavjem tega pravilnika (v nadaljnjem
besedilu: postopek uradne potrditve), organ, ki ima javno pooblastilo za
vodenje postopka in za odločanje v postopku uradne potrditve v skladu z
zakonom, ki ureja semenski material kmetijskih rastlin (v nadaljnjem besedilu:
organ za potrjevanje).
III. ZAHTEVE ZA DOBAVITELJA
11. člen
(splošne zahteve)
Za izvajanje pregledov z namenom spremljanja in nadzora
kritičnih točk, ki bi lahko vplivale na kakovost razmnoževalnega materiala in
sadik, mora dobavitelj pripraviti načrt, ki vključuje najmanj:
-       
podatke o enoti pridelave (ime in oznaka GERK ali katastrska občina in
parcelne številke, površina), o predvideni rabi (npr. matični nasad za
pridelavo cepičev, zarodišče podlag, drevesnica, rastlinjak, plastenjak) in o
številu rastlin na enoti pridelave,
-       
časovni okvir pridelave ali razmnoževanja,
-       
opis metode ali postopka pridelave ali razmnoževanja, ki vključuje tudi
splošen opis oskrbe rastlin med pridelavo, postopkov spravila, pakiranja,
hranjenja oziroma prevoza.
12. člen
(majhni pridelovalci in lokalni trg)
(1) Dobavitelji, katerih celotna pridelava in prodaja
razmnoževalnega materiala in sadik je namenjena prodaji oziroma dobavi na
lokalnem trgu osebam, ki so končni uporabniki in ki se s pridelavo sadja ne
ukvarjajo poklicno, se štejejo za majhne pridelovalce.
(2) Za prodajo na lokalnem trgu se šteje, če majhni
pridelovalec iz prejšnjega odstavka prodaja razmnoževalni material in sadike na
svojem mestu pridelave ali na lokalni tržnici.
13. člen
(zahtevek za izdajo etiket in potrdil dobavitelja)
(1) Za pridobitev dovoljenja za izdajo etiket in potrdil
dobavitelja, ki ga dobavitelju izda Uprava v skladu z zakonom, ki ureja
semenski material kmetijskih rastlin, vloži dobavitelj pri Upravi zahtevo, ki
vsebuje naslednje podatke:
-       
o dobavitelju: osebno ime in naslov stalnega prebivališča ali firmo in
sedež ter neponovljivo registrsko številko dobavitelja,
-       
o razmnoževalnem materialu in sadikah, za katere namerava izdajati
etikete in potrdila dobavitelja, po rodovih in vrstah iz priloge 1 tega
pravilnika.
(2) Vzorec etikete oziroma potrdila dobavitelja, ki ga
dobavitelj priloži zahtevi, mora biti pripravljen v skladu s 4. točko
priloge 2 tega pravilnika.
IV. URADNA POTRDITEV RAZMNOŽEVALNEGA MATERIALA IN SADIK
1. Posebne zahteve za uradno potrditev razmnoževalnega
materiala in sadik
14. člen
(posebne zahteve za rastline kandidatke in rastline
pridelane z obnovo matične rastline)
(1) Rastline kandidatke se morajo:
-       
vzdrževati v objektu iz prvega odstavka 16. člena tega pravilnika, ki je
namenjen za vzdrževanje izvornih matičnih rastlin in izvornega razmnoževalnega
materiala določenega rodu ali vrste, vendar ločeno od izvornih matičnih rastlin
in izvornega razmnoževalnega materiala,
-       
posaditi v lonce s steriliziranem rastnim substratom ali substratom, ki
ne vsebuje zemlje, da se prepreči kakršenkoli stik rastlin kandidatk z zemljo
ali s tlemi, in
-       
označiti na način, ki zagotavlja sledljivost.
(2) Z vizualnimi pregledi rastlin kandidatk mora biti
ugotovljeno, da so brez znakov prisotnosti nadzorovanih nekarantenskih škodljivih
organizmov, navedenih za posamezni rod ali vrsto sadnih rastlin v prilogi I
Direktive 2014/98/EU.
(3) Z vzorčenjem in posamičnim testiranjem rastlin
kandidatk mora biti ugotovljeno, da so brez nadzorovanih nekarantenskih škodljivih
organizmov, navedenih za posamezni rod ali vrsto sadnih rastlin v prilogi II
Direktive 2014/98/EU.
(4) Ne glede na določbe prejšnjega odstavka se pri
rastlinah kandidatkah, ki so pridelane iz semena, vzorčenja in testiranja
opravijo le na prisotnost virusov, viroidov in bolezni, podobnih virusnim, ki
se prenašajo s cvetnim prahom, če je bilo seme, iz katerega so pridelane,
pridobljeno z rastline, za katero je bilo z vizualnim pregledom uradno
ugotovljeno, da je brez znakov prisotnosti virusov, viroidov in bolezni,
podobnih virusnim.
(5) Vizualni pregledi, vzorčenja in testiranja iz
drugega, tretjega in četrtega odstavka tega člena se opravijo med rastjo, v
času, ki je najprimernejši glede na rod ali vrsto sadnih rastlin, ki ji
pripadajo rastline kandidatke, in glede na biologijo škodljivih organizmov, ki
se preverjajo.
(6) Poleg vzorčenj in testiranj iz tretjega in četrtega
odstavka tega člena se kadarkoli med rastjo odvzamejo vzorci in opravijo
testiranja rastlin kandidatk, če se pojavi sum na prisotnost katerega od nadzorovanih
nekarantenskih škodljivih organizmov, navedenih za posamezni rod ali vrsto
sadnih rastlin v prilogi I ali prilogi II Direktive 2014/98/EU.
(7) Če se s pregledi ali na podlagi rezultatov testiranj
odvzetih vzorcev ugotovi, da posamezna rastlina kandidatka ne izpolnjuje
posebnih zahtev iz tega člena, jo mora dobavitelj odstraniti iz objekta, v
katerem se vzdržujejo rastline kandidatke.
(8) Določbe tega člena, razen določb tretjega odstavka
tega člena, se uporabljajo tudi za rastline, ki so pridelane z obnovo uradno
potrjenih izvornih matičnih rastlin. Rastline, ki so pridelane z obnovo uradno
potrjenih izvornih matičnih rastlin, se vzorčijo in posamično testirajo le na prisotnost
virusov, viroidov in bolezni, podobnih virusnim, ki so za posamezni rod ali
vrsto sadnih rastlin navedeni v prilogi II Direktive 2014/98/EU.
15. člen
(posebne zahteve za uradno potrditev izvornega materiala)
(1) Za izvorni material se štejejo izvorne matične
rastline in izvorni razmnoževalni material.
(2) Kot izvorna matična rastlina se uradno potrdi
rastlina kandidatka, ki izpolnjuje posebne zahteve za rastline kandidatke iz
prejšnjega člena in zahteve glede:
-       
vzdrževanja izvornega materiala iz 16. člena tega pravilnika,
-       
skladnosti izvornega materiala z opisom sorte iz 17. člena tega
pravilnika in
-       
zdravstvenega stanja izvornega materiala iz 18. člena tega pravilnika.
(3) Ne glede na določbo druge alineje prejšnjega
odstavka se v primeru podlag, ki ne pripadajo nobeni sorti, rastlina kandidatka
uradno potrdi kot izvorna matična rastlina, če izpolnjuje zahteve glede
skladnosti z opisom vrste, ki ji pripadajo.
(4) Kot izvorna matična rastlina se uradno potrdi tudi
rastlina, ki je pridelana z obnovo uradno potrjene izvorne matične rastline ali
z mikrorazmnoževanjem, če je bil postopek obnove izvorne matične rastline ali
postopek mikrorazmnoževanja izveden v skladu z metodo pridobivanja, vzdrževanja
in razmnoževanja matičnih rastlin ter razmnoževalnega materiala iz devetega
odstavka tega člena in če:
-       
rastlina, ki je pridelana z obnovo uradno potrjene izvorne matične
rastline, izpolnjuje posebne zahteve iz osmega odstavka prejšnjega člena in
prve, druge in tretje alineje drugega odstavka tega člena,
-       
rastlina, ki je pridelana z mikrorazmnoževanjem, izpolnjuje zahteve iz
prve, druge in tretje alineje drugega odstavka tega člena.
(5) Uradno potrjene izvorne matične rastline se lahko
vzdržujejo in uporabljajo za razmnoževanje z namenom obnove izvornih matičnih
rastlin ali z namenom pridobivanja izvornega razmnoževalnega materiala, dokler
izpolnjujejo pogoje za uradno potrditev iz tega člena, vendar najpozneje do
preteka obdobja, ki se določi v metodi pridobivanja, vzdrževanja in
razmnoževanja matičnih rastlin ter razmnoževalnega materiala iz devetega
odstavka tega člena, ob upoštevanju sposobnosti rastlin, da ohranjajo sortne
lastnosti med vzdrževanjem in razmnoževanjem nespremenjene, razmer, v katerih
se vzdržujejo izvorne matične rastline, in drugih zunanjih dejavnikov, za
katere je znano, da vplivajo na nespremenljivost sorte.
(6) Kot izvorni razmnoževalni material se uradno potrdi
razmnoževalni material, ki je bil pridobljen ali razmnožen neposredno iz uradno
potrjene izvorne matične rastline v skladu z metodo pridobivanja, vzdrževanja
in razmnoževanja matičnih rastlin ter razmnoževalnega materiala iz devetega
odstavka tega člena, in ki izpolnjuje zahteve glede:
-       
vzdrževanja izvornega materiala iz 16. člena tega pravilnika,
-       
skladnosti izvornega materiala z opisom sorte iz 17. člena tega
pravilnika,
-       
zdravstvenega stanja izvornega materiala iz 18. člena tega pravilnika,
in
-       
pomanjkljivosti, ki zmanjšujejo kakovost ali uporabnost razmnoževalnega
materiala in sadik, iz 28. člena tega pravilnika.
(7) Ne glede na določbo druge alineje prejšnjega
odstavka se v primeru podlag, ki ne pripadajo nobeni sorti, razmnoževalni
material uradno potrdi kot izvorni razmnoževalni material, če izpolnjuje
zahteve glede skladnosti z opisom vrste, ki ji pripada.
(8) Za uradno potrditev izvornega razmnoževalnega
materiala podlag, ki se pridela iz semena, morata biti poleg zahtev iz petega
in šestega odstavka tega člena izpolnjeni tudi naslednji zahtevi:
-       
seme, ki se uporabi za pridelavo izvornega razmnoževalnega materiala
podlag, mora biti pridobljeno od uradno potrjenih izvornih matičnih rastlin in
-       
rastline, ki se uporabljajo kot opraševalke izvornih matičnih rastlin iz
prejšnjega odstavka, morajo biti pridelane z vegetativnim razmnoževanjem
rastline, ki je bila prav tako uradno potrjena kot izvorna matična rastlina.
(9) Metodo pridobivanja, vzdrževanja in razmnoževanja
matičnih rastlin ter razmnoževalnega materiala določi za posamezni rod ali
vrsto sadnih rastlin Evropska in mediteranska organizacija za zdravstveno
varstvo rastlin (European and Mediterranean Plant Protection Organization; v
nadaljnjem besedilu: EPPO) v standardih za pridelavo zdravih rastlin za saditev
(v nadaljnjem besedilu: EPPO standardi). EPPO standardi so dostopni na spletni
strani organizacije EPPO. Če za posamezni rod ali vrsto sadnih rastlin EPPO
standard še ni sprejet, sprejme metodo pridobivanja, vzdrževanja in
razmnoževanja matičnih rastlin in razmnoževalnega materiala pristojni organ
države članice EU, v kateri se uradno potrdita izvorna matična rastlina in
izvorni razmnoževalni material. Metoda mora vključevati preverjanje skladnosti
izvornega materiala z opisom sorte na podlagi opazovanja in ocenjevanja
fenotipskih lastnosti rastlin, vključno z njihovimi plodovi. V primeru podlag
iz sedmega odstavka tega člena mora metoda vključevati preverjanje skladnosti z
opisom vrste, ki ji pripada, in sicer na podlagi opazovanja in ocenjevanja
vegetativnega razvoja podlage.
(10) Če izvorna matična rastlina iz drugega, tretjega
ali četrtega odstavka tega člena ali izvorni razmnoževalni material iz petega
ali šestega odstavka tega člena ne izpolnjuje več posebnih zahtev iz tega
člena, mora dobavitelj tako rastlino ali tak material odstraniti iz objekta,
kjer se vzdržuje izvorni material.
(11) Dobavitelj lahko odstranjeno rastlino ali
razmnoževalni material iz prejšnjega odstavka:
-       
uporabi kot osnovno ali certificirano matično rastlino ali predlaga v
uradno potrditev kot osnovni ali certificiran razmnoževalni material, če
rastlina ali material izpolnjuje posebne zahteve, predpisane s tem pravilnikom
za uradno potrditev osnovnega ali certificiranega materiala,
-       
uporabi kot CAC material, če matična rastlina ali razmnoževalni material
izpolnjuje posebne zahteve za CAC material iz V. poglavja tega pravilnika, ali
-       
ponovno predlaga v uradno potrditev kot izvorni material, če s postopki
odstranitve (eliminacije) škodljivih organizmov iz odstranjene matične rastline
ali razmnoževalnega materiala ali z drugimi ukrepi zagotovi, da matična
rastlina ali razmnoževalni material spet izpolnjuje posebne zahteve za uradno
potrditev izvornega materiala iz tega člena.
16. člen
(zahteve glede vzdrževanja izvornega materiala)
(1) Izvorni material se vzdržuje in razmnožuje v
zaščitenem prostoru v objektu, ki ves čas vzdrževanja in razmnoževanja
izvornega materiala zagotavlja:
-       
rastne pogoje, ki so primerni za rod ali vrsto sadnih rastlin, ki ji
izvorni material pripada, in
-       
zaščito izvornega materiala pred žuželkami in drugimi viri prenosa
škodljivih organizmov, zlasti nadzorovanih nekarantenskih škodljivih organizmov,
ki so navedeni pri posameznem rodu ali vrsti sadnih rastlin v prilogi I ali prilogi
II Direktive 2014/98/EU.
(2) Izvorni material se vzdržuje in razmnožuje ločeno od
ostalih kategorij razmnoževalnega materiala in sadik iz 4. člena tega
pravilnika. Izvorni material mora biti označen tako, da sta ves čas
zagotovljeni njegova prepoznavnost in sledljivost do njegovega izvora.
(3) Da se prepreči kakršenkoli stik izvornega materiala
z zemljo ali tlemi, se izvorni material posadi in vzdržuje v loncih z rastnim
substratom, ki ne vsebuje zemlje in ni okužen z nadzorovanimi nekarantenskim škodljivimi
organizmi, navedenimi pri posameznem rodu ali vrsti sadnih rastlin v prilogi
III Direktive 2014/98/EU. Odsotnost teh škodljivih organizmov se zagotovi tako,
da se uporabi steriliziran substrat ali substrat, ki je bil pred sajenjem
izvornega materiala testiran na prisotnost nadzorovanih nekarantenskih
škodljivih organizmov iz priloge III Direktive 2014/98/EU.
(4) Ne glede na določbe tega člena se lahko izvorni
material vzdržuje in hrani z zamrzovanjem v skladu z metodo pridobivanja,
vzdrževanja in razmnoževanja matičnih rastlin ter razmnoževalnega materiala iz
devetega odstavka prejšnjega člena.
17. člen
(zahteve glede skladnosti izvornega materiala z opisom
sorte)
(1) Za izvorno matično rastlino se šteje, da je skladna
z opisom sorte, če se na podlagi opazovanja in ocenjevanja lastnosti sorte, ki
se izražajo pri izvorni matični rastlini, ugotovi, da ustreza opisu sorte iz
drugega ali tretjega odstavka tega člena. Če pri izvorni matični rastlini, ki
se vzdržuje v objektu iz prvega odstavka prejšnjega člena, ni mogoče preveriti
vseh lastnosti iz opisa sorte, se iz izvorne matične rastline razmnoži določeno
število rastlin s plodovi, ki se vzdržujejo in preverjajo ločeno od izvornega
materiala. Preverjanje rastlin s plodovi se opravi v obdobju rasti, ki je
najprimernejše za opazovanje in ocenjevanje lastnosti rastline in plodov, in ob
upoštevanju podnebnih razmer ter tehnologije pridelave, ki jo narekuje rod ali
vrsta sadnih rastlin, ki ji pripada izvorna matična rastlina.
(2) Opis sorte, ki se uporabi za namen iz prejšnjega
odstavka, je lahko:
-       
uradni opis sorte, pridobljen v eni od držav članic EU v postopku vpisa
sorte v sortno listo v skladu s predpisi, ki v tej državi članici urejajo vpis
sorte sadnih rastlin v sortno listo,
-       
pridobljen v postopku varstva sorte v skladu s predpisi, ki urejajo
varstvo novih sort rastlin, ali
-       
uradno priznani opis sorte, na podlagi katerega je bila sorta vpisana v
sortno listo v državi članici EU, v kateri se preverja izpolnjevanje pogojev za
uradno potrditev izvorne matične rastline.
(3) Ne glede na prejšnji odstavek se lahko pri
preverjanju skladnosti izvorne matične rastline z opisom sorte začasno, do
dokončanja postopka vpisa sorte v sortno listo ali postopka varstva sorte,
uporablja opis sorte, ki je priložen prijavi za:
-       
vpis sorte v sortno listo v eni od držav članic EU, če je priloženi opis
v skladu s predpisi, ki v tej državi članici urejajo postopek vpisa sorte
sadnih rastlin v sortno listo, ali
-       
varstvo sorte.
(4) V primerih iz prejšnjega odstavka se izvorna matična
rastlina uradno potrdi šele po tem, ko organ, pristojen za preverjanje sorte v
postopku vpisa sorte v sortno listo ali v postopku varstva sorte, pripravi
uradni opis sorte na podlagi poročila o razločljivosti, izenačenosti in
nespremenljivosti sorte (v nadaljnjem besedilu: poročilo RIN). Do pridobitve
uradnega opisa sorte se lahko izvorna matična rastlina in material, ki je
pridelan iz nje, uporabljata za razmnoževanje osnovnega ali certificiranega
materiala z namenom, da je ob pridobitvi uradnega opisa na voljo dovolj
osnovnega in certificiranega materiala za trženje. Osnovni in certificiran
material, ki se razmnožita v skladu s tem odstavkom, se uradno potrdita šele,
ko sta uradno potrjena izvorna matična rastlina in izvorni razmnoževalni
material, ki je bil razmnožen iz te matične rastline.
(5) Za izvorni razmnoževalni material se šteje, da je
skladen z opisom sorte, če:
-       
je pridobljen ali razmnožen iz izvorne matične rastline, za katero je
bila skladnost z opisom sorte preverjena v skladu s tem členom, in
-       
se na podlagi preverjanja tistih lastnosti sorte, ki so navedene v opisu
sorte in jih je mogoče opazovati pri razmnoževalnem materialu ugotovi, da je
skladen z opisom sorte.
18. člen
(zahteve glede zdravstvenega stanja izvornega materiala)
(1) Z vizualnimi pregledi izvornega materiala, ki se opravijo
v objektih med rastjo ter v partijah pred trženjem, mora biti ugotovljeno, da:
-       
je brez znakov prisotnosti nadzorovanih nekarantenskih škodljivih
organizmov, navedenih za posamezni rod ali vrsto sadnih rastlin v prilogi I in
prilogi II Direktive 2014/98/EU, in
-       
so izpolnjene zahteve, ki so pri posameznem rodu ali vrsti sadnih
rastlin določene za kategorijo izvorni material v prilogi 3, ki je sestavni del
tega pravilnika.
(2) S testiranjem odvzetih vzorcev, ki se izvede v skladu z
zahtevami, določenimi v prilogi 3 tega pravilnika za kategorijo izvorni
material, mora biti ugotovljeno, da je izvorni material brez nadzorovanih
nekarantenskih škodljivih organizmov, navedenih za posamezni rod ali vrsto
sadnih rastlin v prilogi II Direktive 2014/98/ES.
(3) Ne glede na določbe prejšnjega odstavka se vzorčenja in
testiranja izvornega materiala opravijo tudi, če se pojavi sum na prisotnost
katerega od nadzorovanih nekarantenskih škodljivih organizmov, navedenih za
posamezni rod ali vrsto sadnih rastlin v prilogi I Direktive 2014/98/EU.
(4) Ukrepi, ki se izvedejo za zagotovitev skladnosti
izvornega materiala z zahtevami iz prvega, drugega in tretjega odstavka tega
člena, so za posamezni rod ali vrsto sadnih rastlin določeni v prilogi 3 tega
pravilnika.
(5) Zaradi omejitve prisotnosti nadzorovanih nekarantenskih
škodljivih organizmov, ki so navedeni pri posameznem rodu ali vrsti sadnih
rastlin v prilogi 3 tega pravilnika, mora biti izvorni material pridelan v
skladu z zahtevami, ki so v prilogi 3 tega pravilnika določene za enoto
pridelave, mesto pridelave ali območje pridelave izvornega materiala.
(6) Določbe tega člena se ne uporabljajo za izvorni material,
ki:
-       
se vzdržuje in hrani z zamrzovanjem ali
-       
je bil pridelan na območjih, za katera je znano ali za katera je bilo v
skladu z mednarodnim standardom za fitosanitarne ukrepe, ki določa zahteve za
vzpostavitev nenapadenih območij (v nadaljnjem besedilu: mednarodni standard za
fitosanitarne ukrepe), ugotovljeno, da so prosta nadzorovanih nekarantenskih
škodljivih organizmov, ki so navedeni pri posameznem rodu ali vrsti sadnih
rastlin v prilogi 3 tega pravilnika.
19. člen
(posebne zahteve za uradno potrditev osnovnega materiala)
(1) Za osnovni material se štejejo osnovne matične
rastline in osnovni razmnoževalni material.
(2) Osnovni razmnoževalni material se uradno potrdi, če:
1.     
je bil razmnožen iz osnovne matične rastline, za katero se z uradnimi
pregledi ugotovi, da izpolnjuje zahteve iz 20. člena tega pravilnika, in
2.     
izpolnjuje zahteve glede:
- 
skladnosti osnovnega materiala z opisom sorte iz 21. člena tega
pravilnika,
- 
vzdrževanja osnovnega materiala iz 22. člena tega pravilnika,
- 
zdravstvenega stanja osnovnega materiala iz 26. člena tega pravilnika,
- 
zemlje ali substrata, v katerem se vzdržujejo ali razmnožujejo osnovne
in certificirane matične rastline ter osnovni razmnoževalni material, iz 27. člena
tega pravilnika in
- 
pomanjkljivosti, ki zmanjšujejo kakovost ali uporabnost razmnoževalnega
materiala in sadik, iz 28. člena tega pravilnika.
(3) Ne glede na določbe prve alineje 2. točke prejšnjega
odstavka mora biti v primeru podlag, ki ne pripadajo nobeni sorti, osnovni
material skladen z opisom vrste, ki ji pripada. Skladnost z opisom vrste se
preveri na podlagi tistih lastnosti vrste, ki jih je mogoče opazovati pri
osnovnem materialu.
(4) Če osnovni material ne izpolnjuje več posebnih
zahtev iz tega člena, mora dobavitelj ta material odstraniti. Odstranjeni
material se lahko:
-       
uporabi kot certificirano matično rastlino ali predlaga v uradno
potrditev kot certificiran material, če so izpolnjene posebne zahteve za uradno
potrditev certificiranega materiala iz 23. člena tega pravilnika,
-       
uporabi kot CAC matično rastlino ali da na trg kot CAC material, če so
izpolnjene posebne zahteve za CAC material iz V. poglavja tega pravilnika, ali
-       
ponovno uporabi kot osnovno matično rastlino ali predlaga v uradno potrditev
kot osnovni razmnoževalni material, če pred tem izvede ukrepe, s katerimi
doseže, da rastline ali material ponovno izpolnjuje posebne zahteve za uradno
potrditev osnovnega materiala iz tega člena.
(5) Ne glede na določbe prejšnjega odstavka se osnovna
matična rastlina odstrani, ko preteče obdobje, ki je v prilogi 4, ki je
sestavni del tega pravilnika, določeno kot najdaljša dovoljena življenjska doba
osnovnih matičnih rastlin.
20. člen
(zahteve za osnovne matične rastline)
(1) Osnovna matična rastlina je lahko le rastlina, ki je
bila v skladu z metodo pridobivanja, vzdrževanja in razmnoževanja matičnih
rastlin ter razmnoževalnega materiala iz devetega odstavka 15. člena tega
pravilnika:
-       
vzgojena neposredno iz uradno potrjenega izvornega materiala,
-       
razmnožena enkrat ali večkrat iz osnovne matične rastline, ki je bila
vzgojena neposredno iz uradno potrjenega izvornega materiala, ob upoštevanju
največjega dovoljenega števila množitev in najdaljše dovoljene življenjske dobe
osnovnih matičnih rastlin iz priloge 4 tega pravilnika, ali
-       
pridelana z mikrorazmnoževanjem.
(2) Osnovna matična rastlina iz prejšnjega odstavka se
lahko uporabi za pridelavo osnovnega razmnoževalnega materiala le, če
izpolnjuje zahteve glede:
-       
skladnosti osnovnega materiala z opisom sorte iz 21. člena tega
pravilnika,
-       
vzdrževanja osnovnega materiala iz 22. člena tega pravilnika,
-       
zdravstvenega stanja osnovnega materiala iz 26. člena tega pravilnika in
-       
zemlje ali substrata, v katerem se vzdržujejo ali razmnožujejo osnovne
in certificirane matične rastline ter osnovni razmnoževalni material, iz 27.
člena tega pravilnika.
(3) Če se v skladu z drugo alinejo prvega odstavka tega
člena osnovna matična rastlina razmnoži enkrat ali večkrat, se zahteve iz
prejšnjega odstavka preverijo po vsaki množitvi.
(4) Ne glede na določbo prve alineje drugega odstavka
tega člena mora biti v primeru podlag, ki ne pripadajo nobeni sorti, osnovna
matična rastlina skladna z opisom vrste, ki ji pripada. Skladnost z opisom
vrste se preveri na podlagi tistih lastnosti vrste, ki jih je mogoče opazovati
pri osnovnih matičnih rastlinah.
21. člen
(zahteve glede skladnosti osnovnega materiala z opisom
sorte)
(1) Osnovni material mora biti skladen z opisom sorte.
Za preverjanje skladnosti z opisom sorte se uporabi eden od opisov sorte iz
drugega odstavka 17. člena tega pravilnika.
(2) Za osnovne matične rastline se šteje, da so skladne
z opisom sorte, če:
-       
so bile vzgojene ali razmnožene v skladu s prvim odstavkom prejšnjega
člena in
-       
se na podlagi preverjanja tistih lastnosti sorte, ki jih je mogoče
opazovati pri osnovnih matičnih rastlinah, ugotovi, da so skladne z opisom
sorte.
(3) Če se pri preverjanju lastnosti sorte v skladu z
drugo alinejo prejšnjega odstavka pojavi sum, da osnovna matična rastlina ni
skladna z opisom sorte, se opravi dodatno preverjanje na način, kot je določeno
za preverjanje izvornih matičnih rastlin v prvem odstavku 17. člena tega
pravilnika.
(4) Za osnovni razmnoževalni material se šteje, da je
skladen z opisom sorte, če:
-       
je razmnožen iz osnovne matične rastline, za katero je bilo v skladu z
drugim odstavkom tega člena ugotovljeno, da je skladna z opisom sorte, in
-       
se na podlagi preverjanja tistih lastnosti sorte, ki jih je mogoče
opazovati pri osnovnem razmnoževalnem materialu, ugotovi, da je skladen z opisom
sorte.
22. člen
(zahteve glede vzdrževanja osnovnega materiala)
(1) Osnovni material se vzdržuje in razmnožuje na enoti
pridelave, ki je prostorsko izolirana pred možnimi viri prenosa škodljivih
organizmov, zlasti nadzorovanih nekarantenskih škodljivih organizmov, ki so
navedeni pri posameznem rodu ali vrsti sadnih rastlin v prilogi I ali prilogi
II Direktive 2014/98/EU in za katere je znano, da se prenašajo po zraku ali v
stiku s koreninami.
(2) Prostorska izolacija iz prejšnjega odstavka se
določi na podlagi uradnega pregleda enote pridelave in njene okolice ter na
podlagi ocene tveganja za okužbo osnovnega materiala s škodljivimi organizmi iz
okolice. Pri izvedbi ocene tveganja je treba upoštevati zlasti:
-       
rod ali vrsto sadnih rastlin, ki ji pripada osnovni material,
-       
pridelovalne razmere na območju, kjer se vzdržuje osnovni material, in
sicer prisotnost škodljivih organizmov, za katere je znano, da so lahko navzoči
na tem območju, in prisotnost rastlin, ki so gostiteljice teh škodljivih
organizmov, v bližnji okolici enote pridelave,
-       
uporabljeno metodo pridobivanja, vzdrževanja in razmnoževanja osnovnega
materiala.
(3) Osnovni material se vzdržuje in razmnožuje tako, da
se prepreči ali do največje mere zmanjša možnost okužb osnovnega materiala po
zraku ali z vodo ali prek strojev, opreme in orodja, ki se pri tem uporabljajo.
(4) Osnovni material različnih množitev se vzdržuje in
razmnožuje ločeno. Označen mora biti na način, ki zagotavlja prepoznavnost in
sledljivost osnovnega materiala.
23. člen
(posebne zahteve za uradno potrditev certificiranega
materiala)
(1) Za certificiran material se štejejo certificirane
matične rastline in certificiran razmnoževalni material.
(2) Kot certificiran razmnoževalni material se uradno
potrdi razmnoževalni material, ki:
1.     
je bil razmnožen ali pridelan iz certificirane matične rastline, ki
izpolnjuje zahteve iz 24. člena tega pravilnika, in
2.     
izpolnjuje zahteve glede:
- 
skladnosti certificiranega materiala z opisom sorte iz 25. člena tega
pravilnika,
- 
zdravstvenega stanja certificiranega materiala iz 26. člena tega
pravilnika in
- 
pomanjkljivosti, ki zmanjšujejo kakovost ali uporabnost razmnoževalnega
materiala in sadik, iz 28. člena tega pravilnika.
(3) Ne glede na določbo prve alineje 2. točke prejšnjega
odstavka mora biti v primeru podlag, ki ne pripadajo nobeni sorti, certificiran
material skladen z opisom vrste, ki ji pripada. Skladnost z opisom vrste se
preveri na podlagi tistih lastnosti vrste, ki jih je mogoče opazovati pri
certificiranem materialu.
(4) Certificirane sadike se uradno potrdijo, če:
1.     
so bile razmnožene neposredno iz certificirane matične rastline, ki
izpolnjuje zahteve iz 24. člena tega pravilnika, ali pridelane iz
certificiranega razmnoževalnega materiala, ki je bil uradno potrjen v skladu z
drugim odstavkom tega člena, in
2.     
izpolnjujejo zahteve glede:
- 
skladnosti certificiranega materiala z opisom sorte iz 25. člena tega
pravilnika,
- 
zdravstvenega stanja certificiranega materiala iz 26. člena tega
pravilnika in
- 
pomanjkljivosti, ki zmanjšujejo kakovost ali uporabnost razmnoževalnega materiala
in sadik, iz 28. člena tega pravilnika.
(5) Če certificiran razmnoževalni material ali
certificirane sadike ne izpolnjujejo posebnih zahtev iz tega člena ali če
certificirane matične rastline ne izpolnjujejo zahtev iz 24. člena tega
pravilnika, jih mora dobavitelj odstraniti. Odstranjene matične rastline,
material in sadike pa lahko:
-       
uporabi kot CAC matične rastline ali kot CAC material ali kot CAC
sadike, če so izpolnjene posebne zahteve za CAC material iz V. poglavja tega
pravilnika, ali
-       
ponovno uporabi kot certificirane matične rastline ali predlaga v uradno
potrditev kot certificiran material in certificirane sadike, če pred tem izvede
ukrepe, s katerimi doseže, da matične rastline, razmnoževalni material ali
sadike ponovno izpolnjujejo posebne zahteve za uradno potrditev certificiranega
materiala iz tega člena.
24. člen
(zahteve za certificirane matične rastline)
(1) Certificirana matična rastlina je lahko le rastlina,
ki je bila vzgojene iz uradno potrjenega izvornega materiala ali iz uradno potrjenega
osnovnega materiala.
(2) Certificirana matična rastlina iz prejšnjega
odstavka se lahko uporabi za pridelavo certificiranega razmnoževalnega
materiala ali certificiranih sadik le, če izpolnjuje zahteve glede:
-       
skladnosti certificiranega materiala z opisom sorte iz 25. člena tega
pravilnika,
-       
zdravstvenega stanja certificiranega materiala iz 26. člena tega
pravilnika,
-       
zemlje ali substrata, v katerem se vzdržuje, razmnožuje ali prideluje
osnovni in certificiran material, iz 27. člena tega pravilnika.
(3) Ne glede na določbo prve alineje prejšnjega odstavka
morajo biti v primeru podlag, ki ne pripadajo nobeni sorti, certificirane
matične rastline skladne z opisom vrste, ki ji pripadajo. Skladnost z opisom
vrste se preveri na podlagi tistih lastnosti vrste, ki jih je mogoče opazovati
pri certificiranih matičnih rastlinah.
25. člen
(zahteve glede skladnosti certificiranega materiala z opisom
sorte)
(1) Certificiran material mora biti skladen z opisom
sorte. Za preverjanje skladnosti z opisom sorte se uporabi eden od opisov sorte
iz drugega odstavka 17. člena tega pravilnika.
(2) Za certificirane matične rastline se šteje, da so
skladne z opisom sorte, če:
-       
so bile vzgojene v skladu z določbami prvega odstavka prejšnjega člena
in
-       
se na podlagi preverjanja tistih lastnosti sorte, ki jih je mogoče
opazovati pri certificiranih matičnih rastlinah, ugotovi, da so skladne z
opisom sorte.
(3) Za certificiran material se šteje, da je skladen z
opisom sorte, če:
-       
je razmnožen iz certificirane matične rastline, katere skladnost z
opisom sorte je bila preverjena v skladu s prejšnjim odstavkom, in
-       
se na podlagi preverjanja tistih lastnosti sorte, ki jih je mogoče
opazovati pri certificiranem materialu, ugotovi, da je skladen z opisom sorte.
(4) Za certificirane sadike se šteje, da so skladne z
opisom sorte, če:
-       
so razmnožene neposredno iz certificirane matične rastline ali pridelane
iz certificiranega razmnoževalnega materiala, katerih skladnost z opisom sorte
je bila preverjena v skladu z drugim ali tretjim odstavkom tega člena, in
-       
se na podlagi preverjanja tistih lastnosti sorte, ki jih je mogoče
opazovati pri certificiranih sadikah, ugotovi, da so skladne z opisom sorte.
26. člen
(zahteve glede zdravstvenega stanja osnovnega in
certificiranega materiala)
(1) Z vizualnimi pregledi osnovnega in certificiranega
materiala, ki se opravijo v objektih in nasadih ter v partijah mora biti
ugotovljeno, da:
-       
je brez znakov prisotnosti nadzorovanih nekarantenskih škodljivih
organizmov, navedenih za posamezni rod ali vrsto sadnih rastlin v prilogi I ali
prilogi II Direktive 2014/98/EU, in
-       
so izpolnjene zahteve, ki so pri posameznem rodu ali vrsti sadnih
rastlin določene za kategorijo osnovni ali certificiran material v prilogi 3
tega pravilnika.
(2) S testiranjem odvzetih vzorcev, ki se izvede v skladu z
zahtevami, določenimi v prilogi 3 tega pravilnika za kategorijo osnovni ali
certificiran material, mora biti ugotovljeno, da je osnovni ali certificiran
material brez nadzorovanih nekarantenskih škodljivih organizmov, navedenih pri
posameznem rodu ali vrsti sadnih rastlin v prilogi II Direktive 2014/98/ES.
(3) Ne glede na določbe prejšnjega odstavka se vzorčenja in
testiranja osnovnega in certificiranega materiala opravijo tudi, če se pojavi
sum na prisotnost katerega od nadzorovanih nekarantenskih škodljivih
organizmov, navedenih za posamezni rod ali vrsto sadnih rastlin v prilogi I
Direktive 2014/98/ES.
(4) Zaradi omejitve prisotnosti nadzorovanih nekarantenskih
škodljivih organizmov, ki so navedeni pri posameznem rodu ali vrsti sadnih rastlin
v prilogi 3 tega pravilnika, morata biti osnovni in certificiran material
pridelana v skladu z zahtevami, ki so v prilogi 3 tega pravilnika določene za
enoto pridelave, mesto pridelave ali območje pridelave osnovnega ali
certificiranega materiala.
(5) Določbe tega člena se ne uporabljajo za osnovni in
certificiran material, ki:
-       
se vzdržuje in hrani z zamrzovanjem ali
-       
je bil pridelan na območjih, za katera je znano ali za katera je bilo v
skladu z mednarodnim standardom za fitosanitarne ukrepe ugotovljeno, da so
prosta nadzorovanih nekarantenskih škodljivih organizmov, ki so navedeni pri
posameznem rodu ali vrsti sadnih rastlin v prilogi 3 tega pravilnika.
27. člen
(zahteve glede zemlje ali substrata, v katerem se vzdržujejo
ali razmnožujejo osnovne in certificirane matične rastline ter osnovni
razmnoževalni material)
(1) Osnovne in certificirane matične rastline ter
osnovni razmnoževalni material se lahko vzdržujejo in razmnožujejo samo v
zemlji ali substratu, ki nista okužena z nadzorovanimi nekarantenskimi
škodljivimi organizmi, navedenimi pri posameznem rodu ali vrsti sadnih rastlin
v prilogi III Direktive 2014/98/EU. Odsotnost teh škodljivih organizmov se
ugotovi na podlagi vzorčenj in testiranj, ki se opravijo pred sajenjem.
(2) Vzorčenja in testiranja zemlje ali substrata na
prisotnost nadzorovanih nekarantenskih škodljivih organizmov iz priloge III
Direktive 2014/98/EU se opravijo tudi, če se pojavi sum na prisotnost teh
škodljivih organizmov.
(3) Vzorčenja in testiranja iz prvega in drugega odstavka
tega člena se opravijo v času, ki je najprimernejši glede na biologijo
škodljivih organizmov, ki se preverjajo, in glede na rod ali vrsto sadnih
rastlin, ki ji pripadajo osnovne in certificirane matične rastline ter osnovni
razmnoževalni material.
(4) Ne glede določbe tega člena se vzorčenja in
testiranja ne opravijo, če se:
-       
na zemljišču, kjer se bodo posadile, vzdrževale in razmnoževale osnovne
in certificirane matične rastline ter osnovni razmnoževalni material, najmanj
pet let niso pridelovale rastline, ki so gostiteljice nadzorovanih
nekarantenskih škodljivih organizmov, navedenih pri posameznem rodu ali vrsti
sadnih rastlin v prilogi III Direktive 2014/98/EU, in ne obstaja sum na
prisotnost teh škodljivih organizmov v zemlji,
-       
z uradnim pregledom ugotovi, da v zemlji niso prisotni nadzorovani
nekarantenski škodljivi organizmi, ki so pri posameznem rodu ali vrsti navedeni
v prilogi III Direktive 2014/98/EU in so prenašalci virusov, ki ogrožajo ta rod
ali vrsto sadnih rastlin.
28. člen
(zahteve glede pomanjkljivosti, ki zmanjšujejo kakovost ali
uporabnost razmnoževalnega materiala in sadik)
Z vizualnim pregledom partij razmnoževalnega materiala in
sadik mora biti ugotovljeno, da so izvorni, osnovni in certificiran
razmnoževalni material ter certificirane sadike praktično brez pomanjkljivosti,
ki zmanjšujejo kakovost ali uporabnost tega materiala in rastlin. Poškodbe,
razbarvanost, brazgotinasto tkivo ali izsušenost se štejejo za pomanjkljivosti,
kadar negativno vplivajo na kakovost in uporabnost razmnoževalnega materiala in
sadik.
2. Postopek uradne potrditve
29. člen
(splošno)
(1) Razmnoževalni material in sadike se uradno potrdijo
v eno od kategorij iz 1. 2. ali 3. točke prvega odstavka 4. člena tega
pravilnika, če se v postopku uradne potrditve ugotovi, da izpolnjujejo posebne
zahteve, predpisane za uradno potrditev izvornega, osnovnega ali
certificiranega materiala v 15., 19. ali 23. členu tega pravilnika.
(2) Izpolnjevanje posebnih zahtev za uradno potrditev iz
prejšnjega odstavka se ugotovi na podlagi uradnih pregledov, ki vključujejo:
-       
preglede evidenc in dokazil, ki jih mora hraniti dobavitelj v skladu
zakonom, ki ureja semenski material kmetijskih rastlin, in v skladu s tem
pravilnikom (v nadaljnjem besedilu: evidence in dokazila, ki jih hrani dobavitelj),
-       
vizualne preglede enote pridelave oziroma razmnoževalnega materiala in
sadik v času rasti na teh enotah pridelave,
-       
vizualne preglede partij razmnoževalnega materiala in sadik pred
trženjem oziroma
-       
vzorčenja in testiranja razmnoževalnega materiala in sadik ter zemlje
ali substrata, v katerem se vzdržujejo, razmnožujejo ali pridelujejo
razmnoževalni material in sadike.
(3) Za vzorčenja in testiranja razmnoževalnega materiala
in sadik, ki se izvedejo v postopku uradne potrditve, se uporabljajo metode, ki
jih sprejme EPPO (v nadaljnjem besedilu: EPPO metode vzorčenja in testiranja).
Če je za testiranje na določen škodljivi organizem sprejetih več metod, se za
testiranje rastlin kandidatk na prisotnost virusov, viroidov, bolezni, podobnih
virusnim, in fitoplazem uporabi metoda biološkega indeksiranja na indikatorskih
rastlinah ali druga metoda, ki daje enako zanesljive rezultate. Če za določen
škodljivi organizem EPPO metoda vzorčenja in testiranja še ni sprejeta, se
uporabi metoda, ki jo sprejme imenovani laboratorij.
(4) Postopek uradne potrditve izvede organ za
potrjevanje v skladu z zakonom, ki ureja semenski material kmetijskih rastlin,
tem pravilnikom in v skladu z metodo uradne potrditve, ki jo za posamezni rod
ali vrsto sadnih rastlin sprejme Uprava. V metodah uradne potrditve se določijo
tudi pogoji glede prostorske izolacije iz drugega odstavka 22. člena tega
pravilnika.
(5) Organ za potrjevanje vodi zapisnik o opravljenih
uradnih preglednih iz drugega odstavka tega člena in hrani rezultate testiranj odvzetih
vzorcev ter morebitna druga dokazila, na podlagi katerih je v postopku uradne
potrditve preveril izpolnjevanje zahtev za uradno potrditev iz prvega odstavka
tega člena.
30. člen
(prijava za uradno potrditev in uradna potrditev izvornih
matičnih rastlin in izvornega razmnoževalnega materiala)
(1) Dobavitelj, ki je pridobil izvorne matične rastline,
vloži pri organu za potrjevanje prijavo za uradno potrditev izvornih matičnih
rastlin, v kateri poleg podatkov iz prvega odstavka 22. člena Zakona o semenskem
materialu kmetijskih rastlin (Uradni list RS, št. 25/05 – uradno prečiščeno
besedilo, 41/09, 32/12, 90/12 – ZdZPVHVVR in 22/18; v nadaljnjem besedilu:
zakon) navede podrobnejše podatke o:
1.     
objektu, v katerem se izvorne matične rastline vzdržujejo, in sicer:
- 
vrsta objekta (rastlinjak, mrežnik ali drug objekt, namenjen vzdrževanju
matičnih rastlin v zaščitenem prostoru),
- 
lokacija objekta (domače ime GERK in GERK-PID ali naziv in naslov ali
katastrska občina in parcelna številka);
2.     
prijavljenih izvornih matičnih rastlinah, in sicer:
- 
botanično ime rodu ali vrste sadnih rastlin, ki ji pripada izvorna
matična rastlina,
- 
poimenovanje sorte,
- 
ime ali oznaka klona, če obstaja,
- 
v primeru podlag, ki ne pripadajo sorti, ime vrste ali medvrstnega
križanca;
3.     
načinu pridobitve oziroma izvoru izvornih matičnih rastlin, in sicer ali
so vzgojene iz rastlin kandidatk, razmnožene z obnovo izvorne matične rastline
ali pridelane z mikrorazmnoževanjem, v primeru cepljenih matičnih rastlin se
navedejo tudi podatki o podlagah, uporabljenih za cepljenje;
4.     
številu matičnih rastlin posameznega izvora.
(2) Na podlagi vložene prijave iz prejšnjega odstavka
organ za potrjevanje z uradnimi pregledi preveri izpolnjevanje posebnih zahtev
za uradno potrditev izvornega materiala iz 15. člena tega pravilnika, ki se
nanašajo na izvorne matične rastline. Uradne preglede opravi v skladu s
tretjim, četrtim in petim odstavkom tega člena.
(3) S pregledom evidenc in dokazil, ki jih hrani
dobavitelj, se preveri, če je dobavitelj:
-       
rastline kandidatke in izvorne matične rastline pridobil v skladu z
metodo pridobivanja, vzdrževanja in razmnoževanja matičnih rastlin ter
razmnoževalnega materiala iz devetega odstavka 15. člena tega pravilnika,
-       
preveril skladnost izvornih matičnih rastlin z opisom sorte na način,
predpisan v 17. členu tega pravilnika,
-       
opravil vizualne preglede in odvzel vzorce rastlin kandidatk in rastlin,
razmnoženih z obnovo izvorne matične rastline, za testiranja na prisotnost nadzorovanih
nekarantenskih škodljivih organizmov iz priloge I ali priloge II Direktive
2014/98/EU v skladu s 14. členom tega pravilnika,
-       
redno opravljal vizualne preglede izvornih matičnih rastlin na
prisotnost nadzorovanih nekarantenskih škodljivih organizmov iz priloge I ali
priloge II Direktive 2014/98/EU in v primeru suma odvzel vzorce izvornih
matičnih rastlin,
-       
odvzete vzorce rastlin kandidatk, rastlin, razmnoženih z obnovo izvorne
matične rastline, in izvornih matičnih rastlin poslal v analizo imenovanemu
laboratoriju,
-       
izvedel ukrepe iz sedmega odstavka 14. člena ali desetega oziroma
enajstega odstavka 15. člena tega pravilnika, če je na podlagi opravljenih
pregledov in rezultatov testiranj ugotovil, da rastline kandidatke rastline,
razmnožene z obnovo izvorne matične rastline, ali izvorne matične rastline ne
izpolnjujejo predpisanih zahtev za izvorne matične rastline.
(4) S pregledom enote pridelave se preveri, ali se
izvorne matične rastline vzdržujejo v skladu z zahtevami iz 16. člena tega
pravilnika.
(5) Z vizualnimi pregledi izvornih matičnih rastlin se
preveri prisotnost nadzorovanih nekarantenskih škodljivih organizmov iz priloge
I ali priloge II Direktive 2014/98/EU in se odvzamejo vzorci izvornih matičnih
rastlin za testiranje v imenovanem laboratoriju v skladu z 18. členom tega
pravilnika.
(6) Če organ za potrjevanje na podlagi uradnih pregledov
iz tega člena ugotovi, da izvorne matične rastline izpolnjujejo predpisane
zahteve za uradno potrditev, jih uradno potrdi in zanje izda potrdilo o uradni
potrditvi, ki vsebuje najmanj:
-       
številko in datum potrdila o uradni potrditvi,
-       
naziv in naslov organa za potrjevanje, ki je izvedel postopek uradne
potrditve,
-       
osebno ime in naslov ali firmo in sedež dobavitelja ter njegovo
neponovljivo registrsko številko,
-       
botanično ime rodu ali vrste sadnih rastlin, ki ji pripada izvorna
matična rastlina,
-       
poimenovanje sorte, ime ali oznako klona, če obstaja; v primeru podlag,
ki ne pripadajo sorti, se navede ime vrste ali medvrstnega križanca,
-       
kategorijo: »izvorne matične rastline«,
-       
način pridobitve izvornih matičnih rastlin: navede se, ali so vzgojene
iz rastlin kandidatk, razmnožene z obnovo izvorne matične rastline ali
pridelane z mikrorazmnoževanjem,
-       
število uradno potrjenih izvornih matičnih rastlin in njihove
identifikacijske oznake.
(7) Uradno potrjene izvorne matične rastline se posamično
označijo z uradnimi etiketami, na katerih se navedejo najmanj:
-       
botanično ime rodu ali vrste sadnih rastlin, ki ji pripada izvorna
matična rastlina,
-       
poimenovanje sorte, ime ali oznako klona, če obstaja; v primeru podlag,
ki ne pripadajo sorti, se navede ime vrste ali medvrstnega križanca,
-       
kategorijo: »izvorna matična rastlina«,
-       
identifikacijsko oznako izvorne matične rastline,
-       
številko potrdila o uradni potrditvi iz prve alineje prejšnjega
odstavka.
(8) Uradno potrjene izvorne matične rastline se lahko
uporabljajo za pridobivanje izvornega razmnoževalnega materiala, dokler
izpolnjujejo posebne zahteve za uradno potrditev iz prve, druge in tretje
alineje drugega odstavka 15. člena tega pravilnika. Izpolnjevanje teh
zahtev se preveri vsako leto z uradnim pregledom med rastjo, ki ga organ za
potrjevanje opravi na podlagi prijave dobavitelja iz prvega odstavka tega
člena. V prijavi se namesto podatkov iz 3. točke prvega odstavka tega
člena navedeta številka in datum potrdila o prvi uradni potrditvi iz prve
alineje šestega odstavka tega člena.
(9) Izvorni razmnoževalni material, pridobljen iz uradno
potrjenih izvornih matičnih rastlin iz prejšnjega odstavka, se uradno potrdi,
če organ za potrjevanje z uradnim pregledom ugotovi, da izpolnjuje posebne
zahteve za uradno potrditev iz šestega, sedmega in osmega odstavka 15. člena
tega pravilnika. Uradni pregled vključuje pregled evidenc in dokazil, ki jih
hrani dobavitelj in vizualni pregled partije izvornega razmnoževalnega
materiala, s katerim se preveri izpolnjevanje predpisanih zahtev. Vzorčenja in
testiranja izvornega razmnoževalnega materiala na prisotnost nadzorovanih
nekarantenskih škodljivih organizmov iz priloge I ali priloge II Direktive
2014/98/EU se opravijo le, če obstaja sum na njihovo prisotnost.
(10) Za uradno potrjen izvorni razmnoževalni material
izda organ za potrjevanje uradne etikete in ga uradno označi v skladu z 2.
točko priloge 2 tega pravilnika.
31. člen
(prijava in uradni pregled enote pridelave pred sajenjem)
(1) Dobavitelj prijavi organu za potrjevanje vsako novo
enoto pridelave osnovnih in certificiranih matičnih rastlin (v nadaljnjem
besedilu: prijava enote pridelave). V prijavi enote pridelave, ki se vloži
najpozneje 30 dni pred nameravanim sajenjem, dobavitelj poleg podatkov iz prvega
odstavka 22. člena zakona navede podrobnejše podatke o:
-       
vrsti enote pridelave: navede se, ali gre za rastlinjak, mrežnik ali
drug objekt, namenjen vzdrževanju matičnih rastlin v zaščitenem prostoru, za
matični nasad ali zarodišče podlag na prostem;
-       
rodu ali vrsti sadnih rastlin in o kategoriji matičnih rastlin, ki bodo
predvidoma posajene na enoti pridelave,
-       
vrstah rastlin, ki so se pridelovale na prijavljenem GERK-u v preteklih
petih letih,
-       
predvidenem datumu sajenja.
(2) Na podlagi vložene prijave enote pridelave preveri
organ za potrjevanje izpolnjevanje zahtev iz 27. člena tega pravilnika ter
odvzame vzorce zemlje ali substrata, v katerem se bodo vzdrževale osnovne in
certificirane matične rastline, za testiranje na prisotnost nadzorovanih
nekarantenskih škodljivih organizmov iz priloge III Direktive 2014/98/EU in jih
pošlje v testiranje imenovanemu laboratoriju. Vzorčenja ne opravi, če ugotovi,
da v skladu s četrtim odstavkom 27. člena tega pravilnika vzorčenje ni
potrebno.
(3) Če se bodo na enoti pridelave vzdrževale osnovne
matične rastline, preveri organ za potrjevanje tudi, ali so glede prostorske
izolacije izpolnjeni pogoji, določeni v metodah uradne potrditve iz četrtega
odstavka 29. člena tega pravilnika.
(4) Če so zahteve iz 27. člena tega pravilnika
izpolnjene, izda organ za potrjevanje dobavitelju potrdilo o ustreznosti enote
pridelave.
32. člen
(prijava za uradno potrditev in uradni pregled pridelave
razmnoževalnega materiala in sadik kategorije osnovni in certificiran material
med rastjo)
(1) Dobavitelj vloži prijavo za uradno potrditev
razmnoževalnega materiala in sadik kategorije osnovni in certificiran material
(v nadaljnjem besedilu: prijava za uradno potrditev) vsako leto do
30. aprila. V prijavi za uradno potrditev poleg podatkov iz prvega
odstavka 22. člena zakona navede podrobnejše podatke o:
-       
osnovnih in certificiranih matičnih rastlinah, ki so posajene na enoti
pridelave in ki bodo uporabljene za pridelavo osnovnega in certificiranega
razmnoževalnega materiala, o razmnoževalnem materialu, uporabljenem za
pridelavo certificiranih sadik: o rastlinski vrsti, sorti oziroma podlagi,
izvoru, kategoriji, v primeru matičnih rastlin kategorije »osnovni material «
tudi o zaporednem številu množitve,
-       
količini posajenih osnovnih in certificiranih matičnih rastlin ter
certificiranih sadik na enoti pridelave in o letu saditve:
-       
predvideni količini osnovnega in certificiranega razmnoževalnega
materiala ter predvidenem številu certificiranih sadik, ki bodo pridelani na
prijavljeni enoti pridelave.
(2) Na podlagi vložene prijave za uradno potrditev organ
za potrjevanje z uradnimi pregledi preveri izpolnjevanje posebnih zahtev za
uradno potrditev osnovnega in certificiranega materiala iz 19. in 23. člena
tega pravilnika, ki se nanašajo na osnovne in certificirane matične rastline
ter na certificirane sadike, ter zahtev za osnovne in certificirane matične
rastline iz 20. in 24. člena tega pravilnika. Uradne preglede opravi v skladu s
tretjim, četrtim, petim in šestim odstavkom tega člena.
(3) S pregledom evidenc in dokazil, ki jih hrani
dobavitelj, organ za potrjevanje preveri, če je dobavitelj:
-       
preveril skladnost osnovnih in certificiranih matičnih rastlin in
certificiranih sadik z opisom sorte na način, kot je predpisano v 21. in 25.
členu tega pravilnika;
-       
med rastjo redno opravljal vizualne preglede osnovnih in certificiranih
matičnih rastlin ter certificiranih sadik na prisotnost nadzorovanih
nekarantenskih škodljivih organizmov iz priloge I ali priloge II Direktive
2014/98/EU in v primeru suma odvzel vzorce za testiranje;
-       
izvedel ukrepe iz četrtega in petega odstavka 19. člena ali petega
odstavka 23. člena tega pravilnika, če je na podlagi opravljenih pregledov in
rezultatov testiranj ugotovil, da osnovne in certificirane matične rastline ter
certificirane sadike ne izpolnjujejo predpisanih zahtev iz 19., 20., 23. in 24.
člena tega pravilnika.
(4) Pri prvem uradnem pregledu po sajenju osnovnih in
certificiranih matičnih rastlin na podlagi evidenc se preveri tudi, če je bila
enota pridelave pred sajenjem uradno pregledana v skladu s prejšnjim členom.
(5) S pregledom enote pridelave se preveri, ali:
-       
se osnovne matične rastline vzdržujejo v skladu z zahtevami iz 22. člena
tega pravilnika,
-       
so še izpolnjene zahteve iz 27. člena tega pravilnika glede zemlje ali
substrata, v katerem se vzdržujejo ali razmnožujejo osnovne in certificirane
matične rastline ter prideluje osnovni razmnoževalni material.
(6) Izpolnjevanje zahtev glede zdravstvenega stanja
osnovnih in certificiranih matičnih rastlin ter certificiranih sadik se preveri
z vizualnimi pregledi in na podlagi vzorčenj in testiranj, ki se jih opravi v
skladu s 26. členom tega pravilnika.
33. člen
(uradni pregledi razmnoževalnega materiala in sadik pred
trženjem in izdaja uradnih etiket)
(1) Po opravljenih pregledih iz prejšnjega člena, vendar
najpozneje pet delovnih dni pred začetkom pakiranja in označevanja
razmnoževalnega materiala in sadik, sporoči dobavitelj organu za potrjevanje
podatke o:
-       
osnovnem in certificiranem razmnoževalnem materialu ter certificiranih
sadikah, ki jih bo tržil: o vrsti, sorti oziroma podlagi, kategoriji, o enoti
pridelave, na kateri so bili pridelani (navede se GERK-PID in domače ime
GERK-a), in o količini ter načinu pakiranja razmnoževalnega materiala in sadik;
-       
zahtevani količini uradnih etiket;
-       
objektu, kjer bo potekalo pakiranje in označevanje razmnoževalnega
materiala in sadik (naslov oziroma katastrska občina in parcelna številka), in
o predvidenem obdobju pakiranja.
(2) Po prejetju sporočila iz prejšnjega odstavka izda
organ za potrjevanje uradne etikete in opravi uradni pregled razmnoževalnega
materiala in sadik pred trženjem, s katerim preveri, ali razmnoževalni material
in sadike izpolnjujejo posebne zahteve za uradno potrditev osnovnega
razmnoževalnega materiala iz drugega in tretjega odstavka 19. člena tega
pravilnika in posebne zahteve za uradno potrditev certificiranega
razmnoževalnega materiala in certificiranih sadik iz drugega, tretjega in
četrtega odstavka 23. člena tega pravilnika. Uradni pregled se opravi v skladu
s četrtim in petim odstavkom tega člena.
(3) Organ za potrjevanja izda uradne etikete v skladu z 2.
točko priloge 2 tega pravilnika. Zaradi zagotavljanja sledljivosti
razmnoževalnega materiala in sadik ter lažjega nadzora dobaviteljev, ki v
skladu s tretjim odstavkom 34. člena tega pravilnika sami označujejo
razmnoževalni material in sadike, uradne etikete označi z zaporednimi
serijskimi številkami.
(4) Pri uradnem pregledu preveri organ za potrjevanje
evidence in dokazila, ki jih hrani dobavitelj, ter opravi vizualni pregled, s
katerim preveri, ali osnovni in certificiran razmnoževalni material ter
certificirane sadike izpolnjujejo zahteve glede:
-       
zdravstvenega stanja iz 26. člena tega pravilnika in
-       
pomanjkljivosti, ki zmanjšujejo kakovost ali uporabnost razmnoževalnega
materiala in sadik iz 28. člena tega pravilnika.
(5) Pri uradnem pregledu se preveri tudi, ali je
dobavitelj pravočasno izvedel ukrepe, ki jih je odredil organ za potrjevanje ob
predhodnih uradnih pregledih, ki jih je izvedel na podlagi prijave za uradno
potrditev v skladu s prejšnjim členom.
34. člen
(uradna potrditev partije razmnoževalnega materiala in sadik
in označitev z uradnimi etiketami)
(1) Partije razmnoževalnega materiala in sadik, za
katere je organ za potrjevanje na podlagi uradnih pregledov ugotovil, da
izpolnjujejo posebne zahteve za uradno potrditev iz drugega in tretjega
odstavka 19. člena tega pravilnika in drugega, tretjega in četrtega odstavka
23. člena tega pravilnika, organ za potrjevanje uradno potrdi tako, da jih
označi z uradnimi etiketami ter zanje izda potrdilo o uradni potrditvi. Na
potrdilu o uradni potrditvi navede poleg podatkov iz prve do dvanajste alineje
točke 2.2 priloge 2 tega pravilnika tudi podatke o:
-       
skupni količini razmnoževalnega materiala in sadik v partiji,
-       
številu pakiranj v partiji,
-       
datumu izdaje potrdila o uradni potrditvi.
(2) Razmnoževalni material in sadike se označijo z
uradnimi etiketami na način, kot je določeno v 1. točki priloge 2 tega
pravilnika.
(3) Ne glede na določbe prvega odstavka tega člena lahko
organ za potrjevanje dovoli dobavitelju, da pod nadzorom organa za potrjevanje
sam označi uradno potrjen razmnoževalni material in sadike z uradnimi etiketami
iz tretjega odstavka prejšnjega člena.
(4) Dobavitelju iz prejšnjega odstavka organ za potrjevanje
dovoli tudi, da za uradno potrjen razmnoževalni material in sadike izda spremni
dokument iz 3. točke priloge 2 tega pravilnika (v nadaljnjem besedilu: spremni
dokument).
(5) Dobavitelj mora v primerih iz tretjega in četrtega
odstavka tega člena voditi evidenco o uporabljenih uradnih etiketah in hraniti
svoje izvode izdanih spremnih dokumentov. Neporabljene etikete mora vrniti
organu za potrjevanje.
(6) Organ za potrjevanje mora v primerih iz tretjega
odstavka tega člena ob prvem uradnem pregledu po končanem pakiranju in
označevanju preveriti evidence in spremne dokumente iz prejšnjega odstavka.
35. člen
(ponovna uradna potrditev partije razmnoževalnega materiala
in sadik)
(1) Partija ali del partije razmnoževalnega materiala in
sadik, ki je že bila uradno potrjena, se na zahtevo dobavitelja ponovno uradno
potrdi in označi z novimi uradnimi etiketami, na katerih se obvezno navede
podatek iz enajste in trinajste alineje točke 2.2 priloge 2 tega pravilnika.
(2) Ponovno uradno potrditev izvede organ za potrjevanje
na podlagi prijave dobavitelja za ponovno uradno potrditev partije
razmnoževalnega materiala in sadik. V prijavi se poleg podatkov iz prvega
odstavka 22. člena zakona navedejo podatki o količini in načinu pakiranja
razmnoževalnega materiala in sadik zahtevani količini uradnih etiket uradnih
etiket. Kot podatki o razmnoževalnem materialu in sadikah, prijavljenih v
ponovno uradno potrditev, se navedejo podatki iz druge do dvanajste alineje
točke 2.2 priloge 2 tega pravilnika, ki se povzamejo iz uradnih etiket, s
katerimi so bili prvotno označeni uradno potrjeni razmnoževalni material in
sadike.
(3) Razmnoževalni material in sadike iz prvega odstavka
tega člena se ponovno uradno potrdi, če organ za potrjevanje v postopku uradne
potrditve ugotovi, da razmnoževalni material in sadike izpolnjujejo posebne
zahteve za uradno potrditev iz prvega odstavka 29. člena tega pravilnika, in
sicer:
-       
v kategorijo, v katero je bil prvotno uradno potrjen, če razmnoževalni
material in sadike še izpolnjujejo posebne zahteve za uradno potrditev
razmnoževalnega materiala in sadik iz drugega in tretjega odstavka 19. člena
tega pravilnika ali drugega, tretjega in četrtega odstavka 23. člena tega
pravilnika, ali
-       
v ustrezno nižjo kategorijo in stopnjo, če izpolnjujejo posebne zahteve
za uradno potrditev razmnoževalnega materiala in sadik za katero od nižjih
kategorij iz 4. člena tega pravilnika.
3. Obveščanje
36. člen
(obveščanje)
(1) O prejetih prijavah za uradno potrditev v skladu s
tem pravilnikom mora organ za potrjevanje obvestiti Upravo vsako leto
najpozneje do 31. maja tekočega leta za preteklo leto.
(2) Organ za potrjevanje vsako leto najpozneje do
1. februarja pošlje Upravi poročilo o postopkih uradne potrditve, ki so
bili izvedeni v preteklem koledarskem letu, vključno s podatki o količinah
uradno potrjenega razmnoževalnega materiala in sadik, po vrstah, sortah in
kategorijah.
V. POSEBNE ZAHTEVE ZA CAC MATERIAL
37. člen
(posebne zahteve za CAC material)
(1) CAC material mora izpolnjevati naslednje posebne
zahteve:
-       
razmnožen mora biti iz materiala znanega izvora, ki ga je evidentiral
dobavitelj (v nadaljnjem besedilu: izvor CAC materiala),
-       
biti mora skladen z enim od opisov sorte iz 38. člena tega pravilnika;
če v primeru podlag CAC material ne pripada nobeni sorti, mora biti skladen z
opisom vrste, ki ji pripada,
-       
glede zdravstvenega stanja mora izpolnjevati zahteve iz 39. člena tega
pravilnika in
-       
glede pomanjkljivosti, ki zmanjšujejo kakovost ali uporabnost
razmnoževalnega materiala ali sadik kategorije CAC material, mora izpolnjevati
zahteve iz 40. člena tega pravilnika.
(2) Za izpolnjevanje zahtev iz prejšnjega odstavka je
odgovoren dobavitelj.
(3) Dobavitelj mora CAC material, ki ne izpolnjuje
zahtev iz prvega odstavka tega člena, odstraniti iz enote pridelave ali izvesti
ukrepe, s katerimi zagotovi, da bo CAC material izpolnjeval zahteve iz prvega
odstavka tega člena.
38. člen
(skladnost z opisom sorte)
(1) CAC material mora ustrezati uradnemu opisu sorte ali
opisu sorte, ki je priložen prijavi za vpis sorte v sortno listo ali za varstvo
sorte, ali uradno priznanemu opisu sorte.
(2) Skladnost CAC materiala z zahtevami iz prejšnjega
odstavka se ugotavlja z opazovanjem izraženih lastnosti sorte, ki ji CAC
material pripada.
(3) Dobavitelj mora redno preverjati skladnost CAC materiala
z enim od opisov sorte iz prvega odstavka tega člena.
39. člen
(zahteve glede zdravstvenega stanja CAC materiala)
(1) Z vizualnimi pregledi CAC materiala v objektih in nasadih
ter v partijah mora biti ugotovljeno, da je brez nadzorovanih nekarantenskih
škodljivih organizmov, navedenih za posamezni rod ali vrsto sadnih rastlin v
prilogi I ali prilogi II Direktive 2014/98/EU, razen če ni drugače določeno v
posebnih zahtevah glede zdravja razmnoževalnega materiala in sadik iz priloge 3
tega pravilnika.
(2) Zaradi omejitve prisotnosti nadzorovanih nekarantenskih
škodljivih organizmov, ki so navedeni pri posameznem rodu ali vrsti sadnih
rastlin v prilogi 3 tega pravilnika, mora biti CAC material pridelan v skladu z
zahtevami, ki so v prilogi 3 tega pravilnika določene za enoto pridelave, mesto
pridelave ali območje pridelave CAC materiala.
(3) Dobavitelj opravi vzorčenje in testiranje izvora CAC
materiala in CAC materiala na prisotnost nadzorovanih nekarantenskih škodljivih
organizmov iz priloge II Direktive 2014/98/EU v skladu z zahtevami, ki so v
prilogi 3 tega pravilnika pri posameznem rodu ali vrsti sadnih rastlin določene
za kategorijo CAC material. Dobavitelj opravi vzorčenje in testiranje izvora
CAC materiala in CAC materiala tudi v primeru suma na prisotnost nadzorovanih
nekarantenskih škodljivih organizmov iz priloge I Direktive 2014/98/EU. (4) Za
zagotovitev skladnosti CAC materiala z zahtevami iz tega člena izvede
dobavitelj ukrepe, ki so v prilogi 3 tega pravilnika pri posameznem rodu ali
vrsti sadnih rastlin določeni za kategorijo CAC material.
(5) CAC material se lahko da na trg le, če dobavitelj pri
vizualnem pregledu posamezne partije CAC materiala pred trženjem ugotovi, da
CAC material ne kaže znakov ali simptomov nadzorovanih nekarantenskih škodljivih
organizmov iz priloge I in priloge II Direktive 2014/98/EU.
(6) Določbe tega člena se ne uporabljajo za CAC material, ki:
-       
se vzdržuje in hrani z zamrzovanjem ali
-       
je bil pridelan na območjih, za katera je znano ali za katera je bilo v
skladu z mednarodnim standardom za fitosanitarne ukrepe ugotovljeno, da so
prosta nadzorovanih nekarantenskih škodljivih organizmov, ki so navedeni pri
posameznem rodu ali vrsti sadnih rastlin v prilogi 3 tega pravilnika.
40. člen
(zahteve glede pomanjkljivosti CAC materiala)
(1) CAC material mora biti praktično brez
pomanjkljivosti, ki zmanjšujejo njegovo kakovost ali uporabnost. Poškodbe,
razbarvanost, brazgotinasto tkivo ali izsušenost se štejejo za pomanjkljivosti,
kadar negativno vplivajo na kakovost in uporabnost CAC materiala.
(2) Skladnost z zahtevami iz prejšnjega odstavka se
ugotavlja z vizualnim pregledom.

Priloga
1: Seznam rodov in vrst sadnih rastlin
Priloga
2: Podrobnejše zahteve glede pakiranja in označevanja
Priloga
3: Posebne zahteve glede zdravja razmnoževalnega materiala in sadik ter ukrepi
za zagotovitev skladnosti s temi zahtevami, po rodovih ali vrstah sadnih
rastlin in po kategorijah
Priloga
4: Največje dovoljeno število množitev v kategoriji osnovni material, če se
material prideluje na prostem v pogojih, ki ne zagotavljajo zaščite pred
žuželkami, in najdaljša dovoljena življenjska doba osnovnih matičnih rastlin po
rodovih ali vrstah

Pravilnik o trženju razmnoževalnega materiala
in sadik sadnih rastlin, namenjenih za pridelavo sadja (Uradni list RS, št. 67/16) vsebuje naslednji prehodni in
končni določbi:
»VI. PREHODNI IN KONČNI DOLOČBI
41. člen
(prehodne določbe za uradno
potrjen razmnoževalni material in sadike)
(1) Razmnoževalni material in sadike, ki so ob
uveljavitvi tega pravilnika uradno potrjeni in označeni z uradnimi etiketami
kot certificiran razmnoževalni material in certificirane sadike v skladu s
Pravilnikom o trženju razmnoževalnega materiala in sadik sadnih rastlin,
namenjenih za pridelavo sadja (Uradni list RS, št. 17/06 in 107/09), se lahko
tržijo do konca leta 2017.
(2) Matične rastline, ki so ob uveljavitvi tega
pravilnika uradno potrjene v skladu s Pravilnikom o trženju razmnoževalnega
materiala in sadik sadnih rastlin, namenjenih za pridelavo sadja (Uradni list
RS, št. 17/06 in 107/09), kot osnovne matične rastline, se lahko najpozneje do
31. decembra 2022 uporabljajo kot certificirane matične rastline za
pridelavo certificiranega razmnoževalnega materiala, če so izpolnjeni pogoji iz
tretjega odstavka tega člena.
(3) Matične rastline iz prejšnjega odstavka morajo glede
zdravstvenega stanja in glede zemlje ali substrata, v katerem se vzdržujejo,
izpolnjevati zahteve, predpisane za certificirane matične rastline v 26. in 27.
členu tega pravilnika. Izpolnjevanje zahtev iz tega odstavka preveri organ za
potrjevanje pred vsakokratno pridelavo certificiranega razmnoževalnega materiala
na podlagi prijave za uradno potrditev iz prvega odstavka 32. člena tega
pravilnika.
(4) Certificiran razmnoževalni material, pridelan iz
matičnih rastlin, ki izpolnjujejo zahteve iz prejšnjega odstavka, lahko organ
za potrjevanje uradno potrdi, če na podlagi uradnega pregleda, ki ga opravi v
skladu s 33. členom tega pravilnika, ugotovi, da izpolnjuje zahteve iz 26. in
28. člena tega pravilnika za certificiran razmnoževalni material. Uradno
potrjen certificiran razmnoževalni material označi na način, kot je določeno v
34. členu tega pravilnika, pri čemer se na uradnih etiketah obvezno navede, da
je trženje tega materiala dovoljeno na podlagi 32. člena Direktive 2014/98/EU.
(5) Sadike, pridelane iz uradno potrjenega
certificiranega razmnoževalnega materiala iz prejšnjega odstavka, lahko organ
za potrjevanje uradno potrdi kot certificirane sadike, če na podlagi uradnega
pregleda, ki ga opravi v skladu s 33. členom tega pravilnika, ugotovi, da
izpolnjujejo zahteve iz 26. in 28. člena tega pravilnika za certificirane
sadike. Uradno potrjene certificirane sadike označi na način, kot je določeno v
34. členu tega pravilnika, pri čemer se na uradnih etiketah obvezno navede, da
je trženje teh sadik dovoljeno na podlagi 32. člena Direktive 2014/98/EU.
(6) Uradno potrjen certificiran razmnoževalni material
in certificirane sadike iz četrtega in petega odstavka tega člena se lahko
tržijo najpozneje do 31. decembra 2022.
42. člen
(prehodne določbe za
razmnoževalni material in sadike kategorije CAC)
(1) Za razmnoževalni material in sadike, ki ob
uveljavitvi tega pravilnika izpolnjujejo pogoje in zahteve, predpisane s
Pravilnikom o trženju razmnoževalnega materiala in sadik sadnih rastlin,
namenjenih za pridelavo sadja (Uradni list RS, št. 17/06 in 107/09) za
kategorijo CAC material, se šteje, da izpolnjujejo posebne zahteve za CAC
material iz 37. člena tega pravilnika, razen zahteve iz prve in druge alineje
prvega odstavka 37. člena tega pravilnika.
(2) Da bi razmnoževalni material in sadike iz prejšnjega
odstavka izpolnjevali tudi posebne zahteve iz prve in druge alineje prvega
odstavka 37. člena tega pravilnika, mora dobavitelj v evidencah in dokazilih,
ki jih hrani v skladu s tem pravilnikom, evidentirati izvor CAC materiala, ki
ga uporablja za razmnoževanje, ter preveriti skladnost CAC materiala z opisom
sorte v skladu z 38. členom tega pravilnika.
(3) Razmnoževalni material in sadike iz prvega odstavka
tega člena se lahko do izpolnitve zahteve iz prejšnjega odstavka, vendar
najpozneje do 31. decembra 2022, tržijo, če:
-       
dobavitelj zagotovi, da razmnoževalni material in sadike izpolnjujejo
posebne zahteve iz 37. člena tega pravilnika, razen zahteve iz prve in druge
alineje prvega odstavka 37. člena tega pravilnika;
-       
jih dobavitelj opremi z etiketami ali potrdili dobavitelja iz 4. točke
priloge 2 tega pravilnika, na katerih obvezno navede, da je trženje tega
razmnoževalnega materiala in sadik dovoljeno na podlagi 32. člena Direktive
2014/98/EU.
43. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o trženju razmnoževalnega materiala in sadik sadnih rastlin, namenjenih za
pridelavo sadja (Uradni list RS, št. 17/06 in 107/09).
44. člen
(začetek veljavnosti)
Ta pravilnik začne veljati 1. januarja 2017.«.

Pravilnik o spremembah in dopolnitvah
Pravilnika o trženju razmnoževalnega materiala in sadik sadnih rastlin,
namenjenih za pridelavo sadja (Uradni list RS, št. 18/20) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
(prehodna določba)
Razmnoževalni material in sadike kategorije CAC, ki so ob
uveljavitvi tega pravilnika označene z etiketami dobavitelja v skladu s točko
4.1 in 4.2 Priloge 2 Pravilnika o trženju razmnoževalnega materiala in sadik
sadnih rastlin, namenjenih za pridelavo sadja (Uradni list RS, št. 67/16), se
lahko s tako etiketo tržijo še najpozneje do 30. junija 2021.
4. člen
(končna določba)
Ta pravilnik začne veljati 1. aprila 2020.«.

Pravilnik o spremembah in dopolnitvah
Pravilnika o trženju razmnoževalnega materiala in sadik sadnih rastlin,
namenjenih za pridelavo sadja (Uradni list RS, št. 67/20) vsebuje naslednjo prehodno in
končno določbo:
»PREHODNA IN KONČNA DOLOČBA
16. člen
(prehodna določba)
(1) Za razmnoževalni material in sadike, ki ob uveljavitvi
tega pravilnika izpolnjujejo zahteve za trženje uradno potrjenega
razmnoževalnega materiala ali sadik, določene s Pravilnikom o trženju razmnoževalnega
materiala in sadik sadnih rastlin, namenjenih za pridelavo sadja (Uradni list
RS, št. 67/16 in 18/20), se šteje, da izpolnjujejo zahteve za uradno potrjen
razmnoževalni material in sadike po tem pravilniku.
(2) Postopki uradne potrditve razmnoževalnega materiala in
sadik, ki so se začeli na podlagi Pravilnika o trženju razmnoževalnega
materiala in sadik sadnih rastlin, namenjenih za pridelavo sadja (Uradni list
RS, št. 67/16 in 18/20), se dokončajo v skladu s tem pravilnikom. 
(3) Za razmnoževalni material in sadike, ki ob uveljavitvi
tega pravilnika izpolnjujejo zahteve za trženje, predpisane s Pravilnikom o
trženju razmnoževalnega materiala in sadik sadnih rastlin, namenjenih za
pridelavo sadja (Uradni list RS, št. 67/16 in 18/20) za kategorijo CAC
material, se šteje, da izpolnjujejo zahteve za trženje CAC materiala po tem
pravilniku.
17. člen
(začetek veljavnosti)
Ta pravilnik začne veljati 1. junija 2020.«.

Pravilnik o spremembah Pravilnika o trženju
razmnoževalnega materiala in sadik sadnih rastlin, namenjenih za pridelavo
sadja (Uradni list RS, št. 64/23) vsebuje naslednjo končno določbo:
»KONČNA DOLOČBA
8. člen
(začetek veljavnosti)
Ta pravilnik začne veljati 1. julija 2023.«.