I. POGLAVJE
Splošne določbe
1. člen
(vsebina uredbe)
(1) Ta uredba določa postopke za uveljavljanje podpor na
površino in podpor na živali ter postopke nadzora za ukrepe kmetijske politike
iz tega člena. 
(2) Za potrebe te uredbe so: 
A.    
podpore na površino: 
a)   
neposredna plačila na površino (EKO 0) za ukrepe iz: 
-  
predpisa, ki ureja trg z žiti, 
-  
predpisa, ki ureja trg za sladkor, 
-  
predpisa, ki ureja trg s semenom kmetijskih rastlin, 
-  
predpisa, ki ureja trg s hmeljem; 
b)   
izravnalna plačila za ukrepe iz predpisa, ki ureja izravnalna plačila za
območja z omejenimi možnostmi za kmetijsko dejavnost (EKO 1; v nadaljnjem
besedilu: EKO 1 ukrep); 
c)   
neposredna plačila iz predpisa, ki ureja Slovenski kmetijski okoljski
program (EKO 2, EKO 3; v nadaljnjem besedilu: ukrepi SKOP); 
B.    
podpore na žival: 
a)   
neposredna plačila za rejne živali (EKO 0) za ukrepe iz: 
-  
predpisa, ki ureja trg za goveje meso, 
-  
predpisa, ki ureja trg za ovčje in kozje meso; 
b)   
neposredna plačila za plemenske živali iz predpisa, ki ureja neposredna
plačila za rejo plemenskih živali; 
c)   
neposredna plačila za kobile za vzrejo žrebet iz predpisa, ki ureja
neposredna plačila za kobile za vzrejo žrebet.
2. člen
(integrirani administrativni in kontrolni sistem)
(1) Integrirani administrativni in kontrolni sistem
opredeljuje enoten način obdelave zahtevkov za podpore ter enoten način izvedbe
kontrol za ukrepe kmetijske politike iz drugega odstavka prejšnjega člena. 
(2) Integrirani administrativni in kontrolni sistem (v
nadaljnjem besedilu: IAKS) obsega naslednje elemente: 
-       
računalniško zbirko podatkov, pridobljenih iz zahtevkov za ukrepe
kmetijske politike (v nadaljnjem besedilu: zbirka podatkov o vlogah) ter iz
zahtevkov za vpis v register kmetijskih gospodarstev, 
-       
identifikacijski sistem za kmetijska zemljišča, 
-       
sistem za označevanje in registracijo živali, 
-       
zahtevke za podpore in 
-       
kontrolni sistem. 
(3) Za uveljavljanje drugih ukrepov kmetijske politike se
lahko smiselno uporablja enega ali več elementov IAKSa.
3. člen
(zbirka podatkov o vlogah)
(1) Zbirka podatkov o vlogah je računalniška zbirka podatkov,
v kateri se za posamezno kmetijsko gospodarstvo vodijo podatki iz zahtevkov za
podpore in v katero se prevzemajo podatki iz registra kmetijskih gospodarstev
ter registrov trajnih nasadov. Zbirka podatkov o vlogah mora omogočati direkten
vpogled v podatke za najmanj tri predhodna leta, razen v primeru zahtevkov za
ukrepe SKOP, kjer mora biti omogočen direkten vpogled v podatke za pet
predhodnih let.
4. člen
(identifikacijski sistem kmetijskih zemljišč in način
prijave)
(1) Identifikacijski sistem za kmetijska zemljišča temelji na
podatkih zemljiškega katastra. Parcela iz zemljiškega katastra (v nadaljnjem
besedilu: katastrska parcela), ki je enolično določena s številko parcele in z
imenom ter številko katastrske občine, je referenčni podatek za površino dejanske
rabe, ki se prijavi v zahtevku za podpore na površino. 
(2) V zahtevku za podpore na površino se katastrske parcele
združujejo v enote rabe. Enota rabe je strnjena površina kmetijskega zemljišča
z isto vrsto dejanske rabe, ki je v uporabi enega kmetijskega gospodarstva in
na kateri raste ena vrsta kmetijske rastline ali v primeru dejanske rabe “njive
in vrtovi“ ena ali več vrst kmetijskih rastlin. Strnjena površina posamezne
poljščine na njivi je poljina. Enota rabe je lahko sestavljena iz več katastrskih
parcel, ene katastrske parcele ali dela katastrske parcele. Za posamezno enoto
rabe se v zahtevku za podpore na površino prijavijo naslednji podatki: 
-       
številka enote rabe, 
-       
domače ime, 
-       
vrsta dejanske rabe ter 
-       
podatke o katastrskih parcelah, ki to enoto sestavljajo: ime in številka
katastrske občine, številke posameznih katastrskih parcel, površine posameznih
katastrskih parcel v ha na štiri decimalke in površine dejanske vrste rabe na
posameznih katastrskih parcelah v ha na dve decimalki. 
(3) Vrste dejanske rabe iz prejšnjega odstavka so njive in
vrtovi, hmeljišča, vinogradi, intenzivni sadovnjaki, ekstenzivni sadovnjaki,
oljčniki, trajni travniki, plantaže gozdnega drevja, kmetijska zemljišča v
zaraščanju ter neobdelana kmetijska zemljišča. 
(4) Če je znotraj posamezne poljine ali enote rabe površina,
ki ni v kmetijski rabi, jo je potrebno vrisati na kopijo katastrskega načrta in
odšteti pri prijavi dejanske rabe. 
(5) Če ima kmetijsko gospodarstvo v lasti in uporabi krmno
površino, opredeljeno v skladu s predpisom, ki ureja trg za goveje meso, v
sosednji državi, se šteje ta površina na zahtevo nosilca kmetijskega
gospodarstva kot del njegovega gospodarstva, pod pogojem, da: 
a)    
se nahaja v neposredni bližini kmetijskega gospodarstva in 
b)    
da ta krmna površina predstavlja manj kot polovico vseh kmetijskih
zemljišč v uporabi tega kmetijskega gospodarstva, 
te krmne površine se upoštevajo tudi pri
izračunu obremenitve kmetijskih zemljišč za ukrepe SKOP. 
(6) Nosilec kmetijskega gospodarstva, ki prijavlja krmno
površino v sosednji državi, zbirni vlogi za te površine priloži izpisek iz
zemljiškega katastra, iz katerega je razvidno lastništvo. 
(7) V primeru skupne rabe zemljišč, ko ima kmetijsko
gospodarstvo na paši na planini ali skupnem pašniku živali vsaj 80 dni, se mu
površine na planini (travinje – trajni pašniki) oziroma skupnem pašniku
upoštevajo kot krmne površine za premije, opredeljene v predpisu, ki ureja trg
za goveje meso, glede na sorazmerni delež uporabe teh površin. Delež krmnih
površin planine oziroma skupnega pašnika, ki se priključi kmetijskemu
gospodarstvu, se izračuna tako, da se upošteva sorazmerni delež površine, ki ga
uporabljajo živali posameznega kmetijskega gospodarstva. Živali se v izračunu
upoštevajo tako, da se vse živali, navedene na obrazcu “Zapisnik o prigonu
živali na planino ali skupni pašnik“, preračunajo v GVŽ (glava velike živine) z
upoštevanjem koeficientov za preračun v GVŽ, navedenih na tem obrazcu. 
(8) Določila prejšnjega odstavka se smiselno uporabijo tudi v
primeru, ko ima kmetijsko gospodarstvo v uporabi individualno planino.
5. člen
(zahtevki za podpore)
(1) Za izpolnjevanje pogojev za katerikoli ukrep kmetijske
politike morajo nosilci kmetijskih gospodarstev posredovati podatke o
kmetijskem gospodarstvu, nosilcu kmetije, staležu živali in vseh kmetijskih
zemljiščih v uporabi in gozdovih na osnovnih obrazcih o kmetijskem
gospodarstvu, predpisanih v prvem odstavku 9. člena te uredbe. 
(2) Podatke, ki se vodijo v zbirki podatkov o vlogah,
registru kmetijskih gospodarstev, seznamu območij z omejenimi možnostmi za
kmetijsko dejavnost, evidenci razvrstitev kmetijskih gospodarstev v posamezna
območja, centralnem registru govedi in v registrih posameznih trajnih nasadov,
Agencija Republike Slovenije za kmetijske trge in razvoj podeželja (v
nadaljnjem besedilu: agencija) pošlje nosilcem kmetijskih gospodarstev kot
predtiskane podatke. 
(3) Skupaj z osnovnimi obrazci o kmetijskem gospodarstvu
vložijo nosilci kmetijskih gospodarstev tudi zahtevke za posamezne podpore iz
četrtega odstavka 9. člena te uredbe. Zahtevek za vse podpore na površino, ki
vključujejo tudi krmne površine, opredeljene v skladu s predpisom, ki ureja trg
za goveje meso, se vlaga enkrat letno na istem obrazcu, razen zahtevka za ukrep
SKOP – ozelenitev njivskih površin, ki se vlaga ločeno. 
(4) Zahtevki za podpore na živali se vlagajo večkrat letno v
skladu z določili te uredbe in predpisi iz 1. člena te uredbe.
6. člen
(kontrolni sistem)
(1) Kontrolni sistem zajema administrativne kontrole vseh
zahtevkov in inšpekcijski nadzor na izbranih kmetijskih gospodarstvih in v
klavnicah. 
(2) Administrativne kontrole vključujejo preverjanje
izpolnjevanja pogojev za posamezne ukrepe, odkrivanje morebitnih dvojnih prijav
istih površin ali živali ter navzkrižne kontrole podatkov iz zahtevkov s
podatki iz posameznih zbirk podatkov. 
(3) V okviru navzkrižnih kontrol agencija izvaja naslednje: 
-       
katastrske parcele in njihova površina se kontrolirajo s podatki
zemljiškega katastra; 
-       
podatki o govedu se kontrolirajo s podatki iz centralnega registra
govedi; 
-       
podatki o posameznih trajnih nasadih (vinogradi, hmeljišča, intenzivni
sadovnjaki, oljčniki) se kontrolirajo s podatki registra pridelovalcev grozdja
in vina, s podatki iz registra pridelovalcev hmelja, s podatki iz registra pridelovalcev
sadja v intenzivnih sadovnjakih in s podatki iz registra pridelovalcev oljk; 
-       
podatki o travniških sadovnjakih se v primeru, ko v zadnjem letu ni
prišlo do spremembe, kontrolirajo s podatki iz zbirke podatkov o vlogah iz
predhodnih let; 
-       
seznam območij z omejenimi možnostmi za kmetijsko dejavnost, evidenca
razvrstitev kmetijskih gospodarstev v posamezna območja ter “Elaborat območij z
omejenimi naravnimi dejavniki za kmetijstvo v Republiki Sloveniji“
predstavljajo osnovo za preverjanje upravičenosti do izravnalnih plačil za ta
območja in izpolnjevanja pogojev za nekatere podpore na živali, iz predpisa, ki
ureja trg za goveje meso in predpisa, ki ureja trg za ovčje in kozje meso; 
-       
podatki o zavarovanih območjih se kontrolirajo s podatki iz uradne evidence
zavarovanih območij, ki jo agenciji in Ministrstvu za kmetijstvo, gozdarstvo in
prehrano (v nadaljnjem besedilu: ministrstvo) posreduje Ministrstvo za okolje,
prostor in energijo; 
-       
podatki o osrednjem območju pojavljanja velikih zveri se kontrolirajo s
podatki iz uradne evidence osrednjega območja pojavljanja velikih zveri, ki jo
agenciji in ministrstvu posreduje Zavod za gozdove Slovenije; 
-       
podatki o vodovarstvenih območjih se kontrolirajo s podatki iz uradne
evidence o vodovarstvenih območjih, ki jo agenciji in ministrstvu posreduje
Ministrstvo za okolje, prostor in energijo; 
-       
podatki iz zahtevkov se v primerih, ko to zahtevajo predpisi,
kontrolirajo z zbirko podatkov o vlogah in evidenco “Nadzor neposrednih plačil
– baza zapisnikov“ iz prejšnjih let; 
-       
podatki o naslovu se kontrolirajo s podatki iz registra prostorskih
enot; 
-       
ime in priimek, enotna matična številka (EMŠO) ter naslov nosilca
kmetijskega gospodarstva in njegovih družinskih članov se kontrolirajo s
podatki iz centralnega registra prebivalcev; 
-       
podatki o davčni številki se kontrolirajo s podatki iz davčnega
registra; 
-       
podatki o poslovnih subjektih se kontrolirajo s podatki iz registra
poslovnih subjektov. 
(4) Po opravljenih administrativnih kontrolah se v okviru
inšpekcijskega nadzora ugotavlja ali stanje v naravi ustreza stanju na
zahtevkih in stanju v zbirkah podatkov v skladu s predpisi, ki urejajo postopke
nadzora.
7. člen
(upravičenci)
(1) Upravičenci do sredstev iz naslova ukrepov kmetijske
politike (v nadaljnjem besedilu: sredstva) so kmetijska gospodarstva in druge
fizične ter pravne osebe, ki so določene z zakonom, ki ureja kmetijstvo ter
izpolnjujejo predpisane pogoje za ukrepe, za katere uveljavljajo sredstva. 
(2) Fizična oseba mora biti državljan Republike Slovenije s
stalnim prebivališčem na območju Republike Slovenije. Pravna oseba mora biti
registrirana in imeti sedež na območju Republike Slovenije.
8. člen
(nosilec kmetijskega gospodarstva)
(1) Za kmetijsko gospodarstvo lahko vlaga zahtevke za
pridobitev podpor iz naslova ukrepov kmetijske politike nosilec kmetijskega
gospodarstva, ki je lahko fizična oseba, pravna oseba, ki je registrirana za
kmetijsko dejavnost in to dejavnost opravlja, samostojni podjetnik posameznik
registriran za kmetijsko dejavnost in to dejavnost opravlja ali registrirana
agrarna ali pašna skupnost. 
(2) Vsa kmetijska gospodarstva, ki imajo dodeljeno
identifikacijsko številko kmetijskega gospodarstva (KMG-MID), morajo pri
izpolnjevanju zahtevkov uporabljati obstoječo identifikacijsko številko. 
(3) Delitev kmetijskega gospodarstva, ki pomeni spremembo
stanja prijavljenega v zbirni vlogi za leto 2002, ni mogoča po objavi te uredbe
v Uradnem listu Republike Slovenije, razen v primeru, ko upravičenec z izjavo
in obrazložitvijo, ki jo posreduje ministrstvu pred ali ob vložitvi zbirne
vloge izkaže upravičenost delitve. 
(4) Če je kmetijsko gospodarstvo planina v skupni rabi ali
skupni pašnik, je nosilec kmetijskega gospodarstva registrirana agrarna ali
pašna skupnost. Če s planino v skupni rabi oziroma skupnim pašnikom ne upravlja
registrirana agrarna ali pašna skupnost, vlaga zahtevke za pridobitev sredstev
za ukrepe kmetijske politike gospodar planine ali skupnega pašnika – nosilec
kmetijskega gospodarstva na osnovi pisnega pooblastila vseh uporabnikov planine
oziroma skupnega pašnika. 
(5) Nosilec kmetije mora osnovnim obrazcem o kmetijskem
gospodarstvu iz prvega odstavka 9. člena te uredbe priložiti “Pooblastilo
družinskih članov nosilca kmetije za leto 2003“, s katerim ga pooblaščajo za
prejemnika sredstev, to pooblastilo pa morajo podpisati: 
-       
družinski člani, ki so vpisani v obvezne zbirke podatkov ministrstva, 
-       
lastniki oziroma solastniki zemljišč, v uporabi v okviru prijavljenega
kmetijskega gospodarstva, ki delajo na kmetiji. 
(6) Morebitna sprememba nosilca kmetijskega gospodarstva je
mogoča ob vložitvi zbirne vloge z vpisom novih podatkov na obrazec “A – Osnovni
podatki o kmetijskem gospodarstvu za leto 2003“ za fizične osebe ali obrazec
“A1 – Osnovni podatki o kmetijskem gospodarstvu za leto 2003“ za pravne osebe.
Sprememba nosilca kmetijskega gospodarstva je mogoča najkasneje do 5. maja
2003. Po tem datumu se sprememba nosilca kmetijskega gospodarstva ne upošteva
pri izplačilu sredstev za leto 2003, razen v primeru smrti fizične osebe
oziroma prenehanja pravne osebe, ko se sprememba nosilca upošteva do izdaje
odločbe. V tem primeru se sprememba nosilca kmetijskega gospodarstva sporoči na
obrazcu “Sprememba nosilca kmetijskega gospodarstva“ na Ministrstvo za
kmetijstvo, gozdarstvo in prehrano, Dunajska 56-58, 1000 Ljubljana.
9. člen
(uveljavljanje sredstev in obrazci)
(1) Nosilci kmetijskih gospodarstev, ki v letu 2003
uveljavljajo kakršenkoli ukrep kmetijske politike iz 1. člena te uredbe,
predpisa, ki ureja trg z vinskim grozdjem, moštom in vinom, predpisa, ki ureja
trg za sveže sadje in zelenjavo, ter predpisih, ki urejajo razvoj podeželja,
morajo od 20. marca do 30. aprila 2003, na agencijo posredovati izpolnjene
osnovne obrazce o kmetijskem gospodarstvu, ki so naslednji: 
-       
“A – Osnovni podatki o kmetijskem gospodarstvu za leto 2003“ in
“Pooblastilo družinskih članov nosilca kmetije za leto 2003“ (za fizične osebe)
ali 
-       
“A1 – Osnovni podatki o kmetijskem gospodarstvu za leto 2003“ (za pravne
osebe in samostojne podjetnike), 
-       
“B – Osnovni podatki o kmetijskem gospodarstvu za leto 2003 – stalež
živali“, 
-       
“C – Zahtevek za podpore na površino – prijava kmetijskih zemljiščih v
uporabi za leto 2003“. 
(2) Podatki iz obrazcev iz prejšnjega odstavka predstavljajo
zahtevek za vpis v register kmetijskih gospodarstev. 
(3) Če na kmetijskem gospodarstvu ne redijo živali, ni
potrebno posredovati obrazca “B – Osnovni podatki o kmetijskem gospodarstvu za
leto 2003 – stalež živali“. Če na kmetijskem gospodarstvu nimajo v uporabi
kmetijskih zemljišč, ni potrebno posredovati obrazca “C – Zahtevek za podpore
na površino – prijava kmetijskih zemljiščih v uporabi za leto 2003“. 
(4) Zahtevke za uveljavljanje posameznih ukrepov,
opredeljenih v predpisih iz 1. člena te uredbe, vključno s predpisanimi
dokazili o izpolnjevanju pogojev, vlagajo nosilci kmetijskih gospodarstev
istočasno z osnovnimi obrazci o kmetijskem gospodarstvu, če ni v predpisih iz
1. člena te uredbe drugače določeno. 
(5) Osnovni obrazci o kmetijskem gospodarstvu in zahtevki ter
predpisana dokazila, ki se vlagajo istočasno, sestavljajo zbirno vlogo. V
okviru zbirne vloge se prilagajo naslednji zahtevki na predpisanih obrazcih: 
a)    
zahtevek za vse podpore na površino na obrazcu “D – Zahtevek za podpore
na površino za leto 2003“, razen zahtevka za ukrep SKOP – ozelenitev njivskih
površin, ki se vlaga ločeno kot to določata drugi in tretji odstavek 39. člena
te uredbe; 
b)    
zahtevek za premijo za krave dojilje na obrazcu “Zahtevek za premijo za
krave dojilje za leto 2003“; 
c)    
zahtevek za ekstenzifikacijsko premijo za krave molznice na obrazcu
“Zahtevek za ekstenzifikacijsko premijo za krave molznice za leto 2003“; 
d)    
zahtevek za premijo za ovce in koze, zahtevek za dodatno premijo za ovce
in koze in dodatno plačilo za ovce in koze na obrazcu “Zahtevek za premijo za
ovce in koze, dodatno premijo in dodatno plačilo za leto 2003“; 
e)    
zahtevek za kobile na obrazcu “Zahtevek za izplačilo podpore za kobile
za vzrejo žrebet za leto 2003“. 
(6) Če želi nosilec kmetijskega gospodarstva uveljavljati
ekstenzifikacijsko premijo za govedo v skladu s predpisom, ki ureja trg za
goveje meso, mora to navesti v zbirni vlogi. 
(7) Na zahtevkih nosilec kmetijskega gospodarstva izjavi, da
je seznanjen s pogoji za posamezen ukrep. 
(8) Nosilec kmetijskega gospodarstva s svojim podpisom na
zahtevkih prevzema jamstvo za resničnost in točnost podatkov. 
(9) Zahtevke lahko agencija popravi kadarkoli po vložitvi do
izdaje odločb, če vsebujejo očitne pomote v imenih in številkah, ki so bile
ugotovljene na podlagi uradnih evidenc. 
(10) Kmetijski svetovalec ima za kmetijska gospodarstva na svojem
območju možnost vpogleda v: 
-       
podatke o kmetijskih gospodarstvih iz registra kmetijskih gospodarstev, 
-       
zbirko podatkov o vlogah: podatke iz osnovnih obrazcev o kmetijskem
gospodarstvu in iz zahtevkov za podpore za leto 2003 in predhodna leta, 
-       
seznam območij z omejenimi možnostmi za kmetijsko dejavnost, evidenco
razvrstitev kmetijskih gospodarstev v posamezna območja ter razvrstitev
kmetijskih gospodarstev na osnovi “Elaborata območij z omejenimi naravnimi
dejavniki za kmetijstvo v Republiki Sloveniji“ po stanju na dan 15. februarja
2003, 
-       
centralni register govedi, 
-       
evidenco o zavarovanih območjih, 
-       
evidenco o osrednjem območju pojavljanja velikih zveri, 
-       
evidenco o vodovarstvenih območjih, 
-       
registre trajnih nasadov, 
-       
podatke zemljiškega katastra na stanje 20. marca 2003 ter 
-       
grafične podatke: digitalne katastrske načrte, digitalne ortofoto načrte
in podatke dejanske rabe kmetijskih zemljišč. 
(11) Če kmetijski svetovalec nudi upravičencu pomoč pri
izpolnjevanju zbirne vloge, znaša prispevek upravičenca 3.500 SIT za porabo
časa do vključno 1 ure in 4.000 SIT za porabo časa nad 1 uro. 
(12) Zbirno vlogo mora upravičenec v roku od 20. marca do 30.
aprila 2003 poslati s priporočeno pošto na naslov: Agencija Republike Slovenije
za kmetijske trge in razvoj podeželja, Dunajska 160, 1000 Ljubljana, s
pripisom: “zbirna vloga“, ali jo v tem roku vložiti neposredno v sprejemno
pisarno agencije. 
(13) Vse ostale zahtevke iz 1. člena te uredbe se dostavi na
isti naslov v rokih, ki so opredeljeni v predpisih iz 1. člena te uredbe. 
(14) Ne glede na prvi odstavek tega člena je mogoče za
kmetijsko gospodarstvo planino ali skupni pašnik zbirno vlogo poslati tudi po
30. aprilu 2003, vendar najkasneje do 30. junija 2003. 
(15) Obrazci, ki jih določa ta uredba, so priloga te uredbe
in njen sestavni del. 
(16) Obrazci so upravičencem na voljo tudi pri območnih
kmetijsko-gozdarskih zavodih. 
(17) Obrazce za zbirne vloge s predtiskanimi podatki o
kmetijskem gospodarstvu, površinah in kravah dojiljah ter navodila za
izpolnjevanje obrazcev pošlje agencija upravičencem, ki so v letu 2002
uveljavljali zahtevke za ukrepe kmetijske politike v času od 15. do 20. marca
2003. Navodila za izpolnjevanje obrazcev potrdi ministrstvo. 
(18) Agencija v sodelovanju z ministrstvom pripravi za predtisk
podatke o kmetijskih zemljiščih v uporabi na osnovi podatkov navedenih v zbirni
vlogi za leto 2002, in podatkov iz registrov trajnih nasadov glede na stanje na
dan 10. februar 2003 in ob predhodni kontroli s podatki iz zemljiškega katastra
glede na stanje na dan 12. februarja 2003. Podatki o kmetijskih zemljiščih, ki
se ne ujemajo s podatki iz zemljiškega katastra, se na predtisku označijo.
Podatke za predtisk potrdi ministrstvo. 
(19) Če s posebnimi predpisi ni drugače določeno, so
upravičenci dolžni hraniti kopije zahtevkov najmanj štiri leta od
pravnomočnosti odločitve o zahtevku.
10. člen
(prepozna vložitev zbirne vloge in zahtevkov)
(1) Ne glede na določbe prvega in dvanajstega odstavka
prejšnjega člena ter rokov za vložitev posameznih zahtevkov, opredeljenih v
predpisih iz 1. člena te uredbe, lahko nosilec kmetijskega gospodarstva vloži
zbirno vlogo ali posamezne zahtevke še 5 dni po roku (v nadaljnjem besedilu:
zamudni rok) iz dvanajstega odstavka prejšnjega člena in po rokih opredeljenih
v predpisih iz 1. člena te uredbe, vendar se mu za zahtevke vložene v zamudnem
roku, znesek, ki mu pripada na podlagi predpisov iz 1. člena te uredbe, zmanjša
za 5 odstotkov. Zbirne vloge in zahtevki, ki so vloženi po preteku zamudnega
roka, se štejejo kot prepozni. 
(2) Zbirne vloge za planino in skupni pašnik, ki so vložene
po 30. juniju 2003, se štejejo kot prepozne.
11. člen
(pooblaščeni vlagatelji)
(1) Zahtevke za izplačilo sredstev po tej uredbi vlagajo
upravičenci v svojem imenu in za svoj račun oziroma njihovi pooblaščenci (v
nadaljnjem besedilu: pooblaščeni vlagatelji) v njihovem imenu in za njihov
račun, razen če ni s to uredbo drugače določeno. 
(2) V primeru zbirne vloge lahko upravičenci dajo pooblastilo
pooblaščenemu vlagatelju le za celotno zbirno vlogo. Pooblastilo za posamezen
ukrep iz zbirne vloge ni mogoče. 
(3) V primeru iz prejšnjih odstavkov morajo pooblaščeni
vlagatelji zbirnim vlogam ali zahtevkom priložiti: 
-       
izpolnjen obrazec “Podatki o subjektu – pooblaščenem vlagatelju“, 
-       
podpisana pooblastila upravičencev ter 
-       
seznam vloženih zbirnih vlog oziroma zahtevkov, na katerem so navedeni
naslednji podatki: ime in priimek oziroma naziv ter naslov upravičenca –
nosilca kmetijskega gospodarstva, KMG-MID in datum vlaganja vlog in prilog iz
tega odstavka. 
(4) Seznam vloženih zbirnih vlog ali zahtevkov potrdi
sprejemna pisarna agencije in fotokopijo tega seznama pošlje pooblaščenemu
vlagatelju. 
(5) Agencija o pomotah ali pomanjkljivostih v zbirnih vlogah
oziroma zahtevkih upravičencev obvešča pooblaščene vlagatelje. Upravičenci, ki
pooblastijo vlagatelja, posredujejo pooblaščenemu vlagatelju vse zahtevane
dopolnitve oziroma popravke, ta pa jih mora posredovati agenciji v roku,
določenem v pozivu za dopolnitev, skupaj s kopijo obrazca iz prve alinee tretjega
odstavka tega člena ter kopijo seznama vloženih vlog iz tretje alinee tretjega
odstavka tega člena, na kateri označi, za katere zbirne vloge ali zahtevke
posreduje dopolnitev. Rok za dopolnitev je v primeru, ko vlagajo zahtevke
pooblaščeni vlagatelji, deset dni. 
(6) Sredstva se nakažejo neposredno upravičencu.
12. člen
(administrativne kontrole podatkov)
(1) Zbirna vloga mora biti izpolnjena v celoti in v skladu s
priloženimi navodili, pri čemer se za rejne živali navede podatke na kmetijskem
gospodarstvu na dan 15. marca 2003, za rabo kmetijskih zemljišč dejanska raba
in vrsta kmetijskih rastlin, za še neposejane površine pa predvidena vrsta
kmetijskih rastlin v rastni dobi 2003, ki bodo posejane najkasneje do 31. maja
2003, razen ajde, za katero je rok 30. julij 2003. 
(2) Podatke iz zbirnih vlog in ostalih zahtevkov agencija
preverja s podatki iz zbirk podatkov ministrstva in drugih državnih organov. 
(3) Pri ugotavljanju izpolnjevanja pogojev za posamezen ukrep
se upošteva: 
-       
za podatke o katastrskih parcelah stanje v zemljiškem katastru na dan
20. marca 2003; 
-       
za hmeljišča podatke iz registra pridelovalcev hmelja na dan 30. aprila
2003; 
-       
za vinograde stanje v registru pridelovalcev grozdja in vina na dan 20.
marca 2003; 
-       
za intenzivne sadovnjake podatke iz registra pridelovalcev sadja v
intenzivnih sadovnjakih na dan 20. marca 2003; 
-       
za oljčnike podatke iz registra pridelovalcev oljk na dan 15. junija
2003; 
-       
za travniške sadovnjake podatke iz zbirke podatkov o vlogah; 
-       
za zavarovana območja, podatke iz uradne evidence zavarovanih območij na
dan 20. marca 2003; 
-       
za osrednje območje pojavljanja velikih zveri, podatke iz uradne
evidence osrednjega območja pojavljanja velikih zveri na dan 20. marca 2003; 
-       
za vodovarstvena območja, podatke iz uradne evidence vodovarstvenih
območij na dan 20. marca 2003; 
-       
za govedo podatke iz centralnega registra govedi; 
-       
seznam območij z omejenimi možnostmi za kmetijsko dejavnost, razvrstitev
kmetijskih gospodarstev v posamezna območja ter razvrstitev kmetijskih
gospodarstev na osnovi “Elaborata območij z omejenimi naravnimi dejavniki za
kmetijstvo v Republiki Sloveniji“ po stanju na dan 15. februarja 2003. 
(4) Zbirke podatkov iz prve, druge in sedme alinee prejšnjega
odstavka, se smiselno uporabijo tudi pri administrativnih kontrolah za ukrep
SKOP – ozelenitev njivskih površin.
13. člen
(geodetski podatki in zakup)
(1) Upravičenci, ki bodo v letu 2003 v skladu s to uredbo
uveljavljali podpore na površino, morajo na kopije katastrskih načrtov vrisati
enote dejanske rabe (njiva, travnik ipd.) ter poljine in navesti vrste
kmetijskih rastlin (koruza, sladkorna pesa, pšenica ipd.). 
(2) Kopije katastrskih načrtov iz prejšnjega odstavka so
sestavni del zbirne vloge, ki jih hrani nosilec kmetijskega gospodarstva doma. 
(3) Upravičencu, ki je pri Geodetski upravi Republike
Slovenije (v nadaljnjem besedilu: geodetska uprava) že pridobil podatke o
parcelah in kopije katastrskih načrtov za namene uveljavljanja sredstev
kmetijske politike v predhodnih letih, za uveljavljanje sredstev v letu 2003 ni
treba pridobiti novih podatkov o parcelah in kopij katastrskih načrtov, če
glede teh podatkov ni nobenih sprememb. 
(4) Če so glede podatkov o parcelah in kopij katastrskih
načrtov nastale spremembe, lahko upravičenec nove podatke naroči pri geodetski
upravi. Geodetska uprava izda podatke o parcelah (posestni list brez podatkov o
lastniku parcel) in kopije katastrskih načrtov, izdelane za namene
uveljavljanja sredstev kmetijske politike. Upravičenci so dolžni poravnati
fiksne materialne stroške za izdajo geodetskih podatkov v skladu s predpisom,
ki ureja tarife za izdajanje geodetskih podatkov, pri čemer se šteje vsak
izdani dokument za posebno naročilo. 
(5) Geodetska uprava izda posestne liste in kopije
katastrskih načrtov v roku osem dni od oddanega naročila. 
(6) Za komasacijska območja, kjer komasacijski postopki še
niso zaključeni, so upravičenci dejanski uporabniki zemljišč na podlagi odločbe
o novi razdelitvi zemljišč na komasacijskem območju (v nadaljnjem besedilu:
komasacijska odločba). 
(7) Kopija komasacijske odločbe je sestavni del zbirne vloge
in jo je potrebno priložiti zbirni vlogi. V primeru, da je upravičenec že v
letu 2000, 2001 ali 2002 priložil kopijo komasacijske odločbe in ni nobenih
sprememb, te odločbe, ki se nanaša na ista zemljišča, v letu 2003 ni potrebno
prilagati. 
(8) Upravičenci, ki imajo v zakupu zemljišča, ki so v lasti
Republike Slovenije, lokalnih skupnosti ali drugih pravnih oseb, morajo zbirni
vlogi priložiti fotokopijo zakupne pogodbe. Upravičenci, ki imajo v zakupu
zemljišča fizičnih oseb, morajo zbirni vlogi priložiti kopijo zakupne pogodbe
ali v primeru, ko zakupne pogodbe nimajo, “Izjavo o zakupu zemljišč“, ki jo
podpišeta zakupodajalec in zakupnik. Upravičenci, ki sklepajo petletno pogodbo
za izvajanje ukrepov SKOP, morajo imeti zakupne pogodbe ali izjave o zakupu
sklenjene najmanj za obdobje trajanja pogodbe o izvajanju ukrepov SKOP. 
(9) Če uveljavlja neposredna plačila za isto zemljišče več
vlagateljev, se sredstva odobrijo tistemu, za katerega je iz priloženih
dokumentov, podatkov iz uradnih evidenc ali iz dokazila, da je v postopku vpisa
v uradno evidenco, razvidno, da ima pravico uporabe zemljišča.
14. člen
(sprememba oziroma dopolnitev zahtevka za podpore na
površino)
(1) Po preteku roka za vložitev zahtevka za podpore na
površino lahko upravičenec zahtevek za podpore na površino (obrazec “C –
Zahtevek za podpore na površino – prijava kmetijskih zemljiščih v uporabi za
leto 2003“ in obrazec “D – Zahtevek za podpore na površino za leto 2003“)
dopolni z novo katastrsko parcelo, spremeni površino dejanske rabe za posamezno
katastrsko parcelo ali spremeni vrsto kmetijske rastline in vrsto podpore. 
(2) Spremembo oziroma dopolnitev zahtevka z utemeljitvijo
upravičenec pisno posreduje agenciji najkasneje do 31. maja 2003 za sladkorno
peso in ostale poljščine ter 30. julija 2003 za ajdo. 
(3) Dopolnitev zahtevka za podpore na površino posredujejo
tudi tisti upravičenci, ki v začetku leta 2003 obnovijo vinograd ali intenzivni
sadovnjak in ga do 20. marca 2003 ni mogoče vpisati v register. Dopolnitve
posredujejo najkasneje do 15. maja 2003 ter kot utemeljitev posredujejo kopijo
odločbe o vpisu obnovljenega trajnega nasada v register. 
(4) Dopolnitev zahtevka za podpore na površino posredujejo
tudi tisti upravičenci, ki jih do 15. junija ni mogoče vpisati v register
pridelovalcev oljk. Dopolnitev posredujejo najkasneje do 20. junija 2003 ter
kot utemeljitev posredujejo kopijo odločbe o vpisu v register pridelovalcev
oljk.
15. člen
(umik zahtevka)
(1) Po roku za vložitev zahtevka upravičenec lahko delno ali
v celoti umakne svoj zahtevek s pisno izjavo, ki jo posreduje agenciji.
Agencija izda sklep, da se postopek ustavi. 
(2) Ne glede na določbo iz prejšnjega odstavka se postopek
nadaljuje, če je pristojni organ že obvestil nosilca kmetijskega gospodarstva o
pomotah ali pomanjkljivostih v zahtevku, ali o nameri inšpekcijskega nadzora na
kmetijskem gospodarstvu, ali pa je bil tak nadzor že opravljen in so bile
ugotovljene nepravilnosti.
II. POGLAVJE
Inšpekcijski nadzor
16. člen
(inšpekcijski nadzor na kraju samem)
(1) Pred izplačilom sredstev kmetijski inšpektor (v
nadaljnjem besedilu: inšpektor) Inšpektorata Republike Slovenije za kmetijstvo,
gozdarstvo, lovstvo in ribištvo (v nadaljnjem besedilu: inšpektorat) izvaja inšpekcijski
nadzor na kraju samem. 
(2) Inšpektor izvaja inšpekcijski nadzor na kraju samem
praviloma brez predhodne najave ali pa se predhodno najavi po pošti ali
telefonu, največ 48 ur pred pregledom. 
(3) Nadzor na kraju samem mora zajemati vsaj: 
a)    
5 odstotkov kmetijskih gospodarstev, ki vlagajo zahtevke za podpore na
površino, 
b)    
10 odstotkov kmetijskih gospodarstev, ki vlagajo zahtevke za podpore za
govedo, 
c)    
10 odstotkov kmetijskih gospodarstev, ki vlagajo zahtevke za podpore za
ovce ali koze. 
(4) O nadzoru na kraju samem inšpektor sestavi zapisnik, ki
ga podpiše nosilec kmetijskega gospodarstva ali njegov zastopnik. 
(5) Zahtevek ali zahtevke za podpore se zavrne, če nosilec
kmetijskega gospodarstva ali njegov zastopnik ne dovoli ali ne omogoči izvedbe
inšpekcijskega nadzora na kraju samem. 
(6) Agencija omogoči kmetijskim inšpektorjem dostop do
administrativno pregledanih in dopolnjenih vlog. Nadzor na kraju samem se
prične takrat, ko agencija vnese zahtevke v računalniško zbirko podatkov in so
opravljene administrativne kontrole. 
(7) Nadzor se lahko izvaja najkasneje do 31. oktobra 2003,
kasneje pa le še na osnovi prijav ali suma nepravilnosti ter za preverjanje
ukrepa SKOP – ozelenitev njivskih površin.
17. člen
(izbor kmetijskih gospodarstev, ki se preverjajo na kraju
samem)
(1) Nadzor na kraju samem se izvaja za kmetijska
gospodarstva, ki se izberejo na podlagi ocenjevalnih dejavnikov. Pri tem je
potrebno upoštevati reprezentativnost kmetijskih gospodarstev glede na vložene
zahtevke. Pri oceni tveganja se upoštevajo naslednji ocenjevalni dejavniki: 
-       
višina podpore, 
-       
število enot rabe in poljin ter njihova površina ali število živali, za
katere se vlaga zahtevek, 
-       
spremembe iz predhodnega leta, 
-       
ugotovitve pregledov iz preteklih let, 
-       
primere neskladja s predpisom ki ureja označevanje in registracijo
goveda, 
-       
kmetijska gospodarstva, ki so nekoliko nad ali pod mejami za posamezen
ukrep, 
-       
nadomestitve živali, 
-       
ostali dejavniki. 
(2) Na osnovi ocenjevalnih dejavnikov iz prejšnjega odstavka
se izbere 20 odstotkov kmetijskih gospodarstev. Pristojni organ hrani podatke,
ki so pogojevali izbor kmetijskih gospodarstev. Inšpektor, ki izvaja nadzor na
kraju samem, mora biti o pogojih za izbor obveščen pred začetkom nadzora. 
(3) Pri izvajanju nadzora za podpore za govedo se lahko
uporabijo tudi podatki veterinarskega nadzora.
18. člen
(ukrepi po nadzoru na kraju samem)
(1) Po končanem postopku nadzora na kraju samem inšpektor
pošlje predlog za ukrepanje skupaj z inšpekcijskim zapisnikom na agencijo, ki
ugotovitve inšpektorja upošteva skladno z določili 25. in 30. člena te uredbe. 
(2) Agencija omogoči inšpektorju dostop do izdanih odločb za
vsa kmetijska gospodarstva, za katera je opravil nadzor.
19. člen
(nadzor na kraju samem za podpore na površino)
(1) Ob nadzoru na kraju samem inšpektor pregleda izbrane
enote ali poljine. Kot pomoč pri izvedbi nadzora na kraju samem lahko inšpektor
uporablja razpoložljive grafične podatke, kot so: kopije katastrskih načrtov z
vrisanimi enotami dejanske rabe in poljinami (površinami pod posameznimi
vrstami poljščin), digitalni ortofoto načrti, digitalni katastrski načrti,
podatki o rabi kmetijskih zemljišč, zajeti iz ortofoto načrtov, in satelitski
posnetki. 
(2) Površina enote dejanske rabe ali površina poljine se
ugotavlja z metodami določenimi v internih navodilih inšpektorata. Pri tem se
ugotavlja površina, ki se dejansko uporablja. 
(3) Če so vetrozaščitni pasovi, žive meje, omejki, jarki,
kamnite ograje, suhozidi, razna sušila (kozolci, ostrvi, ipd.) in poljske poti
sestavni del tradicionalne kulturne krajine in dobre kmetijske prakse, se
njihova površina šteje za dejansko uporabljeno površino, pod pogojem, da ne
presega širine dveh metrov. 
(4) Izvajanje ukrepov SKOP se lahko ugotavlja tudi na podlagi
evidenc, ki jih določajo predpisi, ki urejajo SKOP. 
(5) Območja, za katera se izvede inšpekcijski nadzor z
uporabo daljinskega zaznavanja, se, če je to mogoče, izberejo z upoštevanjem
ustreznih dejavnikov tveganja. 
(6) V zvezi z izvedbo inšpekcijskega nadzora z daljinskim
zaznavanjem: 
a)    
se opravi fotointerpretacija satelitskih posnetkov ali ortofotoposnetkov
vseh enot rabe in poljin, ki jih je treba pregledati, da se identificira
pokrovnost in izmeri površina; 
b)    
se opravijo pregledi na kraju samem za vse zahtevke, za katere s
fotointerpretacijo ni mogoče natančno potrditi prijave površin in zahtevka. 
(7) Če pri inšpekcijskem nadzoru na kraju samem, ki je
opravljen na osnovi daljinskega zaznavanja niso ugotovljene nepravilnosti, ni
potrebno, da inšpekcijski zapisnik podpiše nosilec kmetijskega gospodarstva ali
njegov zastopnik.
20. člen
(nadzor na gospodarstvu za podpore na živali)
(1) Minimalno število nadzorov na kraju samem predvidenih v
točki b) tretjega odstavka 16. člena te uredbe, razen za posebno premijo in
klavno premijo, opredeljeno v predpisu, ki ureja trg za goveje meso, mora biti
opravljeno v času obvezne reje goveda za najmanj eno vrsto podpore. 
(2) Minimalno število nadzorov na kraju samem, predvidenih v
točki c) tretjega odstavka 16. člena te uredbe, mora biti izvedeno v času
obvezne reje drobnice. 
(3) Nadzor na kraju samem zajema vse živali na kmetijskem
gospodarstvu, za katere so bili vloženi zahtevki za premije, in vse govedo. 
(4) Nadzor na kraju samem vključuje predvsem: 
a)    
preverjanje, ali število goveda na kmetijskem gospodarstvu ustreza
številu živali v registru govedi na gospodarstvu in številu živali v centralnem
registru govedi; 
b)    
v primeru premij za govedo preverjanje: 
- 
da je vse govedo, ki je prisotno na kmetijskem gospodarstvu, označeno z
ušesnimi znamkami, ima potne liste, je vpisano v register govedi na
gospodarstvu in v centralni register govedi; 
- 
da podatki v centralnem registru govedi ustrezajo podatkom v registru
govedi na gospodarstvu; 
- 
pravilnosti vpisov v register govedi na gospodarstvu in v centralni
register govedi na osnovi spremljajočih dokumentov, kot so potni listi za
živali, računi za nakup in prodajo, kopije dokumentov kontrolne organizacije
ali drug ustrezen dokument o zakolu živali v klavnici; 
- 
da vse živali, ki so prisotne na kmetijskem gospodarstvu in so še vedno
v obdobju obvezne reje, izpolnjujejo pogoje za premijo, za katero je bil vložen
zahtevek; 
c)    
v primeru premij za ovce in koze se izvede kontrola, če so živali
prisotne v času pregleda in če so označene.
21. člen
(nadzor v klavnicah)
(1) Preglede na kraju samem v zvezi s posebno premijo za
govedo in klavno premijo, vloženo v skladu s predpisom, ki ureja trg za goveje
meso, izvajajo inšpektorji v klavnicah. Nadzor se izvede za najmanj 30
odstotkov naključno izbranih klavnic, in sicer za 5 odstotkov goveda, za katero
so bili vloženi zahtevki za posebno premijo ali klavno premijo ali obe premiji
in ki je bilo zaklano v klavnici v 12 mesecih pred pregledom na kraju samem. 
(2) Nadzor v klavnicah zajema preveritve dokumentov (kopija
dokumenta kontrolne organizacije o masi in razvrstitvi klavnih trupov v
kakovostni tržni razred v skladu s predpisom, ki ureja ocenjevanje in
razvrščanje govejih trupov in polovic na klavni liniji, ali drug ustrezen
dokument o zakolu živali v klavnici, iz katerega morajo biti razvidni: firma,
sedež in KMG-MID klavnice, identifikacijska številka živali, klavna številka,
če obstaja ter datum zakola) ter primerjavo s podatki v centralnem registru
govedi. 
(3) Nadzor v klavnici vključuje tudi fizične preglede
postopkov zakola, opravljenih na osnovi vzorca na dan pregleda na kraju samem.
Če inšpektor oceni, da je potrebno, preveri, če masa trupov izpolnjuje pogoje
za premijo.
22. člen
(nadzor za klavne premije za govedo, ki se izvozi)
(1) Nadzor v zvezi s klavno premijo, vloženo v skladu s
predpisom, ki ureja trg za goveje meso, za govedo, ki se izvozi, opravi
inšpektor pri vseh postopkih nakladanja in sicer preveri ali je vse govedo
označeno z ušesnimi znamkami. Poleg tega se vsaj 10% tako preverjenega goveda
pregleda še posamično z namenom preveritve njihove identitete (potni listi,
veterinarska spričevala, izvozni dokumenti, idr.) 
(2) Izvoznik vsak izvoz živali javi lokalnemu kmetijskemu
inšpektorju vsaj 48 ur pred nakladanjem. V ta čas niso vključene nedelje in
prazniki. 
(3) Agencija pregleda zahtevke za podpore za klavne premije
za govedo, ki se izvozi in priloge (kopija s strani carinskega urada potrjene
originalne enotne carinske listine in kopija fakture oziroma dokumenta, na
katerem so navedene identifikacijske številke živali).
III. POGLAVJE
Podpore na površino
23. člen
(skupine kmetijskih rastlin)
(1) Za namen tega poglavja ločimo naslednje skupine
kmetijskih rastlin: 
a)    
kmetijske rastline prijavljene kot krmne površine za uveljavljanje
premije za krave dojilje oziroma posebne premije skladno s predpisom, ki ureja
trg za goveje meso; 
b)    
krmne rastline iz “Šifranta vrst oziroma skupin kmetijskih rastlin“, ki
je priloga te uredbe, razen krmne repe, krmne repice, strniščne repe in oljne
redkve, prijavljenih kot krmne površine za namene uveljavljanja
ekstenzifikacijske premije skladno s predpisom, ki ureja trg za goveje meso; 
c)    
pašnik v smislu predpisa, ki ureja trg za goveje meso, prijavljen za
namene uveljavljanja ekstenzifikacijske premije, opredeljene v predpisu, ki
ureja trg za goveje meso; 
d)    
posamezne vrste ali skupine kmetijskih rastlin glede na višino podpore,
opredeljene v predpisih iz točke A, drugega odstavka 1. člena te uredbe.
24. člen
(osnova za izračun podpor na površino)
(1) Sredstva za podpore na površino se odobrijo le za
površino dejanske rabe zemljišč, ki jo nosilec kmetijskega gospodarstva prijavi
na zahtevku za podporo na površino in ne presega površine iz uradnih evidenc
(zemljiški kataster, registri trajnih nasadov) ter izpolnjuje vse pogoje za
posamezno vrsto podpore. Za trajne nasade, ki v skladu s predpisi izpolnjujejo
pogoje za vpis v posamezen register trajnih nasadov, pa v teh registrih niso
vpisani, se podpore na površino iz 1. člena te uredbe ne odobrijo. 
(2) Če je za skupino kmetijskih rastlin površina, ugotovljena
na osnovi administrativnih kontrol ali nadzora na kraju samem ali
administrativnih kontrol in nadzora na kraju samem, ki izpolnjuje vse pogoje za
podporo na površino, večja kot površina, prijavljena na zahtevku za podporo na
površino, se za izračun podpore upošteva prijavljena površina. 
(3) Če je za skupino kmetijskih rastlin prijavljena površina
na zahtevku za podporo na površino večja od površine, ugotovljene na osnovi
administrativnih kontrol ali nadzora na kraju samem ali administrativnih
kontrol in nadzora na kraju samem, se za izračun podpore upošteva ugotovljena
površina. 
(4) Če površina iz zahtevka za podporo na površino iz točke
A. a) drugega odstavka 1. člena te uredbe pri posamezni kmetijski rastlini
presega 100 ha, se za površino nad 100 ha vrednost neposrednega plačila zmanjša
za 20 odstotkov.
25. člen
(znižanja in izključitve v primerih prijave prevelikih
površin)
(1) Če se pri nadzoru na kraju samem, razen v primeru višje
sile, ugotovijo manjše površine od prijavljenih pri posamezni skupini
kmetijskih rastlin: 
-       
do vključno 3 odstotkov, vendar skupaj največ do 2 ha, se vlogi za tisto
skupino kmetijskih rastlin ugodi glede na dejansko ugotovljeno stanje; 
-       
nad 3 do vključno 20 odstotkov, vendar skupaj največ do 2 ha, se za
tisto skupino kmetijskih rastlin od dejansko ugotovljene površine odšteje
dvakratnik ugotovljene razlike; 
-       
nad 20 odstotkov ali nad 2 ha, se podpora za tisto skupino kmetijskih
rastlin ne izplača. 
(2) Če upravičenec uveljavlja zahtevek za skupino kmetijskih
rastlin, ki je predmet višje podpore od tiste ki je dejansko posejana, za
prijavljeno skupino kmetijskih rastlin ni upravičen do podpore. 
(3) Odstopanja površin iz prvega odstavka tega člena se
ugotavljajo znotraj skupine rastlin za celoten zahtevek posameznega kmetijskega
gospodarstva. 
(4) Če skupna površina, za katero je vložen zahtevek za
podpore na površino v skladu s točko A. a) drugega odstavka 1. člena te uredbe,
presega dejansko ugotovljeno površino za več kot 30 odstotkov, se podpora za
tekoče leto ne odobri.
26. člen
(izračun krmnih površin za posebno premijo in premijo za
krave dojilje)
(1) Za izračun krmnih površin za dodeljevanje podpor, ki se
nanašajo na posebno premijo in premijo za krave dojilje opredeljeno v predpisu,
ki ureja trga za goveje meso, se smiselno uporabita 24. in 25. člen te uredbe. 
(2) Če je razlika med prijavljeno in ugotovljeno krmno površino
več kot 50%, se nosilcu kmetijskega gospodarstva krmnih površin v tekočem letu
ne upošteva. 
(3) Znižanja in izključitve krmnih površin iz prvega in
drugega odstavka tega člena se upoštevajo le, če so ali če bi prijavljene
površine neupravičeno povzročile višja plačila.
27. člen
(izračun krmnih površin za ekstenzifikacijsko premijo)
(1) Ekstenzifikacijska premija, opredeljena v predpisu, ki
ureja trg za goveje meso ne sme biti odobrena za večje število živali kot je
tisto, za katero se premije odobrijo ob upoštevanju določil 26. člena te uredbe
in v skladu s predpisom, ki ureja trg za goveje meso, ki določa posebno
premijo, premijo za krave dojilje in ekstenzifikacijsko premijo za molznice. 
(2) Ne glede na določbe prvega odstavka se krmna površina ugotovi
skladno s 24. členom te uredbe. 
(3) Če zgornja meja obremenitve glede na ugotovljeno krmno
površino ni presežena, se za izračun ekstenzifikacijske premije upošteva
ugotovljena krmna površina. 
(4) Če je zgornja meja obremenitve glede na ugotovljeno krmno
površino presežena, se ekstenzifikacijska premija ne odobri.
IV. POGLAVJE
Premije za živali
28. člen
(osnova za izračun)
(1) Premija se odobri le za živali, ki so označene in
registrirane v skladu s predpisi, ki urejajo označevanje in registracijo živali.
(2) V nobenem primeru premije ni mogoče odobriti za več
živali kot jih je navedenih v zahtevku za premijo. 
(3) Če je število živali, navedenih v zahtevku za premijo,
večje kot je z administrativnimi kontrolami ali nadzorom na kraju samem
ugotovljeno število živali, se premija izračuna na osnovi ugotovljenega števila
živali. 
(4) Če nosilec kmetijskega gospodarstva zaradi višje sile ali
izrednih okoliščin ni mogel izpolniti pogojev glede obdobja obvezne reje v
smislu 33. člena te uredbe, obdrži pravico do premij za takšno število živali
kot je bilo v času, ko nastopi primer višje sile ali izrednih okoliščin. 
(5) Za govedo, ki izgubi eno od dveh ušesnih znamk, se šteje
da izpolnjuje pogoje za premijo, če je iz drugih elementov sistema za
označevanje in registracijo jasno razvidna identiteta živali.
29. člen
(nadomestitve)
(1) Krave dojilje ali telice, za katere se vlaga zahtevek za
premijo za krave dojilje ter krave molznice, za katere se vlaga zahtevek za
ekstenzifikacijsko premijo v skladu s predpisom, ki ureja trg za goveje meso,
se lahko v obdobju obvezne reje nadomestijo v okviru omejitev, določenih v
predpisu, ki ureja trg za goveje meso, ne da bi se zaradi tega izgubila pravica
do zaprošenih premij. 
(2) V skladu s prejšnjim odstavkom se nadomestitev lahko
izvede v roku 20 dni od dogodka, ki je povzročil nadomestitev. Nadomeščena
žival mora biti vpisana v register govedi na gospodarstvu najkasneje v treh
dneh po nadomestitvi. Nadomestitev je potrebno sporočiti agenciji v desetih
delovnih dneh po nadomestitvi.
30. člen
(znižanja in izključitve za govedo)
(1) Če je na zahtevku za katerokoli premijo za govedo
navedeno večje število živali kot se jih ugotovi pri nadzoru na kraju samem, se
v skladu s tretjim in četrtim odstavkom 28. člena te uredbe, sredstva, do
katerih je nosilec kmetijskega gospodarstva upravičen, znižajo za odstotek, ki
se ugotovi skladno s četrtim odstavkom tega člena, če so nepravilnosti
ugotovljene pri največ treh živalih. 
(2) Če so bile ugotovljene nepravilnosti pri več kot treh
govedih, se sredstva znižajo na naslednji način: 
a)    
za odstotek, ugotovljen skladno s četrtim odstavkom tega člena, če ta ne
znaša več kot 10 odstotkov ali 
b)    
za dvakratni odstotek, ugotovljen skladno s četrtim odstavkom tega
člena, če ta znaša več kot 10, vendar ne več kot 20 odstotkov. 
(3) Če je odstotek, ugotovljen skladno s četrtim odstavkom
tega člena, višji od 20 odstotkov, se zahtevek za premijo zavrne. 
(4) Odstotek govedi, pri katerih so bile ugotovljene
nepravilnosti iz prvega, drugega in tretjega odstavka tega člena se izračuna
tako, da se število živali, pri katerih so bile ugotovljene nepravilnosti, deli
s številom živali, ki izpolnjujejo pogoje za premije.
31. člen
(znižanja in izključitve za ovce in koze)
(1) Znižanja in izključitve iz prejšnjega člena se smiselno
uporabijo tudi za zahtevke za premije za ovce in koze. 
(2) Če je v primeru, ko nosilec kmetijskega gospodarstva
uveljavlja dodatno premijo za ovco oziroma kozo v skladu s predpisom, ki ureja
trg za ovčje in kozje meso, ugotovljeno, da ima manj kot 50 odstotkov
kmetijskih zemljišč izven območja z omejenimi možnostmi za kmetijsko dejavnost,
se mu dodatna premija ne izplača.
32. člen
(naravne okoliščine)
(1) Znižanja in izključitve iz 30. in 31. člena te uredbe se
ne uporabljajo v primerih, ko nosilec kmetijskega gospodarstva zaradi vpliva
naravnih okoliščin na čredo ne more izpolniti pogoja, da morajo živali, za
katere je vložil zahtevke za premije, ostati na kmetijskem gospodarstvu v
celotnem obdobju obvezne reje, pod pogojem, da pisno obvesti agencijo v desetih
dneh od ugotovitve zmanjšanja števila živali. 
(2) Kot naravne okoliščine lahko agencija prizna: 
a)    
pogin živali zaradi bolezni; 
b)    
pogin živali zaradi nesreče, za katero nosilec kmetijskega gospodarstva
ne more biti odgovoren, ter 
c)    
druge primere naravnih okoliščin.
V. POGLAVJE
Skupne določbe
33. člen
(višja sila in izredne okoliščine)
(1) Če nosilec kmetijskega gospodarstva ne more izpolnjevati
pogojev ali pravočasno vložiti zahtevka zaradi višje sile ali izjemnih
okoliščin, obdrži pravico do podpor. 
(2) Znižanja in izključitve iz te uredbe se v primeru višje
sile in izrednih okoliščin ne upoštevajo. 
(3) Za višjo silo in izredne okoliščine po tej uredbi se
šteje: 
-       
smrt nosilca kmetijskega gospodarstva, 
-       
daljša delovna nesposobnost nosilca kmetijskega gospodarstva, 
-       
naravne katastrofe, 
-       
uničenje hlevov zaradi nesreče (naravne nesreče, požar, ipd.), 
-       
kužne bolezni, iz predpisov, ki urejajo veterinarstvo, ki prizadenejo
del ali celoten trop oziroma čredo. 
(4) Zmanjšanje števila živali in površin pod posamezno
kmetijsko rastlino zaradi višje sile in izrednih okoliščin je potrebno na
predpisanih obrazcih sporočiti agenciji takoj, ko je to mogoče.
34. člen
(odločanje o zahtevkih)
(1) O dodelitvi sredstev na podlagi vlog odloči agencija z
odločbo. 
(2) Vse odločbe, ki se nanašajo na zahtevke, ki se vlagajo
najkasneje do 15. oktobra 2003, in vse odločbe, ki se nanašajo na zbirno vlogo,
morajo biti izdane najkasneje do 15. novembra 2003, če ni s predpisi iz 1.
člena te uredbe drugače določeno. 
(3) Zoper odločbo ali sklep agencije se upravičenec lahko
pritoži ministrstvu, pritožbo pa vloži na agencijo.
35. člen
(ukrepi po odobritvi sredstev)
(1) Agencija omogoči krajevno pristojnemu inšpektorju dostop
do dokončne odločbe. 
(2) V primeru, da se z inšpekcijskim pregledom ugotovi
nezakonita pridobitev oziroma nenamenska poraba sredstev po zakonu, ki ureja
kmetijstvo, izda kmetijski inšpektor upravičencu odločbo o vračilu nezakonito
pridobljenih in nenamensko porabljenih sredstev ter o prepovedi pridobitve
sredstev za dobo dveh let. 
(3) Odločba se pošlje v vednost agenciji, ki o prepovedih
vodi evidenco in jih upošteva pri dodeljevanju sredstev. 
(4) Če se ugotovi, da je pri dodeljevanju sredstev prišlo do
preplačila, agencija o tem izda odločbo, s katero od stranke zahteva vračilo
preveč izplačanih sredstev.
VI. POGLAVJE
Postopki uveljavljanja podpor in poročanje
36. člen
(podpore na površino – EKO 0)
(1) Podpore na površino za EKO 0 ukrepe, upravičenci, pogoji
za pridobitev in višina ter roki za uveljavljanje sredstev so: 
-       
za določene poljščine opredeljeni v predpisu, ki ureja trg z žiti; 
-       
za sladkorno peso opredeljeni v predpisu, ki ureja trg za sladkor; 
-       
za pridelavo semena kmetijskih rastlin opredeljeni v predpisu, ki ureja
trg s semenom kmetijskih rastlin; 
-       
za pridelavo hmelja in obnovo hmeljišč opredeljeni v predpisu, ki ureja
trg s hmeljem. 
(2) Za poljščine, ki so posejane v hmeljiščih na površini v
premeni, je mogoče uveljavljati neposredna plačila za poljščine ali pa jih je
mogoče opredeliti kot krmno površino v skladu s predpisom, ki ureja trg za
goveje meso. 
(3) Upravičenci uveljavljajo podpore na površino za vse EKO 0
ukrepe na obrazcu “D – Zahtevek za podpore na površino za leto 2003“ in ob
predložitvi predpisanih dokazil. 
(4) Upravičenci, ki uveljavljajo neposredna plačila za
pridelavo semena kmetijskih rastlin, morajo najkasneje do 15. septembra 2003
agenciji posredovati še: 
-       
dokazila o opravljeni strokovni kontroli in zdravstvenem pregledu
semenskih posevkov in nasadov semenskega krompirja; 
-       
dokazila o izpolnjevanju zahtev glede zdravstvenega stanja nasadov
krompirja v izolacijskem pasu, ki jih izda pooblaščena strokovna organizacija v
skladu s predpisi, ki urejajo seme in sadike kmetijskih rastlin.
37. člen
(podpore na žival – EKO 0)
(1) Podpore na žival – premije za EKO 0 ukrepe, upravičenci,
pogoji za pridobitev in višina ter roki za uveljavljanje sredstev so: 
-       
za govedo opredeljeni v predpisu, ki ureja trg za goveje meso, 
-       
za ovce in koze pa v predpisu, ki ureja trg za ovčje in kozje meso. 
(2) V primeru, ko nosilec kmetijskega gospodarstva ne more
zagotoviti obveznega roka reje v skladu s predpisom, ki ureja trg za goveje
meso ter predpisom, ki ureja trg za ovčje in kozje meso, je upravičen do premij
za število živali, ki izpolnjujejo pogoje in so ostale na kmetijskem
gospodarstvu celotno obdobje obvezne reje. Zmanjšanje staleža je potrebno na
predpisanem obrazcu prijaviti agenciji v desetih dneh od ugotovitve zmanjšanja.
(3) Zahtevki za premije za govedo se vlagajo na naslednje
načine: 
a)    
zahtevek za posebno premijo za bike in vole, klavno premijo ter dodatno
plačilo za govedo se vlaga na obrazcu “Posebna premija, klavna premija ter
dodatno plačilo za govedo za leto 2003“; 
b)    
zahtevek za premijo za krave dojilje se vlaga v okviru zbirne vloge na
obrazcu “Zahtevek za premijo za krave dojilje za leto 2003“; 
c)    
zahtevek za ekstenzifikacijsko premijo upravičenec vlaga na naslednji
način: 
- 
na zbirni vlogi za leto 2003 navede, da želi uveljavljati
ekstenzifikacijsko premijo; 
- 
na obrazcu “D – Zahtevek za podpore na površino za leto 2003“ navede
krmne rastline, opredeljene v točki b) iz prvega odstavka 23. člena te uredbe,
ki se upoštevajo za izračun obremenitve krmnih površin na kmetijskem
gospodarstvu za ekstenzifikacijsko premijo; 
- 
ekstenzifikacijsko premijo za krave molznice uveljavlja v okviru zbirne
vloge na predpisanem obrazcu “Zahtevek za ekstenzifikacijsko premijo za krave
molznice za leto 2003“. 
(4) Nosilci kmetijskih gospodarstev, ki živali pasejo na
planini ali skupnem pašniku in želijo, da se jim v skladu s sedmim in osmim
odstavkom 4. člena te uredbe upošteva tudi sorazmerni del krmnih površin
planine ali skupnega pašnika, morajo v zbirni vlogi navesti ime in
identifikacijsko številko (KMG-MID) planine oziroma skupnega pašnika, ki ga uporabljajo.
Registrirana agrarna ali pašna skupnost oziroma gospodar planine ali skupnega
pašnika pa mora v roku iz štirinajstega odstavka 9. člena te uredbe vložiti
zbirno vlogo za planino oziroma skupni pašnik ter prilogo “Zapisnik o prigonu
živali na planino ali skupni pašnik“. 
(5) Podatki iz “Zapisnika o prigonu živali na planino ali
skupni pašnik“ lahko služijo za sporočanje podatkov o premiku govedi na
planino. V tem primeru mora gospodar planine oziroma skupnega pašnika
posredovati izvod zapisnika pooblaščenemu veterinarju najkasneje v sedmih dneh
po prigonu živali na pašo. 
(6) Premije za ovce in koze, dodatne premija za ovce in koze
ter dodatno plačilo za ovce in koze se vlagajo v okviru zbirne vloge na obrazcu
“Zahtevek za premijo za ovce in koze, dodatno premijo in dodatno plačilo za
leto 2003“, ki ga potrdi služba za živinorejo pri pristojnem območnem kmetijsko
gozdarskem zavodu. 
(7) Neposredna plačila za kobile za vzrejo žrebet se vlagajo
v okviru zbirne vloge na obrazcu “Zahtevek za plačilo podpore za kobile vzrejo
žrebet za leto 2003“, ki ga potrdi Republiška selekcijska služba ali
selekcijska služba pristojnega kmetijskega zavoda.
38. člen
(EKO 1 ukrep)
(1) Upravičenci, pogoji za pridobitev in višina sredstev za
izravnalna plačila na površino za območja z omejenimi možnostmi za kmetijsko
dejavnost so opredeljeni v predpisu, ki ureja izravnalna plačila za območja z
omejenimi možnostmi za kmetijsko dejavnost (EKO 1). 
(2) Nosilci kmetijskih gospodarstev uveljavljajo izravnalna
plačila na obrazcu “D – Zahtevek za podpore na površino za leto 2003“, ki je
del zbirne vloge. 
(3) Za planino se šteje kmetijsko gospodarstvo, ki izpolnjuje
zahteve iz Slovenskega kmetijsko okoljskega programa. 
(4) Za planine je potrebno zahtevku priložiti naslednje
priloge: 
a)    
pašni red za leto 2003, potrjen na občnem zboru pašne skupnosti (v
primeru individualne planine pašnega reda ni potrebno poslati), 
b)    
zapisnik o prigonu živali na planino ali skupni pašnik na predpisanem
obrazcu, 
c)    
pooblastilo vseh uporabnikov planine gospodarju planine za vlaganje
zahtevka na predpisanem obrazcu, ko zahtevek ne vlaga registrirana agrarna ali
pašna skupnost. 
(5) Za skupni pašnik je potrebno zahtevku priložiti
pooblastilo vseh uporabnikov skupnega pašnika gospodarju za vlaganje zahtevka,
ko zahtevka ne vlaga registrirana agrarna ali pašna skupnost. 
(6) Višina izravnalnega plačila za travinje na planinah se v
primeru obtežbe vsaj ene glave velike živine na hektar travinja (v nadaljnjem
besedilu: 1 GVŽ/ha) obračuna tako, da se upošteva dejanska površina travinja
prijavljenega, na obrazcu “D – Zahtevek za podpore na površino za leto 2003“.
Če obremenitev ne dosega 1 GVŽ/ha, se višina izravnalnega plačila obračuna le
za površine, za katere je zagotovljena obremenitev 1 GVŽ/ha.
39. člen
(ukrepi SKOP)
(1) Za ukrepe SKOP so upravičenci, pogoji za pridobitev in
višina sredstev opredeljeni v predpisih, ki urejajo ukrepe SKOP. 
(2) Upravičenci uveljavljajo neposredna plačila za vse ukrepe
SKOP na obrazcu “D – Zahtevek za podpore na površino za leto 2003“, razen za
ukrep ozelenitev njivskih površin. 
(3) Neposredna plačila za ukrep ozelenitev njivskih površin
upravičenci uveljavljajo na obrazcu “E – Zahtevek za podpore na površino za
ukrep SKOP – ozelenitev njivskih površin za leto 2003“, ki ga morajo posredovati
agenciji najkasneje do 18. avgusta 2003. 
(4) Nosilci kmetijskih gospodarstev, ki površine, na katerih
so v letu 2002 izvajali ukrepe SKOP, v letu 2003 prenašajo na drugo kmetijsko
gospodarstvo, morajo zbirni vlogi priložiti izpolnjen obrazec “F – Spremembe
podatkov o kmetijskih zemljiščih v uporabi za ukrepe SKOP“. 
(5) Če se uveljavljajo sredstva za trajne nasade, je potrebno
na obrazcih, ki sestavljajo zbirno vlogo, uporabljati dodeljene
identifikacijske številke trajnih nasadov, ki so vpisani v register
pridelovalcev sadja v intenzivnih sadovnjakih, register pridelovalcev grozdja
in vina, register pridelovalcev hmelja in register pridelovalcev oljk. 
(6) Vinogradi, v katerih se prideluje grozdje, ki se ne
predeluje v vino, se v okviru zbirne vloge prijavljajo brez identifikacijske
številke. 
(7) Za travniške sadovnjake, ki še nimajo dodeljenih
identifikacijskih številk, in v primeru sprememb podatkov se zbirni vlogi
priloži obrazec “Podatki o travniškem sadovnjaku“. 
(8) Za ukrep planinske paše morajo upravičenci zbirni vlogi
dodati dokazila iz četrtega odstavka prejšnjega člena, v primeru uveljavljanja
dodatka za pastirja pa tudi kopijo pogodbe s pastirjem. 
(9) Do 30. septembra 2003 je potrebno agenciji posredovati še
posebna dokazila oziroma izpolnjevanje pogojev za posamezen ukrep SKOP vpisati
v ustrezno evidenco, in sicer za: 
a)    
ukrep IV.: integrirano sadjarstvo 
Pooblaščene organizacije, ki opravljajo
kontrolo integrirane pridelave sadja in imajo za te namene sklenjeno pogodbo z
ministrstvom, morajo za upravičence, ki so se prijavili v kontrolo do 31.
decembra 2002 in v letu 2003 pridelujejo sadje v skladu s predpisom, ki ureja
integrirano pridelavo sadja, posredovati v računalniški in tiskani obliki
naslednje podatke: identifikacijsko številko kmetijskega gospodarstva
(KMG-MID), ime in priimek/naziv in naslov upravičenca ter podatke o
sadovnjakih, ki izpolnjujejo predpisane pogoje ali pa v register pridelovalcev
sadja v intenzivnih sadovnjakih vpisati podatke o izpolnjevanju pogojev iz
navedenega predpisa; 
b)    
ukrep V.: integrirano vinogradništvo 
Pooblaščene organizacije, ki opravljajo
kontrolo integrirane pridelave grozdja in vina in imajo za ta namen sklenjeno
pogodbo z ministrstvom, morajo za upravičence, ki so se prijavili v kontrolo do
31. decembra 2002 in v letu 2003 pridelujejo grozdje in vino v skladu s
predpisom, ki ureja integrirano pridelavo grozdja in vina, v register
pridelovalcev grozdja in vina vpisati podatke o izpolnjevanju predpisanih
pogojev; 
c)    
ukrep VI.: integrirano vrtnarstvo 
Pooblaščene organizacije, ki opravljajo
kontrolo integrirane pridelave zelenjave in imajo za ta namen sklenjeno pogodbo
z ministrstvom, morajo za upravičence, ki so se prijavili v kontrolo do 31.
decembra 2002 in v letu 2003 pridelujejo zelenjavo v skladu s predpisom, ki
ureja integrirano pridelavo zelenjave, v računalniški in tiskani obliki
posredovati naslednje podatke: identifikacijsko številko kmetijskega
gospodarstva (KMG-MID), ime in priimek/naziv in naslov upravičenca ter podatke
o površinah, ki izpolnjujejo predpisane pogoje; 
d)    
ukrep VII.: ekološko kmetovanje 
Upravičenci se morajo prijaviti v kontrolo
pooblaščeni organizaciji za kontrolo ekoloških kmetijskih pridelkov in živil
najpozneje do 20. marca 2003. Pooblaščena organizacija za kontrolo ekoloških
kmetijskih pridelkov in živil, ki ima za te namene sklenjeno pogodbo z
ministrstvim, mora za upravičence, ki so se prijavili v kontrolo do 20. marca
2003 in v letu 2003 kmetujejo v skladu s predpisom, ki ureja ekološko pridelavo
in predelavo kmetijskih pridelkov oziroma živil, posredovati v računalniški in
tiskani obliki naslednje podatke: identifikacijsko številko kmetijskega
gospodarstva (KMG-MID), ime in priimek/naziv in naslov upravičenca ter podatke
o površinah, ki izpolnjujejo predpisane pogoje. Podatke o površinah se navede
ločeno za: njive – poljščine, vrtnine na prostem, vrtnine v zavarovanih
prostorih, sadovnjake, vinograde, hmeljišča, drevesnice, šparglje ter travinje;
e)    
izobraževanje 
Kmetijsko gozdarska zbornica Slovenije za
udeležence, ki so oziroma bodo v obdobju od 1. novembra 2001 do 31. avgusta
2003 opravili izobraževalne tečaje SKOP, v računalniški in tiskani obliki
posreduje naslednje podatke: identifikacijsko številko kmetijskega gospodarstva
(KMG-MID), ime in priimek/naziv in naslov udeleženca tečaja, vključno z
naslovom izobraževalnega tečaja (predavanja, prireditve, demonstracijskega
prikaza, ipd.) in skupnim številom opravljenih ur. Pri dodeljevanju podpor se
kot izpolnitev obveznosti upošteva, če je izobraževanje opravil upravičenec,
katerikoli družinski član oziroma oseba, ki se ukvarja s kmetijsko dejavnostjo
na zadevnem kmetijskem gospodarstvu.
40. člen
(poročanje)
(1) O izvedbi vnosa in obdelave zahtevkov za ukrepe kmetijske
politike agencija pripravlja redna mesečna poročila ministrstvu ter letno
poročilo. 
(2) Poročila agencije obsegajo predvsem: 
-       
število prispelih zahtevkov za posamezen ukrep, 
-       
število in znesek odobrenih zahtevkov, vključno s podatki o živalih in
površinah na katere se zahtevki nanašajo, 
-       
število in znesek izplačanih zahtevkov, vključno s podatki o živalih in
površinah na katere se zahtevki nanašajo, 
-       
rezultate administrativnih kontrol: število vlog, obseg ugotovljenih
nepravilnosti ter delež znižanj in izključitev, ki so posledica teh kontrol, 
-       
delež znižanj in izključitev na osnovi predlogov kmetijskih
inšpektorjev. 
(3) Mesečno poročilo agencija oddaja ministrstvu najkasneje
do zadnjega dne v tekočem mesecu za pretekli mesec. Letno poročilo za
neposredna plačila na površino odda najkasneje do 31. marca, za premije za
živali pa najkasneje do 31. avgusta za preteklo leto. 
(4) Za govedo, za katero so bile zahtevane in odobrene
premije, agencija posreduje Službi za identifikacijo in registracijo živali
enkrat mesečno naslednje podatke: 
-       
identifikacijsko številko živali, 
-       
KMG-MID, 
-       
vrsto zahtevane premije, 
-       
vrsto odobrene premije.
KONČNA DOLOČBA
41. člen
Ta uredba začne veljati naslednji dan po objavi v Uradnem
listu Republike Slovenije.
Št. 320-23/2001-4
Ljubljana, dne 6. marca 2003.
Vlada Republike Slovenije
mag. Anton Rop l. r. 
Predsednik

Neposredna
plačila za leto 2003 Zbirna vloga
A
- Osnovni podatki o kmetijskem gospodarstvu za leto 2003
A1
- Osnovni podatki o kmetijskem gospodarstvu za leto 2003
B
- Osnovni podatki o kmetijskem gospodarstvu za leto 2003 - stalež živali
C
– Zahtevek za podpore na površino – prijava kmetijskih zemljišč v uporabi za
leto 2003
D
- Zahtevek za podpore na površino za leto 2003
Šifrant
vrst oziroma skupin kmetijskih rastlin ter podpor
Zahtevek
za premijo za krave dojilje za leto 2003
Zahtevek
za ekstenzifikacijsko premijo za krave molznice za leto 2003
Zahtevek
za premijo za ovce in koze, dodatno premijo in dodatno plačilo za leto 2003
Zahtevek
za izplačilo podpore za kobile za vzrejo žrebet za leto 2003
Posebna
premija, klavna premija ter dodatno plačilo za govedo za leto 2003
Izjava
o zakupu zemljišč
Obvestilo
o izločitvi in nadomestitvi živali za leto 2003
Uporabniki
planine/skupnega pašnika – pooblastilo za leto 2003
Zapisnik
o prigonu živali na planino ali skupni pašnik
Pooblastilo
družinskih članov nosilca kmetije za leto 2003
Podatki
o travniškem sadovnjaku
E
- Zahtevek za podpore na površino za ukrep SKOP – ozelenitev njivskih površin
za leto 2003
20
F - Spremembe podatkov o kmetijskih zemljiščih v uporabi za ukrepe SKOP
Sprememba
nosilca kmetijskega gospodarstva
Podatki
o subjektu – pooblaščenem vlagatelju za leto 2003