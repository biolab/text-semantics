1. člen
S tem odlokom se zaradi preprečitve ponovnih izbruhov in
širjenja nalezljive bolezni COVID-19 (v nadaljnjem besedilu: COVID-19) določijo
ukrepi na zunanji meji in na kontrolnih točkah notranjih mejah Republike
Slovenije ob vstopu v Republiko Slovenijo, na katerih je v času njihovega
obratovanja edino dovoljen prestop državnih meja Republike Slovenije.
2. člen
(1) Kontrolne točke na cestnih povezavah na mejnem
območju z Italijansko republiko so naslednje:
1.     
Vrtojba ‒ St. Andrea,
2.     
Fernetiči ‒ Fernetti,
3.     
Škofije ‒ Rabuiese,
4.     
Krvavi potok ‒ Pesse.
(2) Prestop državne meje izven kontrolnih točk iz
prejšnjega odstavka je dovoljen samo državljanom Republike Slovenije in
Italijanske republike. Prestop državne meje izven kontrolnih točk iz prejšnjega
odstavka je dovoljen tudi državljanom držav članic Evropske unije ali
schengenskega območja, ki imajo prebivališče v administrativnih enotah
Italijanske republike, ki mejijo na Republiko Slovenijo.
3. člen
(1) Kontrolne točke na cestnih povezavah na mejnem
območju z Republiko Avstrijo so naslednje:
1.     
Karavanke – Karawankentunnel,
2.     
Ljubelj – Loibltunnel,
3.     
Šentilj (avtocesta) – Spielfeld (Autobahn).
(2) Kontrolna točka na železniški povezavi na mejnem
območju z Republiko Avstrijo je Šentilj ‒ Spielfeld (Eisenbahn).
(3) Prestop državne meje izven kontrolnih točk iz prvega
odstavka tega člena je dovoljen samo državljanom Republike Slovenije in
Republike Avstrije. Prestop državne meje izven kontrolnih točk iz prvega
odstavka je dovoljen tudi državljanom držav članic Evropske unije ali
schengenskega območja, ki imajo prebivališče v administrativnih enotah
Republike Avstrije, ki mejijo na Republiko Slovenijo.
4. člen
(1) Kontrolni točki na cestnih povezavah na mejnem
območju z Madžarsko sta naslednji:
1.     
Dolga vas – Redics,
2.     
Pince (avtocesta) – Torniyszentmiklos (Országút).
(2) Prestop državne meje izven kontrolnih točk iz
prejšnjega odstavka je dovoljen samo državljanom Republike Slovenije in
Madžarske. Prestop državne meje izven kontrolnih točk iz prejšnjega odstavka je
dovoljen tudi državljanom držav članic Evropske unije ali schengenskega
območja, ki imajo prebivališče v administrativnih enotah Madžarske, ki mejijo
na Republiko Slovenijo.
5. člen
(1) Kontrolne točke na letalskih povezavah za mednarodni
zračni promet so naslednje:
-       
Ljubljana (Brnik) (Letališče Jožeta Pučnika Ljubljana),
-       
Maribor (Slivnica) (Letališče Edvarda Rusjana Maribor),
-       
Portorož (Sečovlje/Sicciole) (Letališče Portorož).
(2) Obratovalec javnega letališča za mednarodni zračni
promet zagotovi pogoje za vzpostavitev kontrolne točke in izvajanje higienskih
ukrepov za preprečevanje širjenja bolezni COVID-19 v skladu z zahtevami
Nacionalnega inštituta za javno zdravje (v nadaljnjem besedilu: NIJZ),
objavljenimi na spletni strani NIJZ.
6. člen
(1) Kontrolni točki na pomorskih povezavah za mednarodni
pomorski promet sta naslednji:
-       
Koper (Capodistria) (Mejni prehod za mednarodni pomorski promet),
-       
Piran (Pirano) (Mejni prehod za mednarodni pomorski promet).
(2) Upravljavec javnega pristanišča za mednarodni pomorski
promet zagotovi pogoje za vzpostavitev kontrolne točke in izvajanje higienskih
ukrepov za preprečevanje širjenja bolezni COVID-19 v skladu z zahtevami NIJZ,
objavljenimi na spletni strani NIJZ.
7. člen
Policija v soglasju z Ministrstvom za zunanje zadeve in v
dogovoru z varnostnimi organi sosednjih držav za kontrolne točke iz 2., 3. in
4. člena tega odloka ter v soglasju z obratovalcem letališča oziroma
upravljavcem pristanišča za kontrolne točke iz 5. in 6. člena tega odloka
določi čas odprtja posamezne kontrolne točke. Policija čas odprtja kontrolnih
točk objavi na svojih spletnih straneh in v sredstvih javnega obveščanja.
8. člen
Upravljavci cest zagotovijo vzpostavitev in odstranitev
ustrezne signalizacije kontrolnih točk iz prvega odstavka 2. člena, prvega
odstavka 3. člena in prvega odstavka 4. člena tega odloka.
9. člen
(1) Vlada Republike Slovenije na podlagi ocene o
epidemiološki situaciji v posamezni državi ali administrativni enoti države
določi seznam epidemiološko varnih držav ali administrativnih enot držav (v
nadaljnjem besedilu: zeleni seznam), iz katerih osebe vstopajo v Republiko
Slovenijo v skladu s tem odlokom brez napotitve v karanteno na domu. Zeleni
seznam je določen v Prilogi 1, ki je sestavni del tega odloka.
(2) Vlada lahko na podlagi epidemiološke ocene NIJZ
določi države ali administrativne enote držav, za katere obstaja visoko
tveganje za okužbo z virusom SARS-CoV-2 (v nadaljnjem besedilu: rdeči seznam),
iz katerih osebe vstopajo v Republiko Slovenijo v skladu s tem odlokom. Rdeči
seznam je določen v Prilogi 2, ki je sestavni del tega odloka.
(3) Kadar med administrativnimi enotami posamezne države
obstajajo razlike v epidemiološki situaciji, lahko Vlada Republike Slovenije
določi, da omejitve veljajo le za posamezne administrativne enote te države.
(4) Enako kot države članice schengenskega območja se po
tem odloku obravnavajo tudi Kneževina Andora, Kneževina Monako, Republika San
Marino in Sveti sedež (Vatikanska mestna država).
(5) Za države, ki niso uvrščene na zeleni ali rdeči
seznam, velja, da so uvrščene na seznam držav s poslabšanimi epidemiološkimi
razmerami (v nadaljnjem besedilu: oranžni seznam). Zeleni in rdeči seznam se
objavita na spletnih straneh NIJZ, Ministrstva za zdravje in Ministrstva za
zunanje zadeve.
10. člen
(1) Vstop v Republiko Slovenijo se brez napotitve v
karanteno na domu in brez predložitve negativnega izvida testa na prisotnost
SARS-CoV-2 (COVID-19) na podlagi 1. točke prvega odstavka 39. člena Zakona o
nalezljivih boleznih (Uradni list RS, št. 33/06 – uradno prečiščeno besedilo,
49/20 – ZUIZEOP in 152/20 – ZZUOOP, v nadaljnjem besedilu: ZNB) in drugega
odstavka 12. člena Zakona o začasnih ukrepih za omilitev in odpravo posledic
COVID-19 (Uradni list RS, št. 152/20, v nadaljnjem besedilu: ZZUOOP) dovoli:
1.     
čezmejnemu dnevnemu delovnemu migrantu, ki ima delovno razmerje v eni od
držav članic Evropske unije ali drugi državi schengenskega območja, za kar ima
dokazilo oziroma s podpisano izjavo utemelji razlog za prehajanje meje kot
dnevni delovni migrant in se vrača v 14 urah po prehodu meje;
2.     
osebi, ki je napotena na ali z opravljanja nalog v sektorju mednarodnega
prevoza in to ob prehodu meje izkazuje s »Spričevalom za delavce v sektorju
mednarodnega prevoza« iz Priloge 3 Sporočila Komisije o izvajanju zelenih
voznih pasov iz Smernic glede ukrepov za upravljanje meja za zaščito zdravja in
zagotovitev razpoložljivosti blaga in bistvenih storitev (UL C št. 96 z dne
24. 3. 2020, str. 1) ali z drugo ustrezno listino, iz katere je mogoče
razbrati, da jo je napotil delodajalec;
3.     
osebi, ki izvaja prevoz blaga ali oseb v Republiko Slovenijo ali iz
Republike Slovenije v gospodarskem prometu ter za tovorni in potniški promet v
tranzitu in zapusti Republiko Slovenijo v 12 urah po prehodu meje;
4.     
osebi, ki potuje v tranzitu čez Republiko Slovenijo in zapusti Republiko
Slovenijo najkasneje v 12 urah po vstopu;
5.     
osebi z diplomatskim potnim listom;
6.     
članu tuje uradne delegacije, ki prihaja v Republiko Slovenijo na
podlagi potrdila ali uradnega vabila pristojnega državnega organa, ali članu
uradne delegacije Republike Slovenije, ki se vrača iz tujine;
7.     
predstavniku tujega varnostnega organa (policije ali pravosodja), ki
izvršuje uradno nalogo in zapusti Republiko Slovenijo takoj, ko je po izvršitvi
naloge to mogoče;
8.     
pripadniku Slovenske vojske, policije ali uslužbencu državnega organa,
ki se vrača z napotitve na delo v tujini, ter uslužbencem državnih organov na
službeni poti v tujini;
9.     
osebi, ki prehaja mejo (dnevno ali občasno) zaradi vključenosti v vzgojo
in izobraževanje ali znanstveno raziskovanje v Republiki Sloveniji ali tujini
in to izkazuje z ustreznimi dokazili, ter njenim staršem oziroma drugim osebam,
ki jih prevažajo in se vračajo čez mejo v 24 urah po prehodu meje;
10.  
osebi, ki prehaja mejo zaradi nujnih poslovnih razlogov in to izkaže z
ustreznim dokazilom ter se vrača čez mejo v najkrajšem času, ki je potreben za
izvedbo opravila, vendar ne več kot 12 ur po prehodu meje;
11.  
osebi, ki je bila prepeljana v Republiko Slovenijo z reševalnim ali
sanitetnim vozilom, in spremljevalnemu zdravstvenemu osebju v tem vozilu;
12.  
osebi, ki ima dokazilo o načrtovanem nujnem zdravstvenem pregledu ali
posegu v državi članici Evropske unije ali schengenskega območja ter se vrača
čez mejo neposredno po končanem zdravstvenem pregledu ali posegu oziroma takoj,
ko mu zdravstveno stanje to dopušča;
13.  
dvolastniku ali najemniku zemljišča v obmejnem območju ali na obeh
straneh državne meje, ki prehaja državno mejo s sosednjo državo zaradi
opravljanja kmetijsko-poljedelsko-gozdarskih del;
14.  
osebi, ki prehaja mejo iz družinskih razlogov zaradi vzdrževanja stikov
z ožjimi družinskimi člani v drugi državi članici Evropske unije ali
schengenskega območja in se vrača čez mejo v 72 urah po prehodu meje;
15.  
osebi, ki še ni dopolnila 14 let in prehaja mejo skupaj z ožjim
družinskim članom, ki je predložil negativni test na prisotnost SARS-CoV-2
(COVID-19);
16.  
državljanu Republike Slovenije ali tujcu s prebivališčem v Republiki
Sloveniji, ki prehaja mejo s sosednjo državo zaradi dostopa do prodajalen ali
storitev, ki so v sosednji državi bližje prebivališču osebe, kot so te
prodajalne ali storitve v občini prebivališča, ali jih v občini prebivališča
ni, in se vrača čez mejo v dveh urah po prehodu meje. Enako se dovoli
državljanu sosednje države ali tujcu s prebivališčem v sosednji državi, če so
prodajalne ali storitve v obmejni občini Republike Slovenije bližje
prebivališču te osebe.
(2) Oseba, ki uveljavlja izjemo iz 8. točke prejšnjega
odstavka, mora opraviti testiranje na prisotnost SARS-CoV-2 (COVID-19) ob
prihodu v Republiko Slovenijo, pogoje za osamitev pa jim do prejema izvida
testiranja zagotovi delodajalec.
(3) Če oseba, ki jo policija ob vstopu v Republiko
Slovenijo napoti v karanteno na domu, v času trajanja karantene opravi
testiranje na prisotnost SARS-CoV-2 (COVID-19) in je izvid testa negativen, se
šteje, da je karantena prekinjena. Testiranje se sme opraviti šele peti dan po
napotitvi v karanteno na domu.
(4) Osebo iz drugega odstavka 12. člena ZZUOOP, ki v
Republiki Sloveniji nima prebivališča, se v karanteno na domu napoti na
dejanski naslov, kjer bo oseba nastanjena. Stroške, ki nastanejo v zvezi s
prestajanjem karantene, oseba krije sama. Če tuji državljan, ki v Republiki
Sloveniji nima prebivališča, ne more izkazati naslova bivanja, kjer bo
prestajal karanteno, se mu vstop v Republiko Slovenijo ne dovoli, če ni
zagotovljenih ustreznih nastanitvenih kapacitet za izvajanje karantene.
(5) Osebo iz drugega odstavka 12. člena ZZUOOP, ki
namerava opravljati delo v Republiki Sloveniji, se v karanteno na domu napoti
na naslov, ki je naveden v potrdilu delodajalca, s katerim se oseba izkaže ob
vstopu v Republiko Slovenijo in ki ji ga delodajalec posreduje pred prestopom
državne meje. Delodajalec mora zagotoviti ustrezne pogoje prestajanja karantene,
ki so določeni z navodilom NIJZ, ter tudi prehrano in varovanje v času
prestajanja karantene.
(6) Test na prisotnost virusa SARS-CoV-2 iz drugega
odstavka 12. člena ZZUOOP mora biti opravljen v državi članici Evropske unije,
državi članici schengenskega območja ali pri organizaciji oziroma pri
posamezniku, ki sta ju Inštitut za mikrobiologijo in imunologijo in Nacionalni
laboratorij za zdravje, okolje in hrano prepoznala kot ustrezne in verodostojne
ter so navedeni v seznamu na spletni strani Nacionalnega laboratorija za
zdravje, okolje in hrano.
(7) Po navodilu epidemiološke službe NIJZ na mejnih
prehodih na zunanji meji in na kontrolnih točkah na notranjih mejah Republike
Slovenije zdravstvena služba lahko preverja zdravstveno stanje oseb, ki
prehajajo mejo.
(8) Osebe, ki vstopajo v Republiko Slovenijo, razen
državljane Republike Slovenije in tujce s prebivališčem v Republiki Sloveniji,
se na primeren način seznani z navodili NIJZ o izvajanju ukrepov za
preprečevanje širjenja bolezni COVID-19.
11. člen
(1) Osebi iz drugega odstavka 12. člena ZZUOOP, za
katero se predvideva, da zaradi ukrepov sosednjih držav ne bo mogla zapustiti
ozemlja Republike Slovenije, se vstop v Republiko Slovenijo ne dovoli.
(2) Vstop v Republiko Slovenijo se ne dovoli osebi, ki
nima prebivališča v Republiki Sloveniji ter ob prehodu meje pove, da je
pozitivna na SARS-CoV-2 (COVID-19) ali izkazuje očitne bolezenske znake,
značilne za okužbo z virusom SARS-CoV-2, dovoli pa se ji tranzit čez Republiko
Slovenijo, kadar se njen prevoz opravlja z reševalnim ali sanitetnim vozilom.
(3) Osebi, ki ji je bila v tujini odrejena karantena
zaradi stika z okuženo osebo s SARS-CoV-2 in želi prestajati karanteno v drugi
državi, za vstop v katero izpolnjuje pogoje, policija na podlagi najave
pristojnega organa v Republiki Sloveniji dovoli vstop in tranzit čez Republiko
Slovenijo z lastnim vozilom po najkrajši poti v šestih urah po vstopu.
(4) Državljanu Republike Slovenije ali tujcu s
prebivališčem v Republiki Sloveniji, ki jima je bila v tujini odrejena
karantena zaradi stika z okuženo osebo s SARS-CoV-2 ter želita prestajati
karanteno v Republiki Sloveniji, policija na podlagi najave pristojnega organa
v Republiki Sloveniji dovoli vstop in potovanje z lastnim vozilom po najkrajši
poti do naslova, kjer bosta prestajala karanteno.
12. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.
KONČNA DOLOČBA
13. člen
Ta odlok začne veljati 19. decembra 2020 in velja sedem
dni.
Št. 00717-66/2020
Ljubljana, dne 16. decembra 2020
EVA 2020-1711-0075
Vlada Republike Slovenije
Janez Janša
predsednik

Priloga
1: Zeleni seznam (seznam epidemiološko varnih držav oziroma administrativnih
enot držav)
Priloga
2: Rdeči seznam (seznam držav ali administrativnih enot držav s slabimi
epidemiološkimi razmerami)