1. člen
Ta akt določa pogoje, merila in obseg plačila za povečan obseg
dela državnih tožilcev.
2. člen
(1) Vodja državnega tožilstva na podlagi pisnega dogovora z
državnim tožilcem oziroma pomočnikom državnega tožilca (v nadaljnjem besedilu:
državni tožilec) sprejme pisno odločitev o povečanem obsegu dela državnega
tožilca ter o plačilu delovne uspešnosti iz naslova povečanega obsega dela.
(2) Dogovor se lahko sklene le za tiste zadeve oziroma naloge,
brez katerih rešitve oziroma izvršitve ni mogoče zagotoviti učinkovitega
izvajanja pristojnosti državnega tožilstva, zlasti zaradi nadpoprečnega
povečanja števila zadev v delu, pospešenega reševanja starejših zadev,
sodelovanja pri izvajanju programov za odpravo sodnih zaostankov, reševanja nujnih
zadev, reševanja večjega števila zadev povezanih z novo dejansko ali pravno
problematiko in drugih okoliščin, ki jih ni mogoče v celoti predvideti in
pravočasno načrtovati ter zagotoviti potrebnih ukrepov za tekoče delo.
(3) Dogovor se lahko sklene le z državnim tožilcem, za
katerega je bilo z zadnjo oceno državnotožilske službe ugotovljeno, da
izpolnjuje pogoje za napredovanje ali da izpolnjuje pogoje za hitrejše
napredovanje ali za izjemno napredovanje v višji državnotožilski naziv.
(4) Vodja državnega tožilstva z državnim tožilcem (v nadaljnjem
besedilu: stranki dogovora) sklene dogovor za določen čas od treh mesecev do
enega leta.
(5) Veljavnost dogovora se lahko podaljšuje za obdobja treh
mesecev.
3. člen
(1) Z dogovorom se določijo zadeve, ki jih državni tožilec rešuje
na podlagi dogovora (v nadaljnjem besedilu: dodatne zadeve) oziroma druge z
reševanjem zadev povezane dodatne naloge (v nadaljnjem besedilu: dodatne
naloge), ki jih opravlja državni tožilec, časovna veljavnost dogovora, rok in
način poročanja.
(2) Z dogovorom se določijo tudi pogoji, roki in način plačila
na podlagi meril iz 6., 7., 8. oziroma 10. člena tega akta ter delež plačila,
na podlagi strokovnosti in hitrosti opravljenega dodatnega obsega dela iz 9.
člena tega akta.
(3) Izvod sklenjenega dogovora o povečanem obsegu dela
državnega tožilca pošlje vodja državnega tožilstva najkasneje osem dni po
sklenitvi generalnemu državnemu tožilcu, ministrstvu za pravosodje in
državnotožilskemu svetu.
4. člen
(1) Če je državni tožilec v skladu z določili Zakona o državnem
tožilstvu dodeljen, da opravlja državnotožilsko službo na drugem državnem
tožilstvu, sklene dogovor z njim vodja državnega tožilstva, na katero je
državni tožilec dodeljen.
(2) O sklenitvi dogovora vodja tožilstva poleg organov iz zadnjega
odstavka prejšnjega člena obvesti tudi vodjo državnega tožilstva, iz katerega
je državni tožilec dodeljen.
5. člen
Dogovor z vodjo državnega tožilstva, ki bo reševal dodatne zadeve
ali opravljal dodatne naloge, sklene generalni državni tožilec, dogovor z
generalnim državnim tožilcem pa minister za pravosodje.
6. člen
(1) Mesečno plačilo za povečan obseg dela se določi glede na
število rešenih dodatnih zadev oziroma opravljenih dodatnih nalog, ki se izrazi
v odstotku preseganja, doseženega s temi zadevami oziroma nalogami, glede na
mesečno povprečje rešenih zadev oziroma opravljenih nalog na državnega tožilca
v Republiki Sloveniji na posameznem delovnem področju, ki ga za preteklo
koledarsko leto (v nadaljnjem besedilu: državno povprečje) ugotovi oziroma določi
Državnotožilski svet.
(2) Za določitev mesečnega
plačila veljajo naslednja izhodiščna merila:


Število rešenih
  dodatnih
zadev oziroma
  opravljenih
dodatnih nalog
(glede na odstotek
  preseganja
državnega
  povprečja)

Plačilo


Do 10%

Do 7,5% osnovne plače drž.
tožilca


Nad 10–15%

Do 10% osnovne plače drž.
tožilca


Nad 15–20%

Do 15% osnovne plače drž.
tožilca


Nad 20–25%

Do 20% osnovne plače drž.
tožilca


Nad 25–30%

Do 25% osnovne plače drž.
tožilca


Nad 35–40%

Do 35% osnovne plače drž.
tožilca


Nad 40–45%

Do 40% osnovne plače drž.
tožilca


Nad
  45–50%

Do 45% osnovne plače drž.
tožilca


Nad 50%

Do 50% osnovne plače drž.
tožilca


 
(3) Za določitev plačila povečanega obsega dela pri udeležbi
državnih tožilcev na narokih se doseženo preseganje upošteva v polovičnem
obsegu.
(4) Dogovor o plačilu nad 20% osnovne plače državnega tožilca
se lahko sklene le, če ima državno tožilstvo za ta del plačila zagotovljen
povečan obseg sredstev iz naslova posebnih projektov v skladu z Zakonom o
sistemu plač v javnem sektorju oziroma Zakonom o državnem tožilstvu.
(5) Pri izračunu mesečnega povprečja rešenih zadev oziroma
obsega nalog na državnega tožilca se (za v statistiki izraženo) letno povprečje
upošteva 10 koledarskih mesecev.
(6) Kot rešene dodatne zadeve se upoštevajo zadeve v katerih
je:
-       
vložena zahteva za preiskavo ali za uvedbo pripravljalnega postopka
proti mladoletniku,
-       
vložen obtožni akt ali predlog za kaznovanje oziroma za vzgojnI ukrep
proti mladoletniku,
-       
vložena izjava o odstopu od pregona med preiskavo ali po končani
preiskavi ali predlog za ustavitev postopka proti mladoletniku med
pripravljalnim postopkom,
-       
zavržena kazenska ovadba,
-       
vložena pritožba zoper sodbo ali sklep o sodnem opominu ali zoper sklep
s katerim je izrečen vzgojni ukrep ali ustavljen postopek proti mladoletniku,
razen če je pritožba vložena le zaradi odločbe o kazenskih sankcijah, odvzemu premoženjske
koristi, stroških, premoženjskopravnih zahtevkih in objavi sodbe.
(7) Kot rešene dodatne naloge se upoštevajo naloge zaključene
z vložitvijo spisa, ali katerih dokončanje oziroma izvršitev je potrjena z
zaznamkom pristojnega vodje v spisu zadeve.
7. člen
(1) Državno povprečje rešenih zadev oziroma opravljenih nalog
na državno tožilstvo in državnega tožilca v Republiki Sloveniji za tekoče leto
na posameznem delovnem področju ugotovi oziroma določi Državnotožilski svet po
določbah tega akta, na podlagi letne evidence dela državnih tožilcev in državnih
tožilstev za preteklo koledarsko leto, ki se vodi po določbah državnotožilske
statistike, na podlagi podatkov iz letnih poročil o delu državnih tožilstev za
preteklo koledarsko leto ter upoštevajoč zahtevnost reševanja zadev določene vrste
oziroma zahtevnost opravljanja primerljivih nalog enake ali podobne vrste na
posameznem delovnem področju.
(2) Če je državni tožilec opravljal državnotožilsko službo na
več pravnih področjih, na katera je razporejen z letnim razporedom dela, se
njegovo letno poprečje rešenih zadev oziroma opravljenih nalog in dodatno
rešenih zadev oziroma dodatno opravljenih nalog izračuna tako, da se upošteva sorazmerni
del rešenih zadev oziroma opravljenih nalog na posameznem področju, ob
upoštevanju poprečnega obsega dela po merilih, ki jih za posamezne vrste zadev
oziroma nalog ugotovi ali določi Državnotožilski svet.
8. člen
Če je državno povprečje iz prejšnjega člena tega akta višje
kot povprečno število rešenih zadev oziroma opravljenih nalog na
državnotožilskem oddelku, če ima državno tožilstvo oddelke oziroma na
posameznem državnem tožilstvu, kjer državni tožilec opravlja državnotožilsko
službo, se plačilo določi glede na povprečje rešenih zadev oziroma opravljenih
nalog na tem državnotožilskem oddelku oziroma pri državnem tožilstvu, ki ga po
določbah tega akta ugotovi oziroma določi Državnotožilski svet.
9. člen
(1) Najmanj 10% in največ 30% plačila ugotovljenega po
merilih iz tega akta se določi na podlagi strokovnosti in hitrosti opravljenega
dodatnega obsega dela, ki jo oceni vodja državnega tožilstva s sklepom iz 14.
člena tega akta.
(2) Obračun na podlagi prejšnjega odstavka se opravi tako, da
se doseženi odstotek mesečnega plačila izračunan na podlagi povečanega obsega
dela zmanjša za delež, ki je z dogovorom določen za plačilo na podlagi
strokovnosti in hitrosti (najmanj 10% in največ 30%), nato pa v okviru tega deleža
v odstotku oceni strokovnost in hitrost opravljenega dodatnega obsega dela ter
tako ugotovi skupna višina mesečnega plačila. Ocena strokovnosti in hitrosti se
izdela enotno za vse mesece, za katere se s sklepom opravi obračun plačila po
14. členu tega akta.
(3) Za oceno dela vodje tožilstva iz prejšnjih odstavkov se
smiselno uporabi določba 5. člena tega akta.
10. člen
(1) Ne glede na 6. člen tega akta lahko vodja državnega tožilstva,
s katerim je državni tožilec sklenil dogovor, za posamezno dodatno zadevo
oziroma nalogo, ki po zahtevnosti reševanja, zaradi svoje obsežnosti ali zaradi
izjemne pravne zapletenosti očitno izstopa, v dogovoru o povečanem obsegu dela,
določi drugačen način vrednotenja dodatnega obsega dela.
(2) Drugačen način vrednotenja se lahko uporabi tudi, če je
to potrebno zaradi reševanja nadpovprečnega števila starejših zadev drugih
državnih tožilcev ali drugih nujnih zadev ali zaradi sodelovanja državnega
tožilca pri opravljanju nalog v dolgotrajnem postopku ali pri dalj časa
trajajoči projektni nalogi.
(3) Vrednotenje iz prejšnjih odstavkov mora biti vnaprej določeno,
pregledno in objektivno merljivo.
(4) Pri načinu vrednotenja državnih tožilcev in vodij
državnih tožilstev se poleg meril iz tega člena upošteva tudi sodelovanje in
pomoč državnotožilskih pomočnikov oziroma strokovnih sodelavcev ali drugih
državnih tožilcev oziroma zunanjih strokovnjakov pri povečanem obsegu njihovega
dela.
11. člen
(1) Državnotožilski svet lahko v 15 dneh po prejemu izvoda
sklenjenega dogovora o povečanem obsegu dela (tretji odstavek 3. člena) z
dvotretinjsko večino glasov vseh članov odloči, da posamezna postavka
vrednotenja ali posamezna določena dodatna zadeva oziroma naloga iz dogovora ne
izpolnjuje meril iz tega akta, ter pri tem upošteva v praksi izoblikovana
merila obsega dela za oceno državnotožilske službe in merila uveljavljena pri
drugih državnih tožilstvih.
(2) V primeru iz prejšnjega odstavka Državnotožilski svet
določi drugačen način vrednotenja ter o tem obvesti obe stranki dogovora ter
generalnega državnega tožilca in Ministrstvo za pravosodje.
(3) Če stranki dogovora ne upoštevata vrednotenja
Državnotožilskega sveta, določenega na podlagi prejšnjega odstavka tega člena,
je sklenjeni dogovor, v delu, v katerem vrednotenje ni bilo upoštevano, ničen
in se ne sme izvršiti.
(4) Če Državnotožilski svet ugotovi, da pri sklenitivi ali izvajanju
dogovora niso bile upoštevane določbe tega akta ali da niso bile ustrezno
upoštevane določbe dogovora, pa stranki v roku, ki ga določi in ne sme biti
krajši od osmih in daljši od petnajtih dni, ne odpravita pomanjkljvosti, je sklenjeni
dogovor, v delu v katerem ni usklajen z njegovo ugotovitvijo, ničen in se ne
sme izvšiti.
(5) V primerih iz tretjega in četrtega odstavka tega člena Državnotožilski
svet izda ugotovitveno odločbo o obsegu ničnosti dogovora in o načinu njegove
dopustne izvršitve.
12. člen
(1) Dodatne zadeve oziroma opravljene naloge se ne vštevajo v
najmanjši pričakovani obseg dela državnega tožilca po veljavnih merilih za
najmanjši pričakovani obseg dela državnih tožilcev.
(2) Dodatne zadeve oziroma naloge se pri ugotavljanju doseganja
nadpovprečnih delovnih rezultatov na državnotožilskem oddelku ali državnem
tožilstvu oziroma pri ugotavljanju nadpovprečne delovne obremenjenosti
izkazujejo ločeno.
13. člen
(1) O rešenih dodatnih zadevah oziroma opravljenih dodatnih
nalogah državni tožilec poroča vodji državnega tožilstva, s katerim je sklenil
dogovor, vsake tri mesece, če v dogovoru ni določen krajši rok.
(2) Vodja državnega tožilstva najkasneje v osmih dneh po
prejemu pošlje izvod poročila iz prejšnjega odstavka Ministrstvu za pravosodje,
generalnemu državnemu tožilcu in Državnotožilskemu svetu.
14. člen
(1) Če ni določen krajši rok, vodja državnega tožilstva na
podlagi poročila iz prejšnjega člena in v skladu z dogovorom iz 3. člena tega
akta s sklepom določi višino plačila za pretekle tri mesece in odredi
izplačilo. Pri določitvi višine plačila vodja poleg količine in zahtevnosti
upošteva in posebej izkaže tudi ocenjeno strokovnost in hitrost opravljenega dela
(9. člen).
(2) Če ni določen krajši rok, se državnemu tožilcu izplača po
prejšnjem odstavku odrejeno plačilo vsake tri mesece za pretekle tri mesece v
skladu s predpisom, ki ureja enotno metodologijo in obrazce za obračun in
izplačilo plač v javnem sektorju.
(3) Za poročanje in izplačilo vodji tožilstva po določbah prejšnjih
členov se smiselno uporabi določba 5. člena tega akta.
15. člen
(1) Do ugotovitve oziroma določitve državnih poprečij iz
drugega odstavka tega člena se državno poprečje letno rešenih Kt in Ktm zadev
za leto 2007 določi v obsegu 200 zadev letno oziroma 20 zadev mesečno na
državnega tožilca.
(2) Državnotožilski svet ugotovi oziroma določi državna poprečja
rešenih zadev oziroma opravljenih nalog na posameznih delovnih področjih iz 7.
člena tega akta za leto 2007 najkasneje v dveh mesecih po izdaji tega akta
oziroma po ugotovitvi, da je merila potrebno dopolniti in jih objavi na spletnih
straneh državnega tožilstva.
(3) Za naslednja leta se državna povprečja ugotovijo oziroma
določijo vsakokrat najkasneje do 1. marca za tekoče leto, uporabljajo pa se za
mesečna plačila od začetka tekočega leta, v primeru spremembe ali dopolnitve
meril pa od njihove objave na spletnih straneh državnega tožilstva.
16. člen
(1) Državnotožilski svet ugotovi oziroma določi povprečja rešenih
zadev oziroma opravljenih nalog pri posameznih državnih tožilstvih iz 8. člena
tega akta, s smiselno uporabo meril iz prvega odstavka 7. člena tega akta
najkasneje v enem mesecu po prejemu zahteve vodje državnega tožilstva za
njegovo ugotovitev oziroma določitev zaradi sklenitve ustreznega dogovora.
(2) Ugotovljeno oziroma določeno povprečje velja za posamezno
državno tožilstvo do konca tekočega leta.
17. člen
Ta akt začne veljati naslednji dan po objavi v Uradnem listu
Republike Slovenije.
Št. Tu 40/07-6
Ljubljana, dne 12. julija 2007
Vodja državnotožilskega sveta
Generalna državna tožilka RS
Barbara Brezigar l.r.