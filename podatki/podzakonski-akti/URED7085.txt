1. člen
(vsebina)
S to uredbo se za izvajanje Uredbe (EU) št. 608/2013
Evropskega parlamenta in Sveta z dne 12. junija 2013 o uveljavljanju pravic
intelektualne lastnine s strani carinskih organov in razveljavitvi Uredbe Sveta
(ES) št. 1383/2003 (UL L 181 z dne 29. junija 2013, str. 15; v
nadaljnjem besedilu: Uredba 608/2013/EU) določa pristojni organ, obveščanje,
uničenje, zaseg in ravnanje z blagom ter jamstvo.
2. člen
(pristojni organ)
Organ, pristojen za izvajanje Uredbe 608/2013/EU in te
uredbe, je Finančna uprava Republike Slovenije.
3. člen
(obvestila)
Za obvestilo o začetem postopku za ugotovitev, ali je bila
kršena pravica intelektualne lastnine v skladu s petim odstavkom 23. člena
oziroma devetim odstavkom 26. člena Uredbe 608/2013/EU, se šteje dokazilo
o vloženi tožbi pri pristojnem sodišču.
4. člen
(uničenje blaga)
Kadar so izpolnjeni pogoji za uničenje blaga po prvem
odstavku 23. člena oziroma petem odstavku 26. člena Uredbe 608/2013,
carinski organ izda odločbo o uničenju blaga v skladu s prvim odstavkom
198. člena Uredbe (EU) št. 952/2013 Evropskega parlamenta in Sveta z
dne 9. oktobra 2013 o carinskem zakoniku Unije (UL L št. 269/1 z dne
10. oktobra 2013, str. 1; v nadaljnjem besedilu: Uredba 952/2013/EU).
5. člen
(zaseg blaga)
Blago, glede katerega je bila vložena tožba v skladu s petim
odstavkom 23. člena oziroma devetim odstavkom 26. člena Uredbe 608/2013,
se zaseže v skladu s prvim odstavkom 198. člena Uredbe št. 952/2013/EU
do pravnomočne odločitve sodišča.
6. člen
(ravnanje z zadržanim in zaseženim blagom)
Blago, katerega prepustitev je bila prekinjena, oziroma
blago, ki je bilo zadržano ali zaseženo, ostane pod carinskim nadzorom v skladu
z 240. členom Uredbe 952/2013/EU.
7. člen
(jamstvo)
Predložitev in sprostitev ter višina jamstva iz (a) točke
drugega odstavka 24. člena Uredbe 608/2013/EU se določi v skladu z 90.,
92. in 98. členom Uredbe 952/2013/EU.
8. člen
(prenehanje veljavnosti)
Z dnem uveljavitve te uredbe preneha veljati Pravilnik o
načinu predložitve varščine, kriterijih za določitev njene višine in načinu
sprostitve oziroma unovčitve varščine v primerih uporabe carinskih ukrepov pri
kršitvah pravic intelektualne lastnine (Uradni list RS, št. 70/04).
9. člen
(začetek veljavnosti)
Ta uredba začne veljati 1. maja 2016.
Št. 00712-11/2016
Ljubljana, dne 20. aprila 2016
EVA 2015-1611-0085
Vlada Republike Slovenije
Boris Koprivnikar l.r.
Podpredsednik