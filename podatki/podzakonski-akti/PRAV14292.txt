1. člen
(vsebina)
Ta pravilnik določa način dostopa oseb, ki so stranke v
postopkih po Zakonu o mednarodni zaščiti (Uradni list RS, št. 16/17 –
uradno prečiščeno besedilo in 54/21; v nadaljnjem besedilu: zakon), (v
nadaljnjem besedilu: oseba) do svetovalcev za begunce (v nadaljnjem besedilu:
svetovalec), merila za določitev nagrade za opravljeno delo in povračilo
stroškov svetovalcem za opravljeno pravno pomoč v zvezi s postopki po zakonu na
Upravnem sodišču Republike Slovenije in Vrhovnem sodišču Republike Slovenije
ter merila za izračun povrnitve stroškov svetovalcev za begunce od osebe, ki
ima zadostna lastna sredstva za preživljanje.
2. člen
(način dostopa do svetovalca)
(1) Oseba lahko za podporo in pravno pomoč izbere le
enega svetovalca iz imenika svetovalcev in ga pooblasti za zastopanje.
(2) Če oseba svetovalca ne izbere po postopku iz prvega
odstavka tega člena ali če je izbrani svetovalec zavrnil nudenje podpore in
pravne pomoči, lahko za podporo in pravno pomoč svetovalca v ustni ali pisni
obliki zaprosi ministrstvo, pristojno za notranje zadeve (v nadaljnjem
besedilu: ministrstvo). Ministrstvo osebi dodeli svetovalca po abecednem
vrstnem redu priimkov svetovalcev iz imenika svetovalcev.
(3) Za potrebe dodelitve svetovalca iz prejšnjega
odstavka ministrstvo vzpostavi dnevnik, v katerega se po zaporednih številkah
vpisuje datum in ura vpisa v dnevnik, osebno ime dodeljenega svetovalca ter
osebno ime osebe, ki ji je bil svetovalec dodeljen.
(4) S svetovalcem, dodeljenim v skladu z drugim odstavkom
tega člena, vzpostavi prvi stik ministrstvo in svetovalca obvesti o dodelitvi,
ta pa mora ministrstvu podporo in pravno pomoč v dodeljenem primeru v roku 24
ur oziroma v roku osem ur, kadar gre za pravno sredstvo zoper ukrep omejitve
gibanja, od vzpostavljenega stika potrditi pisno po elektronski pošti.
Ministrstvo obvesti osebo o dodeljenem svetovalcu z obvestilom iz Priloge, ki
je sestavni del tega pravilnika.
(5) Če dodeljeni svetovalec zavrne nudenje podpore in
pravne pomoči, ministrstvo to zabeleži v dnevniku iz tretjega odstavka tega
člena ter osebi dodeli svetovalca, ki je naslednji po vrstnem redu v imeniku
svetovalcev iz drugega odstavka tega člena.
(6) Svetovalcu se zagotovi dostop do oseb, katerim nudi
podporo in pravno pomoč na ozemlju Republike Slovenije in na meji ali v
tranzitnem območju na letališču ali na ladji, ki je na sidrišču luke ali
pristanišča, v pogojih, ki spoštujejo zasebnost teh oseb.
(7) Če se svetovalec ne odziva na obvestila ministrstva
iz četrtega odstavka tega člena, ministrstvo o tem obvesti ministrstvo,
pristojno za pravosodje, ki lahko svetovalca pozove, da navede razloge za svoje
ravnanje. Če svetovalec opravičljivih razlogov ne navede, se šteje, da je
svetovalec za vsak primer ne odzivanja na pozive ministrstva zavrnil nudenje
podpore in pravne pomoči.
(8) Če svetovalec, ki si ga za pravno pomoč in podporo
izbere oseba, ali svetovalec, ki ga dodeli ministrstvo, neupravičeno zavrne
nudenje podpore in pravne pomoči ali če dodeljeni svetovalec dela neredno ali
nevestno ali če se svetovalec ne odziva na pozive osebe oziroma ne obvešča
osebe oziroma njenega zakonitega zastopnika o postopku, oseba o tem pisno ali
ustno obvesti ministrstvo. V primeru ustnega obvestila se napiše uradni
zaznamek. Ministrstvo o tem obvesti ministrstvo, pristojno za pravosodje, ki
lahko svetovalca pozove, da navede razloge za svoje ravnanje.
(9) Svetovalci ministrstvo ažurno obveščajo o daljših
odsotnostih.
3. člen
(izvajanje pooblastila)
(1) Svetovalca lahko pri posameznih dejanjih zastopanja
nadomešča drug svetovalec, če ga ta svetovalec pooblasti kot svojega
substituta.
(2) Oseba lahko med postopkom zamenja svetovalca. O tem
nemudoma pisno obvesti ministrstvo in navede razloge za zamenjavo. Izjavo osebe
ministrstvo posreduje ministrstvu, pristojnemu za pravosodje.
(3) Svetovalec lahko odpove pooblastilo v posamezni
zadevi, če svoje dolžnosti ne more več opravljati. O odpovedi pooblastila in
razlogih za odpoved svetovalec nemudoma pisno obvesti ministrstvo in osebo.
Izjavo svetovalca o odpovedi pooblastila ministrstvo posreduje ministrstvu,
pristojnemu za pravosodje.
4. člen
(stroškovnik)
(1) Svetovalec za vsak postopek, v katerem je nudil
podporo in pravno pomoč osebi, predloži ministrstvu stroškovnik z dokazili, ki
izkazujejo upravičenost do nagrade in povračila stroškov, v roku, ki je določen
v zakonu.
(2) Stroškovnik mora vsebovati tudi navedbo davčne
številke svetovalca, naziv in naslov banke ter številko transakcijskega računa.
Iz stroškovnika mora biti tudi razvidno, ali ga je predložil svetovalec, ki je
pravna ali fizična oseba.
(3) Če svetovalec posreduje stroškovnik po elektronski
pošti, mora ta biti podpisan z varnim elektronskim podpisom.
5. člen
(odmera nagrade)
(1) Za dejanje pravne pomoči pred Upravnim sodiščem
Republike Slovenije in Vrhovnim Sodiščem Republike Slovenije so svetovalci
upravičeni do nagrad v polovični višini zneskov, določenih za odvetniške
storitve z Odvetniško tarifo (Uradni list RS, št. 2/15 in 28/18, v nadaljnjem
besedilu: Odvetniška tarifa), pri čemer se uporabljajo Splošni del ter tarifna
številka 30 (XIII. Upravni spori) in tarifna številka 27
(X. Izvršilni postopek) iz Posebnega dela Odvetniške tarife, če ta
pravilnik ne določa drugače.
(2) Ne glede na prejšnji odstavek svetovalec ni
upravičen do zvišanja vrednosti storitve v skladu s 5. členom Odvetniške
tarife.
6. člen
(stroški svetovalcev)
(1) Povrnitev stroškov tolmačenja je mogoče zahtevati
samo ob predložitvi računa za opravljene storitve tolmačenja, iz katerega je
razvidno, koliko ur oziroma prevajalskih strani je bilo opravljenih.
(2) Ne glede na prvi odstavek prejšnjega člena imajo
svetovalci pravico do povračila potnih stroškov v višini in pod pogoji, ki za
povračilo stroškov prevoza na delo in z dela veljajo za javne uslužbence.
(3) Svetovalec, ki je istega dne zastopal več oseb na
isti lokaciji, je upravičen do enkratne povrnitve potnih stroškov, ki jih
uveljavlja samo v enem stroškovniku.
7. člen
(odmera nagrade in povračila stroškov svetovalcem)
(1) O odmeri nagrade in povračilu stroškov na podlagi
stroškovnika odloči ministrstvo v 30 dneh od prejema stroškovnika z odločbo.
(2) Izplačilo odmerjene nagrade in stroškov se opravi,
ko svetovalec po prejemu odločbe iz prejšnjega odstavka izstavi e-račun, če
svetovalec ni zavezanec po zakonu, ki ureja davek na dodano vrednost, pa po
vročeni odločbi iz prejšnjega odstavka. Izplačilo odmerjene nagrade in stroškov
se opravi skladno s plačilnimi roki v breme državnega proračuna kot so določeni
z zakonom, ki ureja izvrševanje proračuna Republike Slovenije.
(3) E-račun mora vsebovati tudi številko odločbe o
odmeri nagrade in povračilu stroškov.
8. člen
(ugotavljanje lastnih sredstev za preživljanje)
(1) Oseba, ki ima zadostna sredstva za preživljanje, na
podlagi zahteve ministrstva povrne stroške oziroma sorazmerni del stroškov, ki
nastanejo ministrstvu, na podlagi 7. člena tega pravilnika.
(2) Ministrstvo sredstva za preživljanje ugotavlja z
dokazili, ki jih oseba na njegovo zahtevo predloži v 15 dneh. Kot dokazila se
upošteva potrdilo banke ali hranilnice o prometu na računu, odprtem pri banki
ali hranilnici v Republiki Sloveniji ali tujini. Iz potrdila mora biti razviden
promet na računu za najmanj preteklih šest mesecev pred izdajo odločbe o odmeri
nagrade in povračilu stroškov svetovalcu in za mesec, v katerem je bila izdana
odločba o odmeri nagrade in povračilu stroškov svetovalcu.
(3) Ministrstvo kot lastna sredstva za preživljanje
osebe upošteva naslednje dohodke;
1.     
prejemki iz pogodbe o zaposlitvi,
2.     
denarno nadomestilo za primer brezposelnosti,
3.     
prejemki iz pogodbe o delu ali iz avtorske pogodbe,
4.     
pokojnina,
5.     
prejemki samozaposlenih, ki kot svoj edini ali glavni poklic opravljajo
samostojno dejavnost v Republiki Sloveniji,
6.     
renta, najemnina ali zakupnina,
7.     
prejemki, priznani s sodno odločbo, z izjemo preživnine.
9. člen
(izračun povračila za kritje stroškov svetovalca)
(1) Ministrstvo na podlagi
povprečne višine ugotovljenih lastnih sredstev za preživljanje v preteklih
šestih mesecih pred izdajo odločbe o odmeri nagrade in povračilu stroškov
svetovalcu in v mesecu, v katerem je bila izdana odločba o odmeri nagrade in
povračilu stroškov svetovalcu, izračuna višino povračila za kritje stroškov
svetovalca, ki ga mora oseba povrniti v skladu s prejšnjim členom, upoštevajoč
naslednje kriterije:


Povprečni mesečni
  znesek lastnih sredstev osebe za preživljanje

Odstotek povračila
  za kritje stroškov svetovalca


Večji ali enak 
  od 2.5x minimalnega dohodka

100 %


Večji ali enak 
  od 2x minimalnega dohodka

75 %


Večji ali enak 
  od 1.5x minimalnega dohodka

50 %


(2) Kot minimalni dohodek se šteje minimalni dohodek, ki
je določen v zakonu, ki ureja socialnovarstvene prejemke.
(3) Če je oseba prosilec za mednarodno zaščito, se od
povprečnega mesečnega zneska lastnih sredstev osebe za preživljanje odštejejo
stroški, ki jih je dolžna prispevati za nastanitev.
(4) O povrnitvi stroškov oziroma sorazmernega dela
stroškov ministrstvo odloči z odločbo.
(5) Ministrstvo pri neplačnikih izvede ustrezne postopke
v skladu z zakonodajo, ki ureja izvršbo.
KONČNI DOLOČBI
10. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o načinu dostopa prosilcev za mednarodno zaščito do svetovalcev za begunce ter
nagrajevanju in povračilu stroškov svetovalcem za begunce (Uradni list RS, št.
22/17).
11. člen
(začetek veljavnosti)
Ta pravilnik začne veljati 9. novembra 2021.
Št. 007-321/2021
Ljubljana, dne 20. septembra 2021
EVA 2021-1711-0039
Aleš Hojs
minister
za notranje zadeve

Priloga:
Obvestilo o dodelitvi svetovalca za podporo in pravno pomoč v postopku
pridobitve mednarodne zaščite