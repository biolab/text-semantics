1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi
Sklepa Komisije 2009/78/ES (UL L št. 331 z dne 15. decembra 2010,
str. 12; v nadaljevanju Uredba (EU) št. 1093/2010) dne 7. avgusta
2015 objavil Smernice o dejanskih okoliščinah, ki predstavljajo stvarno grožnjo
za finančno stabilnost, in elementih, povezanih z učinkovitostjo instrumenta
prodaje poslovanja, v skladu s členom 39(4) Direktive 2014/59/EU (v
nadaljevanju: smernice), ki so objavljene na njegovi spletni strani.
(2) Smernice iz prvega odstavka tega člena določajo
dejanske okoliščine, ki predstavljajo stvarno grožnjo za finančno stabilnost,
ki je posledica propada ali verjetnega propada institucije v postopku reševanja
v smislu točke (a) četrtega odstavka 39. člena Direktive 2014/59/EU ali se
zaradi njega še stopnjuje, in elemente, kadar obstaja verjetnost, da bi
izpolnjevanje zahtev glede trženja institucije, kot je določeno v prvem
odstavku 39. člena Direktive 2014/59/EU, ogrozilo učinkovitost instrumenta
prodaje poslovanja pri odpravljanju te grožnje ali doseganju cilja reševanja iz
točke (b) drugega odstavka 31. člena Direktive 2014/59/EU.
(3) Smernice se uporabljajo za organe za reševanje iz
točke (iv) drugega odstavka 4. člena Uredbe (EU) št. 1093/2010.
2. člen
(Vsebina sklepa in obseg uporabe smernic)
(1) Banka Slovenije s tem sklepom določa uporabo smernic
in vseh njenih bodočih sprememb, če ne bo Banka Slovenije za posamezno
spremembo smernic odločila drugače, za Banko Slovenije, kadar v skladu z
ZRPPB-1 izvaja naloge in pristojnosti organa za reševanje.
(2) Banka Slovenije bo pri opravljanju nalog in
pristojnosti organa za reševanje v skladu z ZRPPB-1, v celoti upoštevala
določbe smernic v delu, v katerem se nanašajo na izvajanje nalog in pooblastil
organov za reševanje.
3. člen
(Razveljavitev predpisov)
Z dnem uveljavitve tega sklepa preneha veljati Sklep o
uporabi Smernic o dejanskih okoliščinah, ki predstavljajo stvarno grožnjo za
finančno stabilnost, in elementih, povezanih z učinkovitostjo instrumenta
prodaje poslovanja, v skladu s členom 39(4) Direktive 2014/59/EU (Uradni list
RS, št. 48/17 in 92/21 – ZRPPB-1).
4. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne 2. novembra 2021
Boštjan Vasle
predsednik
Sveta Banke Slovenije