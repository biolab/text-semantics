1. člen
(vsebina)
Ta pravilnik določa kriterije za izkazovanje pomembnejših
dosežkov delovanja nevladne organizacije za podelitev statusa nevladne
organizacije v javnem interesu na področjih javne varnosti in policije,
upravnih notranjih zadev in migracij.
2. člen
(pomembnejši dosežki)
Za pomembnejši dosežek delovanja nevladne organizacije se
šteje delovanje nevladne organizacije, s katerim nevladna organizacija dviguje
splošno raven zadovoljevanja določenih potreb v družbi, prispeva k razvoju
področja, na katerem deluje, ali nadomešča oziroma nadgrajuje delovanje
državnih ali javnih institucij pri izvajanju nacionalnih oziroma EU strategij
ali posameznih večletnih projektov na področju, za katere je pristojno
Ministrstvo za notranje zadeve.
3. člen
(kriteriji za izkazovanje pomembnejših dosežkov)
Kriteriji za izkazovanje pomembnejših dosežkov delovanja
nevladne organizacije iz prejšnjega člena so zlasti:
-       
aktivno sodelovanje pri razvoju področja, na katerem nevladna
organizacija deluje, s tem da nevladna organizacija izvaja promocijo ali širi
strokovno znanje z izobraževanjem in vzgojo oziroma prispeva k razvoju področja
na drug primerljiv način;
-       
dopolnjevanje in razvijanje vsebin, povezanih s področjem, na katerem
nevladna organizacija deluje;
-       
vzpodbujanje aktivnosti pristojnih organov in organizacij za čim
uspešnejše reševanje vprašanj na področju, na katerem nevladna organizacija
deluje;
-       
aktivno sodelovanje pri oblikovanju državnih ukrepov ali ukrepov
samoupravne lokalne skupnosti in predlaganje sprejema predpisov in ukrepov na
področju, na katerem nevladna organizacija deluje;
-       
izvajanje dejavnosti, ki so po kakovosti ali po namenu primerljive z
dejavnostjo javnih zavodov, oziroma dejavnosti, ki dopolnjujejo mrežo javnih
zavodov po vsebini dela ali načinu delovanja;
-       
prejem priznanj ali nagrad na lokalni, državni oziroma mednarodni ravni;
-       
izdajanje strokovne literature na področju, na katerem nevladna
organizacija deluje.
4. člen
(izkazovanje izpolnjevanja kriterijev)
Nevladna organizacija izkaže izpolnjevanje kriterijev iz
prejšnjega člena s poročilom iz prve in tretje alineje drugega odstavka 8.
člena Zakona o nevladnih organizacijah (Uradni list RS, št. 21/18), z različnimi
dokazili, ki izkazujejo posamezen kriterij, ali z drugimi listinami, s katerimi
dokazuje rezultate svojega delovanja v javnem interesu.
KONČNI DOLOČBI
5. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o določitvi kriterijev za izkazovanje pomembnejših dosežkov delovanja
društva za podelitev statusa društva v javnem interesu (Uradni list RS, št.
36/12 in 21/18 – ZNOrg).
6. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-277/2018
Ljubljana, dne 1. aprila 2019
EVA 2018-1711-0018
Boštjan Poklukar l.r.
minister
za notranje zadeve