I. SPLOŠNE DOLOČBE
1. člen
(vsebina pravilnika)
Ta pravilnik določa način dela Odbora
Republike Slovenije za Zoisovo nagrado, Zoisovo priznanje, priznanje ambasador
znanosti Republike Slovenije in Puhovo priznanje (v nadaljevanju: Odbor), način
oblikovanja strokovnih komisij in področja njihovega dela, kriterije za
podelitev nagrad in priznanj za izjemne dosežke v znanstveno-raziskovalni in
razvojni dejavnosti (v nadaljevanju: nagrade in priznanja), način predlaganja
kandidatov za nagrade in priznanja, obliko in vsebino javnega razpisa, način
odločanja o izboru kandidatov za nagrade in priznanja ter način podelitve
nagrad in priznanj.
2. člen
(omejitev kandidiranja članov)
Člani Odbora v času trajanja mandata ne
morejo kandidirati za nagrade in priznanja.
3. člen
(naloge Odbora)
Naloge Odbora so:
-      
enkrat letno, to je praviloma najkasneje do konca februarja, objavi
javni razpis za nagrade in priznanja,
-      
do konca meseca marca objavi poročilo o svojem delu za preteklo leto,
-      
imenuje in razrešuje strokovne komisije, določene v 7. členu tega
pravilnika,
-      
sodeluje v postopku izbora kandidatov in odloča o izboru kandidatov za
nagrade in priznanja,
-      
glede na sredstva, zagotovljena z državnim proračunom, vsako leto določi
denarno višino nagrad in priznanj.
4. člen
(naloge predsednika)
Naloge predsednika Odbora so:
-      
sklicuje in vodi seje Odbora,
-      
objavi javni razpis za nagrade in priznanja,
-      
koordinira postopke izbora kandidatov za nagrade in priznanja,
-      
usmerja delovanje Odbora,
-      
pripravlja poročilo o delu Odbora.
5. člen
(odločanje Odbora)
Odbor odloča o nagradah in priznanjih na
seji z dvotretjinsko večino glasov vseh članov Odbora. V primeru konflikta
interesov (sorodstveno razmerje – do drugega kolena, zaposlitveno razmerje –
ista programska in projektna skupina in raziskovalno razmerje – skupne
publikacije v zadnjih dveh letih s predlaganim kandidatom za podelitev nagrad
in priznanj) se je predsednik oziroma član odbora dolžan izločiti iz
glasovanja.
Sklep Odbora je dokončen.
O seji Odbora se piše podroben zapisnik.
6. člen
(poslovnik)
Odbor sprejme poslovnik, ki v skladu s tem
pravilnikom podrobneje določa vprašanja, pomembna za delo Odbora. Odbor sprejme
poslovnik z večino vseh glasov članov Odbora.
II. STROKOVNE KOMISIJE
7. člen
(strokovne komisije)
Za pomoč pri izbiri kandidatov za podelitev
nagrad in priznanj lahko Odbor izmed svojih članov in po potrebi zunanjih
članov imenuje strokovne komisije za naslednja področja:
-      
za pripravo ocen predlogov za Zoisove nagrade in Zoisova priznanja,
-      
za pripravo ocen predlogov za priznanja ambasador znanosti Republike
Slovenije,
-      
za pripravo ocen predlogov za Puhovo priznanje.
III. KRITERIJI ZA PODELITEV NAGRAD IN PRIZNANJ
8. člen
(kriteriji)
Odbor pri svojih odločitvah za dela, ki se
nagrajujejo, upošteva naslednje kriterije za podelitev Zoisove nagrade in
Zoisovega priznanja:
-      
vsebovati morajo izvirne dosežke, ki so pomemben prispevek k znanosti,
-      
napisana morajo biti na način, ki ustreza znanstvenim delom,
-      
objavljena morajo biti tako, da so dostopna strokovnjakom pri nas in v
tujini,
-      
odlikovati se morajo vsaj po enem od naslednjih vidikov:
a)      
da prinašajo nove ideje, pomembne za nadaljnji razvoj znanosti ali
stroke na svojem področju pri nas in v svetu,
b)      
da prinašajo nove metode,
c)      
da pomenijo odmeven prispevek k svetovni zakladnici znanja,
d)      
da prinašajo ekonomske učinke v gospodarskih in drugih dejavnostih,
e)      
da so pomembno obogatila kulturo.
Kriteriji za podelitev priznanja ambasador
znanosti Republike Slovenije so:
-      
izkazano znanstveno delovanje v tujini,
-      
izkazan prispevek pri prenosu izvirnih znanstvenih dosežkov v Slovenijo,
-      
podeljena ugledna tuja priznanja,
-      
izdane knjige s široko odmevnostjo v tujini,
-      
odmevne raziskave,
-      
odmevni nastopi na znanstvenih srečanjih,
-      
aktivno članstvo v uglednih znanstvenih in strokovnih združenjih.
Kriteriji za podelitev Puhovega priznanja
za dosežke, ki se nagrajujejo, so:
-      
izstopati morajo po tehniški odličnosti,
-      
povečevati morajo konkurenčnost in dodano vrednost proizvodov,
-      
odpirati morajo nove trge,
-      
omogočati morajo odpiranje delovnih mest in gospodarskih družb.
V okviru kriterijev iz tega člena lahko
Odbor določi še podrobnejša merila za oceno predlaganih del.
9. člen
(kriteriji za življenjsko delo)
Zoisova nagrada za življenjsko delo se
lahko podeli raziskovalcu, ki je s svojim raziskovalnim delom bistveno
prispeval k razvoju znanosti. Za to nagrado je lahko predlagan raziskovalec, ki
je že dopolnil 65 let starosti.
10. člen
(podeljevanje posamezniku in skupini)
Zoisovo nagrado in Zoisovo priznanje se
podeli posamezniku in skupini za delo, ki je nastalo pretežno v Sloveniji ali
so k njemu prispevali delavci organizacij s sedežem v Sloveniji.
11. člen
(število letnih priznanj)
Vsako leto se lahko podelijo največ tri
priznanja ambasador znanosti Republike Slovenije in največ tri Puhova
priznanja.
IV. NAČIN ODLOČANJA
12. člen
(javni razpis)
Odbor objavi javni razpis za predlaganje
kandidatov za nagrade in priznanja v Uradnem listu Republike Slovenije
praviloma meseca februarja vsako leto.
Objava javnega razpisa (v nadaljevanju:
razpis) mora vsebovati zlasti:
1.    
naziv in sedež razpisovalca,
2.    
pravno podlago za izvedbo razpisa,
3.    
začetek in čas trajanja razpisa,
4.    
predmet razpisa z navedbo osnovnih pogojev, kriterijev in meril, po
katerih se izberejo prejemniki nagrade oziroma priznanja,
5.    
navedba obdobja, za katero se nagrada oziroma priznanje podeljuje,
6.    
obvezne sestavine vloge za predloge kandidatov za nagrade in priznanja,
7.    
rok, do katerega morajo biti predložene vloge s predlogi za kandidate za
nagrade oziroma priznanja,
8.    
organ, ki bo odločal o izboru kandidatov za nagrade in priznanja,
9.    
datum odpiranja vlog s predlogi za kandidate za nagrade in priznanja,
10.  odgovorno
osebo za dajanje informacij v času objave razpisa,
11.  naslov,
na katerega je treba poslati vloge.
Vloge s predlogi kandidatov za nagrade in
priznanja morajo biti poslane v zaprti ovojnici, ovojnica pa mora biti označena
z »ne odpiraj – predlog« in navedbo vrste nagrade oziroma priznanja, na katero
se predlog nanaša.
13. člen
(vsebina predloga)
Predlogi morajo biti podprti z izjavami,
podpisanimi s strani dveh strokovnjakov s področja, v katero sodi predlagano
delo.
V predlogu mora biti navedeno:
-      
za katero vrsto nagrade oziroma priznanja je delo predlagano,
-      
dela, ki so predlagana za nagrado,
-      
ime avtorja oziroma avtorjev,
-      
strokovna utemeljitev predloga,
-      
bibliografija kandidata,
-      
biografija in bibliografija kandidata, če je predlagan za nagrado za
življenjsko delo.
Vsi predlogi morajo biti predloženi v dveh
izvodih (vključno z ustrezno dokumentacijo).
14. člen
(naloge strokovnih komisij)
Odbor vse prispele vloge s predlogi za
kandidate za nagrade in priznanja pregleda in jih po potrebi pošlje ustreznim
strokovnim komisijam. Strokovne komisije vse ocene predložijo Odboru, skupaj s
svojim poročilom in predlogom prioritetnega vrstnega reda kandidatov za nagrade
in priznanja.
15. člen
(določitev priznanja)
V primeru, da Odbor v postopku ocenjevanja
ugotovi, da upoštevaje predpisane kriterije ni možno podeliti predlagane
nagrade oziroma priznanja, lahko Odbor, če so izpolnjeni predpisani kriteriji
za drugo vrsto priznanja, določi ustrezno vrsto priznanja.
V. NAČIN PODELITVE NAGRAD IN PRIZNANJ
16. člen
(podelitev nagrad)
Nagrade in priznanja se podeljujejo ob
obletnici rojstva Žige Zoisa.
17. člen
(listina in denarna nagrada)
Nagrajenci prejmejo ob podelitvi posebno
listino, ki jo podpišeta predsednik Vlade Republike Slovenije in predsednik
Odbora.
V listino se vpiše:
-      
vrsta nagrade in priznanja,
-      
naslov nagrajenega dela,
-      
ime oziroma imena nagrajencev.
Nagrajenci prejmejo tudi denarno nagrado.

Pravilnik o nagradah in priznanjih za izjemne
dosežke v znanstveno-raziskovalni in razvojni dejavnosti (Uradni list RS, št. 52/06)
vsebuje naslednjo končno določbo:
»VI. KONČNA DOLOČBA
18. člen
(rok
uveljavitve pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o nagradah in
priznanjih za izjemne dosežke v znanstveno-raziskovalni in razvojni dejavnosti
(Uradni list RS, št. 51/08) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.