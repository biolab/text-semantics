1. SPLOŠNE DOLOČBE
1. člen
(Vsebina sklepa)
(1) Ta sklep določa podrobnejši obseg in vsebino
dodatnega revizijskega pregleda in dodatnega revizorjevega poročila o
izpolnjevanju pravil o upravljanju tveganj v bankah in hranilnicah (v
nadaljevanju: banka).
(2) Dodatno revizorjevo poročilo iz prvega odstavka tega
člena se pripravi na posamični podlagi ter tudi na konsolidirani podlagi, če je
banka zavezana k izpolnjevanju bonitetnih zahtev na konsolidirani podlagi, kot
je opredeljena v poglavju 2 naslova II dela 1 Uredbe (EU)
št. 575/2013 Evropskega parlamenta in Sveta z dne 26. junija 2013 o
bonitetnih zahtevah za kreditne institucije in investicijska podjetja ter o
spremembi Uredbe (EU) št. 648/2012 (UL L št. 176 z dne
27. junija 2013, str. 1; v nadaljevanju Uredba (EU) št. 575/2013).
(3) Kadar se ta sklep sklicuje na določbe drugih predpisov,
se te določbe uporabljajo v njihovem vsakokrat veljavnem besedilu.
2. člen
(Opredelitve pojmov)
Pojmi, uporabljeni v tem sklepu, imajo enak pomen kot v
določbah ZBan-2 oziroma Uredbe (EU) št. 575/2013 in v predpisih, izdanih
na njuni podlagi.
3. člen
(Uporaba določb drugih zakonov in predpisov)
Dodatni revizijski pregled izpolnjevanja pravil o upravljanju
tveganj v banki se opravi v skladu z Zakonom o revidiranju (Uradni list RS,
št. 65/08 in 63/13 – ZS-K), mednarodnimi standardi revidiranja in pravili
revidiranja Slovenskega inštituta za revizijo, ob upoštevanju določb ZBan-2 in
Uredbe (EU) št. 575/2013 ter drugih predpisov po drugem odstavku
9. člena ZBan-2.
2. OBSEG IN VSEBINA DODATNEGA REVIZIJSKEGA PREGLEDA
4. člen
(Splošno o revizijskem pregledu upravljanja tveganj)
(1) Dodatni revizijski pregled izpolnjevanja pravil o
upravljanju tveganj obsega pregled kreditnega, likvidnostnega in operativnega
tveganja banke ter kapitala banke.
(2) Pri pregledu vsebinskih področij iz prvega odstavka
tega člena revizor upošteva naravo, obseg in zapletenost tveganj, ki izhajajo
iz poslovnega modela banke in dejavnosti, ki jih opravlja banka.
5. člen
(Ustreznost upravljanja tveganj)
V okviru dodatnega revizijskega pregleda revizor pregleda, ali
banka redno posodablja in dokumentira spremembe:
(a)   
strategij in politik prevzemanja in upravljanja tveganj, vključno z
razmejitvijo med pomembnimi in nepomembnimi tveganji;
(b)   
postopkov ocenjevanja izpostavljenosti tveganjem, vključno s
predpostavkami, ki jih uporablja pri ocenjevanju izpostavljenosti tveganju;
(c)   
procesa zgodnjega odkrivanja povečanega tveganja, vključno z
uporabljenimi kazalniki.
6. člen
(Kreditne izpostavljenosti)
V okviru dodatnega revizijskega pregleda revizor na
naključnem vzorcu:
(a)   
10 izmed 50 največjih kreditnih izpostavljenosti (brez upoštevanja
izpostavljenosti do enot centralne ravni države ali centralnih bank) pregleda
pravočasnost oblikovanja oslabitev ter rezervacij glede na čas nastanka
nepristranskih dokazov o oslabitvi finančnega sredstva oziroma o možnosti
izgube iz prevzetih obveznosti po zunajbilančnih postavkah, kot so opredeljeni
z mednarodnimi standardi računovodskega poročanja;
(b)   
10 izmed 50 največjih nedonosnih in restrukturiranih kreditnih
izpostavljenosti (brez upoštevanja izpostavljenosti do enot centralne ravni
države ali centralnih bank) pregleda pravilnost poročanja nedonosnih in
restrukturiranih izpostavljenosti v skladu s pravili iz Priloge V Izvedbene
uredbe Komisije (EU) št. 2015/1278 z dne 9. julija 2015 o spremembi
Izvedbene uredbe (EU) št. 680/2014 o določitvi izvedbenih tehničnih
standardov v zvezi z nadzorniškim poročanjem institucij glede navodil, predlog
in opredelitev (UL L št. 205 z dne 31. julija 2015, str. 1) po stanju
na dan 31. decembra preteklega leta.
7. člen
(Poslovanje z osebami v posebnem razmerju z banko)
V okviru dodatnega revizijskega pregleda revizor pregleda:
(a)   
skladnost seznama oseb v posebnem razmerju z banko glede na določbe 1.
do 9. točke drugega odstavka 149. člena ZBan-2 po stanju na dan
31. decembra preteklega leta;
(b)   
ali ima banka dokumentirane politike za opredelitev oseb v posebnem
razmerju z banko iz 10. točke drugega odstavka 149. člena ZBan-2 ter ali
jih v praksi tudi izvaja.
8. člen
(Ustreznost obravnave likvidnih sredstev)
V okviru dodatnega revizijskega pregleda revizor po stanju na
dan 31. decembra preteklega leta pregleda:
(a)   
ustreznost in ažurnost vrednotenja vrednostnih papirjev po tržni
vrednosti v skladu z 9. členom Delegirane uredbe Komisije (EU)
št. 2015/61 z dne 10. oktobra 2014 o dopolnitvi Uredbe (EU) št. 575/2013
v zvezi z zahtevo glede likvidnostnega kritja za kreditne institucije (UL L
št. 11 z dne 17. januarja 2015, str. 1; v nadaljevanju Delegirana
uredba (EU) št. 2015/61) na naključnem vzorcu 5 vrednostnih papirjev iz
različnih kategorij likvidnih sredstev, ki v največjem deležu pri banki
sestavljajo likvidnostni blažilnik iz prvega odstavka 412. člena Uredbe (EU)
št. 575/2013;
(b)   
izpolnjevanje splošnih in operativnih zahtev iz 7. in 8. člena
Delegirane uredbe (EU) št. 2015/61 za vključevanje likvidnih sredstev v
likvidnostni blažilnik, in sicer za največjo kategorijo likvidnih sredstev, ki
sestavljajo likvidnostni blažilnik pri banki.
9. člen
(Škodni dogodki in pomembna izguba)
(1) V okviru dodatnega revizijskega pregleda revizor:
(a)   
pregleda, ali so podatki o škodnih dogodkih iz baze škodnih dogodkov
usklajeni z računovodskimi podatki glede izgub iz operativnega tveganja banke
po stanju na dan 31. decembra preteklega leta;
(b)   
v bazi škodnih dogodkov na vzorcu 5 škodnih dogodkov pregleda, ali so
vključeni vsi podatki iz 1. točke prvega odstavka poglavja 2.2. priloge 3
Sklepa o ureditvi notranjega upravljanja, upravljalnem organu in procesu
ocenjevanja ustreznega notranjega kapitala za banke in hranilnice (Uradni list
RS, št. 73/15, v nadaljevanju sklep o notranjem upravljanju).
(2)   V primeru realizacije škodnega dogodka, ki se je v
preteklem letu odrazil v pomembni izgubi iz operativnega tveganja iz poglavja
2.3. priloge 3 sklepa o notranjem upravljanju, revizor pregleda, ali je banka
zagotovila takojšnjo analizo vzrokov za to izgubo ter obvestila upravljalni
organ, višje vodstvo in vodje funkcij notranjih kontrol o pomembni izgubi iz
operativnega tveganja.
10. člen
(Zahteve po preudarnem vrednotenju sredstev)
V okviru dodatnega revizijskega pregleda revizor pregleda skladnost
procesa preudarnega vrednotenja z zahtevami iz 105. člena Uredbe (EU)
št. 575/2013 za naključni vzorec 3 pozicij iz trgovalne knjige ter 3
ostalih izpostavljenosti, merjenih po pošteni vrednosti, za namen izračuna
dodatnih prilagoditev vrednosti iz 34. člena Uredbe (EU) št. 575/2013
po stanju na dan 31. decembra preteklega leta.
11. člen
(Odložene terjatve za davek)
V okviru dodatnega revizijskega pregleda revizor po stanju na
dan 31. decembra preteklega leta pregleda pravilnost razmejitve odloženih
terjatev za davek, ki jih banka izkazuje v skladu z računovodskimi pravili, za
namen izračuna kapitala v skladu z Uredbo (EU) št. 575/2013 na:
(a)   
odložene terjatve za davek, ki se nanašajo na prihodnji dobiček, kot so
opredeljene v 38. členu Uredbe (EU) št. 575/2013,
(b)   
odložene terjatve za davek, ki se ne nanašajo na prihodnji dobiček, kot
so opredeljene v 39. členu Uredbe (EU) št. 575/2013 ter
(c)   
odložene terjatve za davek, ki se nanašajo na prihodnji dobiček in
izhajajo iz začasnih razlik, kot so opredeljene v 38. členu Uredbe (EU)
št. 575/2013 v povezavi s prvim odstavkom 48. člena Uredbe (EU)
št. 575/2013.
12. člen
(Uskladitev postavk kapitala z revidiranimi računovodskimi
izkazi)
V okviru dodatnega revizijskega pregleda revizor pregleda uskladitev
postavk kapitala po stanju na dan 31. decembra preteklega leta z
revidiranimi računovodskimi izkazi z vidika izpolnjevanja zahtev po razkritju v
skladu z Izvedbeno uredbo Komisije (EU) št. 1423/2013 z dne
20. decembra 2013 o določitvi izvedbenih tehničnih standardov glede zahtev
po razkritju kapitala za institucije v skladu z Uredbo (EU) št. 575/2013
Evropskega parlamenta in Sveta (UL L št. 355 z dne 31. decembra 2013,
str. 60).
3. OBSEG IN VSEBINA DODATNEGA REVIZORJEVEGA POROČILA
13. člen
(Splošno o dodatnem revizorjevem poročilu)
(1) V zvezi z dodatnim revizijskim pregledom iz 2. poglavja
tega sklepa revizor pripravi dodatno revizorjevo poročilo.
(2) V dodatnem revizorjevem poročilu iz prvega odstavka
tega člena revizor za vsako od področij iz 2. poglavja tega sklepa povzame
ključne ugotovitve opravljenega revizijskega pregleda in poroča po vsebinskih
sklopih oziroma vzorčnih primerih, ki jih je pregledal.
(3) V dodatnem revizorjevem poročilu iz prvega odstavka
tega člena revizor navede tudi:
(a)   
morebitne pomanjkljivosti, ugotovljene pri revizijskem pregledu,
(b)   
priporočila za izboljšave na področjih, kjer so bile ugotovljene pomanjkljivosti,
(c)   
če je smiselno, tudi ugotovitve glede izpolnjevanja revizorjevih
priporočil iz preteklih let.
4. KONČNI DOLOČBI
14. člen
(Uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije, uporabljati pa se začne pri revizijskem pregledu
letnega poročila za poslovno leto 2016.
15. člen
(Prenehanje uporabe sklepa)
Z dnem začetka uporabe tega sklepa se preneha uporabljati
Sklep o najmanjšem obsegu in vsebini dodatnega revizijskega pregleda glede
izpolnjevanja pravil o upravljanju s tveganji v bankah in hranilnicah (Uradni
list RS, št. 42/09).
Ljubljana, dne
22. decembra 2015
Boštjan Jazbec l.r.
Predsednik
Sveta Banke Slovenije