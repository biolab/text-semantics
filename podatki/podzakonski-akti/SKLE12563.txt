1. člen
(vsebina sklepa)
S tem sklepom se zaradi nemotenega izvajanja mature v šolskem
letu 2021/2022 določijo prilagoditev predmetnih izpitnih katalogov, izvedba
mature v dveh zaporednih izpitnih rokih, vodenje evidence elektronskih naslovov
kandidatov splošne mature, vpogled v izpitno dokumentacijo, ugovor, utemeljene
razloge za naknadni rok za vpogled pri splošni maturi, vračilo izpitne
dokumentacije, imenovanje in sestava šolske izpitne komisije, roki, priprava
izpitnih listkov za ustni izpit, razporeditev in obveščanje kandidatov pri
pisnih izpitih, termini ustnih izpitov in zagovorov, naloge nadzornih
učiteljev, priprava izpitnega prostora, odmor v času pisnih izpitov, priprava
kandidatov na pisni izpit in potek ustnega izpita.
2. člen
(prilagoditve predmetnih izpitnih katalogov za maturo)
Državna komisija za splošno maturo in Državna komisija za
poklicno maturo lahko sami ali na predlog državnih predmetnih komisij, Centra
Republike Slovenije za poklicno izobraževanje ali Zavoda Republike Slovenije za
šolstvo prilagodita obseg in način ocenjevanja in kriterije ter merila
ocenjevanja, ki so določeni v predmetnih izpitnih katalogih. Spremembe in
prilagoditve državni komisiji objavita na spletni strani Državnega izpitnega
centra.
3. člen
(matura v enem oziroma dveh zaporednih izpitnih rokih)
(1) Kandidati, ki izpolnjujejo pogoje za opravljanje mature v
spomladanskem izpitnem roku, pa zaradi zdravstvenih težav ali drugih
upravičenih razlogov, ki so posledica epidemioloških razmer, želijo prvič
opravljati maturo v jesenskem izpitnem roku, lahko 30 dni pred rokom za začetek
opravljanja mature oziroma 24 ur od nastanka razloga podajo vlogo na pristojno
državno komisijo.
(2) O utemeljenosti razlogov za prvo opravljanje mature v
jesenskem roku odloči pristojna državna komisija v 30 dneh od prejema vloge.
(3) Kandidatom, ki so na podlagi odobritve pristojne državne
komisije iz prejšnjega odstavka opravljali maturo prvič v jesenskem roku, se
pri uveljavljanju pravice do vpisa v nadaljnje izobraževanje upošteva, kot da
so maturo opravili v spomladanskem izpitnem roku.
4. člen
(evidenca Državnega izpitnega centra)
Državni izpitni center v evidenci kandidatov za splošno
maturo za šolsko leto 2021/22 zbira tudi elektronske naslove kandidatov splošne
mature.
5. člen
(imenovanje in sestava šolske izpitne komisije)
Ne glede na tretji odstavek 15. člena Pravilnika o splošni
maturi (Uradni list RS, št. 29/08 in 40/11; v nadaljnjem besedilu: Pravilnik o
splošni maturi) in tretji odstavek 15. člena Pravilnika o poklicni maturi
(Uradni list RS, št. 44/08, 9/09 in 40/11; v nadaljnjem besedilu: Pravilnik o
poklicni maturi) lahko šolsko izpitno komisijo za ustni izpit sestavljata najmanj
predsednik in izpraševalec. Izpraševalec lahko izjemoma, zaradi odrejene
karantene ali samoizolacije, sodeluje v šolski izpitni komisiji na daljavo. V
tem primeru šolsko komisijo sestavljajo trije člani, od katerih mora tudi
predsednik ali tretji član izpolnjevati pogoj za izpraševalca.
6. člen
(priprava izpitnih listkov za ustni izpit)
(1) Ne glede na 24. člen Pravilnika o splošni maturi šolska
maturitetna komisija za vsako šolsko izpitno komisijo pri ustnem izpitu na
podlagi navodil Državne komisije za splošno maturo s sklepom odloči o predlogu
strokovnega aktiva oziroma učitelja predmeta, da iz kompleta 35 izpitnih
listkov izloči 5 izpitnih listkov in hkrati pripravi tudi kratek opis vsebin,
ki bodo izločene iz ustnega izpita (razen pri matematiki, se izloči 15
vprašanj, po pet iz vsakega sklopa). Šolska maturitetna komisija z opisom
izpitnih vsebin, ki bodo izločene iz ustnega izpita glede na predmetni izpitni
katalog, seznani kandidate do roka, določenega v sklepu Državne komisije za
splošno maturo.
(2) Ne glede na drugi odstavek 21. člena Pravilnika o
poklicni maturi strokovni aktiv šole izpitne listke in predloge z opisom
izločenih vsebin glede na predmetni izpitni katalog, v zaprtih ovojnicah odda
najkasneje do roka, določenega v sklepu Državne komisije za poklicno maturo,
šolski maturitetni komisiji, ki o predlogih odloči in z opisom izločenih vsebin
glede na predmetni izpitni katalog seznani kandidate do roka, določenega v
sklepu Državne komisije za poklicno maturo.
(3) Ne glede na tretji odstavek 21. člena Pravilnika o
poklicni maturi se za vsako šolsko izpitno komisijo pri ustnem izpitu pripravi
30 izpitnih listkov.
7. člen
(razporeditev kandidatov in obveščanje)
(1) Ne glede na peti odstavek 41. člena Pravilnika o splošni
maturi in peti odstavek 37. člena Pravilnika o poklicni maturi šolska
maturitetna komisija najkasneje 24 ur pred začetkom opravljanja pisnega izpita
na način, ki ga sama določi, obvesti vsakega kandidata posebej o razporeditvi v
izpitni prostor.
(2) Ne glede na 49. člen Pravilnika o splošni maturi in 45.
člen Pravilnika o poklicni maturi šolska maturitetna komisija seznani kandidate
o imenu članov šolskih izpitnih komisij, o poimenskem razporedu kandidatov na
ustnem izpitu, izpitnih prostorih in času opravljanja ustnega izpita pri
določenem predmetu najkasneje tretji dan po roku za začetek splošne oziroma
poklicne mature na način, ki ga sama določi.
8. člen
(priprava izpitnega prostora)
Ne glede na šesti odstavek 42. člena Pravilnika o splošni
maturi in šesti odstavek 38. člena Pravilnika o poklicni maturi je v izpitnem
prostoru praviloma največ 15 kandidatov. Če obstajajo utemeljeni razlogi, je
lahko v izpitnem prostoru več kandidatov ob zagotavljanju ustreznega števila
nadzornih učiteljev. O tem odloči šolska maturitetna komisija.
9. člen
(priprava kandidatov na pisni izpit)
Ne glede na prvi odstavek 43. člena Pravilnika o splošni
maturi, prvi odstavek 39. člena in prvi odstavek 50. člena Pravilnika o
poklicni maturi se kandidati pred izpitnim prostorom ne zbirajo.
10. člen
(naloge nadzornega učitelja)
(1) Ne glede na prvi odstavek 44. člena Pravilnika o splošni
maturi in prvi odstavek 40. člena Pravilnika o poklicni maturi je pri pisnem
izpitu prisoten najmanj en nadzorni učitelj strokovni delavec, ki ne sme biti
učitelj predmeta, pri katerem nadzoruje potek izpita.
(2) Če izpitni prostor nadzira en nadzorni učitelj, ne glede
na deveto alinejo tretjega odstavka 44. člena Pravilnika o splošni maturi in
deveto alinejo drugega odstavka 40. člena Pravilnika o poklicni maturi med
krajšo odsotnostjo kandidata iz izpitnega prostora pokliče za spremstvo
kandidatu nadzornega učitelja na hodniku.
(3) Nadzorni učitelj mora biti v izpitnem prostoru najkasneje
ob 8.30 uri.
11. člen
(odmor v času pisnih izpitov)
Ne glede na drugi odstavek 47. člena Pravilnika o splošni
maturi kandidati med odmorom ostanejo v izpitnem prostoru. Ob ohranjeni
medsebojni varnostni razdalji se lahko v prostoru gibljejo. V tem času v
izpitnem prostoru ne sme biti gradiva za izpit. Dovoljeni so nujni izhodi
kandidata, ki ne sme zapuščati šolskega območja.
Ne glede na prejšnji odstavek lahko šolska maturitetna
komisija, glede na prostorske zmožnosti šole, odloči, da se med odmorom
uporablja drugi odstavek 47. člena Pravilnika o splošni maturi.
12. člen
(ustni izpit)
Ne glede na četrti odstavek 51. člena Pravilnika o splošni
maturi in četrti odstavek 47. člena Pravilnika o poklicni maturi se uporabljeni
izpitni listki ne vrnejo v komplet izpitnih listkov.
13. člen
(vpogled v izpitno dokumentacijo pri splošni maturi)
(1) Ne glede na 76. člen Pravilnika o splošni maturi ima
kandidat, ki opravlja splošno maturo, pravico do elektronskega vpogleda v
izpitno dokumentacijo. Vpogled se začne na dan objave rezultatov mature.
Trajanje elektronskega vpogleda določi Državna komisija za splošno maturo v
skladu s koledarjem splošne mature, tehnična navodila določi Državni izpitni
center.
(2) Izpitna dokumentacija kandidata za vpogled vsebuje:
-       
splošni uspeh, izpis ocen, točkovnih ocen in odstotnih točk po posameznih
delih izpita,
-       
meje med ocenami,
-       
optično prebrane ocenjene izpitne pole,
-       
optično prebrane ocenjene liste za odgovore,
-       
izpis doseženega števila točk po nalogah,
-       
navodila za ocenjevanje.
14. člen
(utemeljeni razlogi za naknadni rok za vpogled pri splošni
maturi)
(1) Ne glede na 77. člen Pravilnika o splošni maturi Državni
izpitni center kandidatu, ki v roku iz prvega odstavka prejšnjega člena iz
utemeljenih razlogov ni mogel opraviti vpogleda v svojo izpitno dokumentacijo,
določi način vpogleda in nov rok v skladu s koledarjem splošne mature.
(2) Utemeljeni razlogi iz prejšnjega odstavka so:
-       
bolezen,
-       
dokazljive okoliščine o težavah dostopa ali prenosa podatkov v
digitalnem okolju,
-       
izredne okoliščine (naravna nesreča, smrt v družini, prometna nesreča s
posledicami, rojstvo otroka oziroma drugi izredni dogodki).
(3) Dokazila iz prejšnjega odstavka lahko kandidat pošlje v
elektronski ali v fizični obliki.
15. člen
(ugovor na oceno in na način izračuna izpitne ocene pri
splošni maturi)
Ne glede na prvi odstavek 78. člena Pravilnika o splošni
maturi lahko kandidat naslednji dan po poteku obdobja za vpogled v izpitno
dokumentacijo na Državno komisijo za splošno maturo vloži obrazložen pisni
ugovor na način izračuna izpitne ocene ali na oceno. Način vložitve ugovora
(fizično ali na elektronski način) in tehnična navodila o vložitvi ugovora
določi Državni izpitni center pred začetkom postopka vpogleda v posameznem
izpitnem roku.
16. člen
(vračilo izpitne dokumentacije pri splošni maturi)
Ne glede na 24. člen Pravilnika o varovanju izpitne tajnosti
pri maturi (Uradni list RS, št. 7/08) se šteje, da je kandidatu izpitna
dokumentacija vrnjena v času elektronskega vpogleda izpitne dokumentacije.
KONČNA DOLOČBA
17. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.
Št. 0070-179/2021
Ljubljana, dne 9. novembra 2021
EVA 2021-3330-0137
Prof. dr. Simona Kustec
ministrica
za izobraževanje, znanost in šport