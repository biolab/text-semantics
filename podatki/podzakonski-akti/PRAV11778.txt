1. člen
Ta pravilnik ureja:
-       
način obveščanja in vsebino obvestila delodajalca Zavodu Republike
Slovenije za zaposlovanje (v nadaljnjem besedilu: zavod) o odpovedi pogodbe o
zaposlitvi iz poslovnega razloga ali iz razloga nesposobnosti delavcu, kateremu
ni ponudil sklenitve nove pogodbe o zaposlitvi,
-       
postopek vključevanja delavca v ukrepe na trgu dela med odpovednim
rokom.
2. člen
(1) O odpovedi pogodbe o zaposlitvi iz
poslovnega razloga ali iz razloga nesposobnosti delavcu delodajalec na dan
vročitve odpovedi ali na dan, ko prejme dokazilo o vročitvi odpovedi delavcu,
obvesti zavod z uporabo e-storitev, ki jih zagotavlja zavod (v nadaljnjem
besedilu: e-storitve).
(2) Sestavni del obvestila iz
prejšnjega odstavka so:
-       
identifikacijski podatki delodajalca (naziv, sedež),
-       
identifikacijski podatki delavca (ime, priimek, davčna številka) in
-       
podatek o trajanju odpovednega roka.
(3) Po izteku odpovednega roka
delodajalec obvestilo o odpovedi pogodbe dopolni še:
-       
s podatkom o skupni višini stroška nadomestila bruto plače, ki ga je
izplačal delavcu za dneve njegove odsotnosti z dela zaradi uveljavljanja
ukrepov na trgu dela,
-       
s številom dni, za katere je delavcu izplačal nadomestilo plače zaradi
njegovega vključevanja v ukrepe na trgu dela,
-       
s podatkom o tem, ali je delavcu kadarkoli po odpovedi pogodbe o
zaposlitvi ponudil drugo ustrezno zaposlitev za nedoločen čas pri sebi ali pri
drugem delodajalcu in je delavec odklonil podpis ponujene pogodbe o zaposlitvi
in
-       
s številko transakcijskega računa, na katerega želi prejeti povračilo
nadomestila stroška bruto plače, izplačanega delavcu za čas uveljavljanja
ukrepov na trgu dela.
3. člen
(1) Vključevanje delavca v ukrepe na
trgu dela se v skladu z zakonom, ki ureja trg dela, izvaja na podlagi prijave
delavca v evidenco iskalcev zaposlitve in na podlagi izdelanega zaposlitvenega
načrta.
(2) Delodajalec omogoči delavcu
odsotnost z dela zaradi njegovega vključevanja v ukrepe na trgu dela.
4. člen
(1) Po prijavi zavod z delavcem izdela
zaposlitveni načrt, v katerem se glede na vrsto dogovorjenih ukrepov časovno
opredeli aktivnosti delavca pri iskanju zaposlitve in vključevanju v ukrepe
aktivne politike zaposlovanja.
(2) Potrebno število dni odsotnosti z
dela za uresničitev dogovorjenih aktivnosti zavod delodajalcu sporoči preko
e-­storitev, delodajalec pa jih lahko preveri tudi z vpogledom v zaposlitveni
načrt, ki mu ga predloži delavec. Do dneva seznanitve delodajalca z
dogovorjenim številom dni odsotnosti je ta delavcu dolžan omogočiti odsotnost z
dela v trajanju največ en dan na teden oziroma en dan na vsakih pet zaporednih
delovnih dni, če odpovedi delavcu ni vročil v začetku tedna. Ta obveznost ne
velja za dni, ko je delavec upravičeno odsoten z dela zaradi bolezni ali izrabe
dopusta.
(3) Kadar je z zaposlitvenim načrtom
dogovorjena vključitev v aktivnost, ki traja več dni zaporedoma, delodajalec
delavcu odobri odsotnost z dela glede na dneve, ki so določeni v vabilu na
udeležbo v aktivnosti, ki ga delavec predloži delodajalcu najmanj tri dni pred
vključitvijo v aktivnost.
5. člen
(1) Če se delavec v roku iz drugega
odstavka 131. člena Zakona o urejanju trga dela (Uradni list RS, št. 80/10,
40/12 – ZUJF in 21/13) ne prijavi v evidenco iskalcev zaposlitve, zavod o tem
preko e-storitev obvesti delodajalca.
(2) Če se delavec po izteku
odpovednega roka ne prijavi v evidenco brezposelnih oseb in ne uveljavlja
pravice do denarnega nadomestila, mora delodajalec zahtevku za povračilo
stroška nadomestila bruto plače, izplačanega delavcu za dneve njegove
odsotnosti z dela zaradi uveljavljanja ukrepov na trgu dela, priložiti vsa
dokazila iz tretjega odstavka 2. člena tega pravilnika.
(3) Povračila iz prejšnjega odstavka
ne more uveljaviti delodajalec, ki v roku treh delovnih dni po pričetku teka
odpovednega roka zavoda preko e-storitev ne obvesti o odpovedi pogodbe o
zaposlitvi delavcu.
6. člen
(uveljavitev pravilnika)
Ta pravilnik začne veljati naslednji dan po
objavi v Uradnem listu Republike Slovenije.
Št. 0072-8/2013
Ljubljana, dne 1. julija 2013
EVA 2013-2611-0054
dr. Anja Kopač Mrak l.r.
Ministrica
za delo, družino, socialne zadeve 
in enake možnosti