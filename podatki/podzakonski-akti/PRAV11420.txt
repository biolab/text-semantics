1. člen
(vsebina)
Ta pravilnik določa način in postopek
izvajanja subvencioniranega prevoza, način obračunavanja in plačevanja
subvencije, vodenje evidenc in poročanje ter izvajanje nadzora nad delom
izvajalcev.
2. člen
(vozovnica)
(1) Upravičenci do subvencioniranega
prevoza imajo pravico do nakupa subvencionirane mesečne vozovnice (v nadaljnjem
besedilu: vozovnica).
(2) Vozovnica je lahko subvencionirana
mesečna vozovnica oziroma subvencionirana mesečna vozovnica za deset voženj.
(3) Vozovnica je lahko enosmerna.
3. člen
(vloga za izdajo subvencionirane mesečne
vozovnice)
(1) Vlagatelj mora pred izdajo
vozovnice izvajalcu predložiti vlogo za izdajo subvencionirane mesečne
vozovnice (v nadaljnjem besedilu: vloga).
(2) Vloga vsebuje podatke o
vlagatelju, podatke o statusu vlagatelja v obdobju koriščenja subvencije
prevoza, ki ga mora potrditi izvajalec vzgojno-izobraževalnega programa ter
podatke o relaciji oziroma relacijah prevoza.
(3) Upravičenci lahko na podlagi
vloge, ki so jo predložili pred prvim nakupom vozovnice v šolskem ali
študijskem letu, uveljavljajo pravico do subvencioniranega prevoza za obdobje,
ki je določeno v 114.č členu Zakona o prevozih v cestnem prometu (Uradni list
RS, št. 131/06, 5/07 – popr., 123/08, 28/10, 49/11, 40/12 – ZUJF in 57/12; v
nadaljnjem besedilu: zakon).
(4) Za določanje obdobja, v katerem
ima udeleženec izobraževanja odraslih pravico do subvencioniranega prevoza, se
smiselno uporablja določba za dijake, opredeljena v prvem odstavku 114.č člena
zakona.
(5) Za vsako spremembo podatkov, ki
vpliva na uveljavljanje pravice do subvencioniranega prevoza, mora upravičenec,
v roku pet delovnih dni od nastanka spremembe, podati novo vlogo, staro pa
preklicati.
(6) Obrazec vloge, ki je kot Priloga 1
sestavni del tega pravilnika, je dostopen tudi na spletnih straneh ministrstva,
ministrstva, pristojnega za šolstvo ter na prodajnih mestih oziroma spletnih
straneh izvajalcev.
(7) Izvajalec mora vse originale in
kopije vlog, na podlagi katerih je bil upravičen do poravnave subvencije za
prevoz upravičencev, arhivirati in pri sebi v fizični obliki hraniti pet let od
datuma izdaje na vlogo vezane vozovnice. Po preteku tega obdobja jih mora
uničiti.
3. člen
(nakup vozovnice)
(1) Prodajalec vozovnice prične
postopek izdaje vozovnice v evidenci subvencij prevoza, vozovnico pa fizično
izda v svojem sistemu za prodajo vozovnic.
(2) Ne glede na določbo prejšnjega
odstavka lahko prodajalec vozovnice, v kolikor ima izdelan program za prenos
podatkov iz svojega sistema za prodajo vozovnic v evidenco subvencij prevoza,
prične postopek izdaje vozovnice v svojem sistemu za prodajo vozovnic ter po
uspešno zaključenem postopku izdaje vozovnice vse potrebne podatke prenese v
evidenco subvencij prevoza.
(3) Prodajalec vozovnice lahko prične
postopek izdaje vozovnice na osnovi na vlogi potrjenega statusa vlagatelja in
podatka o minimalni oddaljenosti 5 km med bivališčem vlagatelja in lokacijo
izvajalca vzgojno-izobraževalnega programa, ki ga obiskuje.
(4) Prodajalec vozovnice iz vloge
razbere relacijo, na kateri bo upravičenec potoval.
(5) Prodajalec vozovnice lahko izda
upravičencu vozovnico za relacijo, ki se izvaja z medkrajevnim avtobusnim
prevozom potnikov oziroma železniškim prevozom potnikov v 2. razredu potniškega
vlaka.
(6) Ne glede na določbo prejšnjega
odstavka lahko prodajalec vozovnice izda vozovnico za mestni potniški promet na
način, kot je to določeno s pogodbo med ministrstvom in upravljavcem mestnega
linijskega prevoza potnikov.
4. člen
(enkratni nakup vozovnice)
(1) Upravičenec lahko v enem mesecu za
relacijo med vstopnim postajališčem, ki je najbližje stalnemu prebivališču
oziroma bivališču v času izobraževanja upravičenca, in izstopnim postajališčem,
ki je najbližje izobraževalni ustanovi upravičenca, kupi le eno vozovnico (v
nadaljnjem besedilu: enkratni nakup vozovnice).
(2) Ne glede na določbo prejšnjega
odstavka, lahko upravičenec v primeru, da direktna povezava med vstopnim
postajališčem, ki je najbližje stalnemu prebivališču oziroma bivališču v času
izobraževanja upravičenca, in izstopnim postajališčem, ki je najbližje
izobraževalni ustanovi, ne obstaja, prejme več vozovnic (v nadaljnjem besedilu:
kombinirana vozovnica), katerih relacije se med seboj logično navezujejo in ne
prekrivajo.
(3) Vlogo za izdajo kombinirane
vozovnice vlagatelj predloži na obrazcu vloge iz Priloge 1 tega pravilnika, na
katerem označi kombinirani tip vozovnice.
(4) Vlagatelj mora ob predložitvi
vloge za izdajo kombinirane vozovnice, na podlagi katere ministrstvo odloča o
pravici vlagatelja do subvencioniranega prevoza, pri prvem nakupu kombinirane
vozovnice v šolskem ali študijskem letu, posredovati vlogo vsem izvajalcem, ki
so navedeni na vlogi za izdajo kombinirane vozovnice. Prvemu izvajalcu
posreduje original, ostalim izvajalcem pa kopije vloge.
(4) Upravičenec ima v okviru ponudbe
medkrajevnega avtobusnega in železniškega prevoza potnikov, ter v primeru iz
drugega odstavka 114.c člena zakona tudi mestnega linijskega prevoza potnikov,
ob upoštevanju enkratnega nakupa vozovnice, pravico do izbora zanj najugodnejše
povezave med vstopnim postajališčem, ki je najbližje stalnemu prebivališču
oziroma bivališču v času izobraževanja upravičenca, in izstopnim postajališčem,
ki je najbližje izobraževalni ustanovi upravičenca, in nazaj.
(5) V fazi določanja relacije oziroma
relacij prevoza mora izvajalec upoštevati enkratni nakup vozovnice in v primeru
obstoja različnih poti med istima vstopnima in izstopnima postajališčema,
znotraj istega prometnega sistema, obračunavati najkrajšo pot.
5. člen
(poročanje)
(1) Prodajalec vozovnic mora dnevno za
tekoči delovni dan v evidenco subvencij prevoza poročati podatke o prejetih
vlogah, izdanih vozovnicah in podatke o vseh morebitnih spremembah vloge ali
izdane vozovnice.
(2) Prodajalec vozovnic lahko podatke
iz prejšnjega odstavka poroča na dva načina:
-      
s pošiljanjem podatkov preko spletnih storitev;
-      
z ročnim vnosom podatkov v spletno aplikacijo,
ki je del informacijskega sistema evidence subvencije prevoza.
(3) Natančnejši tehnični način
poročanja ter vsebina in oblika podatkov za poročanje se podrobneje določijo v
tehnični dokumentaciji informacijskega sistema evidenca subvencije prevoza.
(4) Izvajalec mora ministrstvu mesečno
posredovati podatke iz tabele iz Priloge 4, ki je sestavni del tega pravilnika.
6. člen
(potrdilo o izdani vozovnici)
(1) Upravičenec plača vozovnico prvemu
izvajalcu prevoza.
(2) Ne glede na določbo prejšnjega
odstavka je v primeru kombinirane oziroma enosmerne vozovnice, vsak naslednji
izvajalec dolžan preveriti ustreznost višine cene, ki jo je plačal upravičenec
za celotno relacijo od kraja bivanja do kraja izobraževanja in mu v primeru
premalo zaračunane cene zaračunati razliko.
(3) Prodajalec kombinirane ali
enosmerne vozovnice mora ob izdaji vozovnice upravičencu izdati potrdilo o
izdani vozovnici, v obliki iz Priloge 2, ki je sestavni del tega pravilnika,
in v tolikšnem številu, kolikor je kombiniranih vozovnic.
(4) Ne glede na določbo prejšnjega
odstavka, lahko prodajalec vozovnice izda potrdilo o izdani vozovnici v drugi
obliki, če le ta omogoča izpis podatkov, ki so navedeni v obrazcu potrdila o
izdani vozovnici iz Priloge 2 tega pravilnika.
(5) Na osnovi predloženega potrdila o
izdani vozovnici ima upravičenec v primeru kombinirane ali enosmerne vozovnice
pravico pridobiti vozovnice za preostale relacije iz vloge brez doplačila,
razen v primeru, ko naslednji prodajalec vozovnice ugotovi, da skupna dolžina
potovanja povzroči preskok zaračunane dolžine potovanja in posledično cene
vozovnice, ki jo plača upravičenec, v naslednji razred oddaljenosti. Prodajalec
vozovnice je v tem primeru dolžan upravičencu obračunati razliko do prave cene.
7. člen
(subvencija)
(1) Subvencija, do katere je za
prodajo vozovnice upravičen izvajalec medkrajevnega avtobusnega ali
železniškega prevoza potnikov ter v primeru iz drugega odstavka
114.c člena zakona tudi mestnega linijskega prevoza potnikov, se izračuna
kot razlika med polno ceno vozovnice, ki jo ureja pravilnik, ki ureja cene
subvencioniranega prevoza, in ceno vozovnice, ki jo plača upravičenec.
(2) Višina polne cene vozovnice iz
prejšnjega odstavka se določi glede na datum prodaje vozovnice, in sicer:
-      
za vozovnice, prodane v predprodaji in do
desetega dne tekočega meseca, predstavlja višina polne cene vozovnice iz
prejšnjega odstavka 100 % delež polne cene prodane vozovnice;
-      
za vozovnice, prodane od 11. do 20. dne
tekočega meseca, predstavlja višina polne cene vozovnice iz prejšnjega odstavka
60 % delež polne cene prodane vozovnice.
(3) Pri spremembi vozovnice v času
njene veljavnosti se višina polne cene vozovnice iz prvega odstavka tega člena,
poleg načina iz prejšnjega odstavka, določi tudi glede na datum spremembe
vozovnice. Če je bila vozovnica spremenjena:
-      
do 10. dne v tekočem mesecu, predstavlja višina
polne cene vozovnice iz prvega odstavka tega člena 40 % polne cene prve prodane
vozovnice, izračunane na način iz prejšnjega odstavka, in 60 % polne cene druge
prodane vozovnice, izračunane na način iz prejšnjega odstavka;
-      
od 11. do 20. dne v tekočem mesecu, predstavlja
višina polne cene vozovnice iz prvega odstavka tega člena 50 % polne cene prve
prodane vozovnice, izračunane na način iz prejšnjega odstavka, in 50 % polne
cene druge prodane vozovnice, izračunane na način iz prejšnjega odstavka;
-      
od 21. do zadnjega dne v tekočem mesecu,
predstavlja višina polne cene vozovnice iz prvega odstavka tega člena 60 %
polne cene prve prodane vozovnice, izračunane na način iz prejšnjega odstavka,
in 40 % polne cene druge prodane vozovnice, izračunane na način iz prejšnjega
odstavka.
(4) Prodaja subvencioniranih mesečnih
vozovnic in subvencioniranih enosmernih mesečnih vozovnic po 20. dnevu v tekočem
mesecu za tekoči mesec, ki ni vezana na spremembo vozovnice, ni dovoljena.
8. člen
(preklic vozovnice)
(1) Prodajalec vozovnic mora na
zahtevo upravičenca preklicati neuporabljeno vozovnico in mu izdati potrdilo o
preklicani vozovnici v obliki iz Priloge 3, ki je sestavni del tega pravilnika,
in v tolikšnem številu, kolikor je kombiniranih vozovnic. Preklic je dovoljen
pred začetkom veljavnosti vozovnice. Upravičencu se vrne celotni znesek plačila
na način, kot je to določeno v splošnih in posebnih pogojih izvajalca. Vračilo
vozovnice v času veljavnosti vozovnice ni možno.
(2) Ne glede na določbo prejšnjega
odstavka lahko prodajalec vozovnice izda potrdilo o preklicani vozovnici v
drugi obliki, če le ta omogoča izpis podatkov, ki so navedeni v obrazcu potrdila
o preklicani vozovnici iz Priloge 3 tega pravilnika.
(3) Izvajalec je dolžan ministrstvu
posredovati podatke o preklicanih vozovnicah.
(4) Preklicana vozovnica se ne
subvencionira.
9. člen
(izguba, kraja vozovnice)
(1) Izvajalec je
dolžan ministrstvu posredovati podatke o izgubljenih in ukradenih vozovnicah.
(2) V primeru izgube ali kraje
vozovnice prodajalec vozovnice izda nadomestno vozovnico, ki nadomesti
izgubljeno oziroma ukradeno vozovnico. Nadomestna vozovnica se ne
subvencionira.
10. člen
(zloraba vozovnice)
Izvajalec mora ministrstvu posredovati
podatke o zlorabljenih vozovnicah.
11. člen
(plačilo subvencije)
Ministrstvo izvajalcu na podlagi prejetih
mesečnih računov in obveznih prilog, kot je to določeno v pogodbi med
ministrstvom in izvajalcem, nakaže sredstva za poravnavo subvencije od vseh
prodanih vozovnic upravičencem, in sicer na transakcijski račun izvajalca v
roku največ 30 dni po prejemu računa.
12. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.
Št. 007-330/2012
Ljubljana, dne 20. avgusta 2012
EVA 2012-2430-0158
Zvone
Černač l.r.
Minister
za infrastrukturo in prostor

Priloga 1:
Vloga za izdajo subvencionirane mesečne vozovnice
Priloga 2:
Potrdilo o izdani vozovnici (izpolni prodajalec vozovnice)
Priloga 3:
Potrdilo o preklicani vozovnici (izpolni prodajalec vozovnice)
Priloga 4:
Podatki o subvencioniranih mesečnih vozovnicah