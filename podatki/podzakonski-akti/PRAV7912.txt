I. SPLOŠNE DOLOČBE
1. člen
Ta pravilnik ureja organizacijske, kadrovske, tehnične in
druge pogoje za nudenje nujne medicinske pomoči s pomočjo helikopterskih
prevozov (v nadaljnjem besedilu: HNMP). 
Za vsa vprašanja glede enot nujne medicinske pomoči (v
nadaljnjem besedilu: NMP), oblačil in oznak zdravstvenega osebja, helikopterske
posadke in helikopterja, organizacije in opreme v primeru posebnih pogojev,
naravnih nesreč, financiranja ter za vsa vprašanja, ki niso urejena s tem
pravilnikom se smiselno uporablja pravilnik, ki ureja službo NMP.
2. člen
HNMP se uporablja v naslednjih primerih: 
-       
ko je helikopterski prevoz bolnika ali poškodovanca hitrejši in/ali
primernejši od prevoza z nujnimi reševalnimi vozili, 
-       
ko je mesto dogodka težko dostopno ali oddaljeno od najbližje enote NMP,
-       
ko dogodek presega zmogljivost, usposobljenost ali opremo drugih enot
NMP in ob dogodkih z večjim številom poškodovanih ali obolelih. 
HNMP se izvaja na celotnem območju Republike Slovenije.
3. člen
HNMP opravljata enota helikopterske nujne medicinske pomoči
(v nadaljnjem besedilu: enota HNMP) in helikopterski prevoznik, ki se
organizirata in delujeta v skladu s predpisi in standardi Evropske unije za
reševalne helikopterje, helikopterske posadke in operaterje (JAR –FCL-2 ali
JAR-OPS-3).
4. člen
HNMP lahko zahteva zdravnik iz pristojne enote NMP, ki je na
mestu dogodka, zdravnik iz pristojne enote NMP, ki iz sporočila o dogodku
oceni, da je potrebna intervencija HNMP, ali bolnišnični lečeči zdravnik.
Odločitev o dejanskem aktiviranju HNMP pa sprejme zdravnik enote HNMP. 
Indikacije za aktiviranje in posredovanje HNMP so natančneje
opredeljene v prilogi 1 tega pravilnika. 
Postopek aktiviranja HNMP poteka v skladu z določbami uredbe,
ki ureja organiziranje, opremljanje in usposabljanje sil za zaščito in
reševanje in pomoč (Uradni list RS, št. 22/99, 99/99, 102/00, 33/02, 106/02,
21/05 in 110/05) in prilogo 2 tega pravilnika.
II. ENOTA HNMP
5. člen
Enota HNMP je sestavni del mreže javne zdravstvene službe, ki
se organizira pri eni ali več od obstoječih prehospitalnih enot NMP, ki jih
določi minister, pristojen za zdravje.
6. člen
V enoti HNMP opravlja delo najmanj en zdravnik in najmanj en
diplomiran zdravstvenik ali zdravstveni tehnik (v nadaljnjem besedilu:
zdravstveno osebje), ki izpolnjujeta zahteve za delo v službi NMP in imata
opravljen tečaj usposabljanja za delo s helikopterjem v skladu s programom
usposabljanja helikopterskega prevoznika ter veljavno zdravniško spričevalo v
skladu s predpisi, ki določajo zdravstvene zahteve za letalsko osebje in drugo
strokovno osebje. 
Zdravstveno osebje mora obnavljati in dopolnjevati znanje in
veščine dela s helikopterjem v skladu s programom preverjanja helikopterskega
prevoznika. 
Ekipo za izvajanje NMP v enoti HNMP sestavljata en zdravnik
in en diplomirani zdravstvenik ali zdravstveni tehnik.
7. člen
Enoto HNMP vodi zdravnik, ki ga imenuje direktor javnega
zdravstvenega zavoda, pri katerem je enota HNMP organizirana, in je podrejen
vodji prehospitalne enote NMP. 
Na predlog vodje enote HNMP imenuje direktor javnega
zdravstvenega zavoda, pri katerem je enota HNMP organizirana, tudi vodjo
diplomiranih zdravstvenikov ali zdravstvenih tehnikov enote HNMP. 
Vodji iz prvega in drugega odstavka tega člena sta odgovorna
za strokovno in organizacijsko delo enote HNMP ter delo zdravstvenega osebja,
dolžna pa sta tudi zagotoviti, da enota HNMP opravlja svoje naloge v skladu s
tem pravilnikom.
III. HELIKOPTERSKI PREVOZNIK
8. člen
Helikopterski prevoznik je pravna oseba, ki enoti HNMP
zagotavlja helikopter in helikoptersko posadko ter opravi helikopterski prevoz.
9. člen
Helikopterski prevoznik mora biti organiziran tako, da
izključno za namene HNMP neprekinjeno zagotavlja delujoči in nadomestni
helikopter ter helikoptersko posadko. 
Helikopterski prevoznik mora: 
-       
biti tudi nosilec AOC (»operativne licence za prevoze in dela v zraku«)
nepretrgoma vsaj 3 leta, 
-       
zagotoviti takšno organizacijo dela, da bo čas aktiviranja (od sprejema
klica do poleta helikopterja) največ 3 izjemoma do največ 5 minut in da bo
takšno organiziranost dela zagotavljal vse dni v letu, v svetlem delu dneva. 
Ostali pogoji, ki jih mora izpolnjevati helikopterski
prevoznik, so določeni v prilogi 3 tega pravilnika.
10. člen
Kadar ne glede na pogoje in zahteve iz prvega odstavka
prejšnjega člena, nadomestni helikopter ni zagotovljen, helikopterski prevoz s
pomočjo državnih zrakoplovov zagotovi na zahtevo zdravnika iz 6. člena tega
pravilnika regijski center za obveščanje na območju, katerega je pomoč enote
HNMP potrebna, v skladu s predpisi o varstvu pred naravnimi nesrečami. 
V skladu s prejšnjim odstavkom se zagotovi tudi dodatna pomoč
za helikopterske prevoze ob nesrečah, v katerih je večje število poškodovanih.
11. člen
Helikoptersko posadko sestavljata pilot in reševalec letalec
kot drugi član posadke.
12. člen
Helikopter helikopterskega prevoznika iz 8. člena tega
pravilnika mora biti opremljen skladno s prilogo 4 tega pravilnika (v
nadaljnjem besedilu: helikopter HNMP) in se lahko uporablja zgolj za namene
HNMP.
IV. OPREMA ZA IZVAJANJE HNMP IN DOKUMENTACIJA
13. člen
Medicinsko opremo, ki je del opreme helikopterja HNMP
(ventilator, monitor, aspirator in kisikov sistem) zagotovi helikopterski
prevoznik. Tehnične lastnosti te opreme določi enota HNMP. 
Ostalo medicinsko opremo, ki ni del medicinske opreme iz
prejšnjega odstavka (prenosni ventilator, defibrilator, perfuzorje in
imobilizacijsko opremo), zagotovi enota HNMP. 
Za medicinsko opremo iz prvega in drugega odstavka tega člena
skrbi in odgovarja enota HNMP.
14. člen
Enota HNMP za zdravstveno osebje zagotovi tudi ustrezna
zaščitna oblačila, obutev in druga zaščitna sredstva, prenosne telefone in UKV
postaje, klicnike in opremo za snemanje klicev.
15. člen
Zdravstveno osebje in helikopterska posadka nosijo enotna
oblačila in oznake glede na funkcije. 
Oblačila ne smejo vsebovati donatorskih ali sponzorskih
sporočil.
16. člen
O delu enote HNMP se vodi dokumentacija na obrazcih, ki so
določeni v prilogi 5 tega pravilnika.
V. REŠEVANJE V GORAH
17. člen
Pri reševanju v gorah in drugih terenskih razmerah se HNMP ne
uporablja. Zdravnik iz 6. člena tega pravilnika zahtevo za nudenje NMP v teh
primerih posreduje najbližjemu regijskemu centru za obveščanje, ki v skladu s
predpisi o varstvu pred naravnimi in drugimi nesrečami aktivira gorsko
reševalno službo in helikopter.
VI. NADZOR
18. člen
Za nadzor nad enoto HNMP se smiselno uporablja Pravilnik o
izvajanju nadzora službe nujne medicinske pomoči (Uradni list RS, št. 100/03). 
Nadzor nad delom helikopterskega prevoznika se opravlja
skladno s predpisi v civilnem zračnem prometu.
VII. PREHODNE IN KONČNE DOLOČBE
19. člen
Do določitve prehospitalne enote NMP iz 5. člena tega
pravilnika je enota HNMP organizirana pri Osnovnem zdravstvu Gorenjske,
Zdravstveni dom Kranj, Gosposvetska ulica 9, 4000 Kranj.
20. člen
Z dnem uveljavitve tega pravilnika prenehajo veljati 12., 13.
in 14. člen Pravilnika o službi nujne medicinske pomoči (Uradni list RS, št.
77/96).
21. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0220-37/2006
Ljubljana, dne 6. novembra 2006
EVA 2006-2711-0187
Andrej Bručan l.r. 
Minister 
za zdravje

Priloga
1 :Indikacije za aktiviranje HNMP
Priloga
2: Aktiviranje HNMP
Priloga
3: Pogoji, ki jih mora izpolnjevati helikopterski prevoznik
Priloga
4: Zahteve, ki jih mora izpolnjevati helikopter za izvajanje HNMP
Priloga
5 Posebna dokumentacija o delu enote HNMP