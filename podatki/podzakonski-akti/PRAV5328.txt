1. člen
(vsebina pravilnika)
(1) Ta pravilnik določa pogoje za proizvodnjo, označevanje,
dajanje na trg in uporabo medicirane krme, obliko in vsebino veterinarskega
recepta, trgovanje z medicirano krmo na teritoriju Evropske unije (v nadaljnjem
besedilu: EU) ter nadzor nad izvajanjem določb tega pravilnika.
(2) Določbe tega pravilnika se uporabljajo tudi za krmne
dodatke, če ni zanje v pravilniku, ki ureja krmne dodatke, drugače predpisano.
2. člen
(definicije)
Izrazi, uporabljeni v tem pravilniku, imajo naslednji pomen:
1.    
predmešanice za izdelavo medicirane krme (v nadaljnjem besedilu:
medicirane predmešanice) so vnaprej pripravljena zdravila za uporabo v
veterinarski medicini, namenjena kasnejši proizvodnji medicirane krme;
2.    
odobrene medicirane predmešanice so medicirane predmešanice, ki imajo
dovoljenje za promet v Republiki Sloveniji;
3.    
dajanje v promet je prodaja ali razpolaganje z medicirano krmo v
katerikoli obliki z namenom prepustitve tretjim osebam;
4.    
uporabnik je vsaka pravna ali fizična oseba, ki uporablja medicirano
krmo za neposredno krmljenje živali.
3. člen
(obrati)
(1) Obrati za proizvodnjo in promet medicirane krme morajo
izpolnjevati naslednje pogoje:
-      
biti registrirani pri Veterinarski upravi Republike Slovenije (v
nadaljnjem besedilu: VURS),
-      
izpolnjevati pogoje iz pravilnika, ki ureja pogoje za obrate na področju
živalske prehrane,
-      
imeti na razpolago primerne prostore, tehnično opremo ter zadostne
zmogljivosti za ločeno skladiščenje medicirane krme,
-      
imeti vzpostavljen sistem notranjih kontrol za medicirano krmo.
(2) Obveznosti proizvajalca so, da:
a) 
daje v promet samo tisto medicirano krmo, ki izpolnjuje pogoje,
določene v predpisih, ki urejajo proizvodnjo krmnih mešanic;
b) 
tvorijo uporabljene surovine in odobrene medicirane predmešanice
homogeno in stabilno krmno mešanico;
c) 
se odobrena medicirana predmešanica uporablja med proizvodnim
procesom v skladu z dovoljenjem za promet in zlasti, da:
- 
ne more priti do nobenega nezaželenega medsebojnega učinkovanja med
medicirano predmešanico, dodatki in krmo;
- 
je medicirana krma uporabna najmanj do izteka predvidenega roka
uporabnosti;
- 
krma, ki se uporablja za proizvodnjo medicirane krme, ne vsebuje
antibiotikov ali kokcidiostatikov, ki se uporabljajo kot zdravilne učinkovine v
odobrenih mediciranih predmešanicah;
d) 
je dnevni odmerek medicirane krme vsebovan v količini krme, ki
ustreza vsaj polovičnemu dnevnemu obroku zdravljenih živali, pri prežvekovalcih
pa vsaj polovičnemu dnevnemu obroku nemineralne dopolnilne krmne mešanice.
(3) Prostori in oprema, ki se uporabljajo, ter osebje, ki
sodeluje v celotnem proizvodnem procesu medicirane krme, morajo izpolnjevati
minimalne higienske pogoje in načela dobre proizvodne prakse.
(4) Proizvajalci morajo imeti vzpostavljen sistem rednih
kontrol proizvedene medicirane krme, vključno z ustreznimi laboratorijskimi
preskusi homogenosti, stabilnosti, kontaminacije in navzkrižne kontaminacije.
4. člen
(uporaba zdravil za proizvodnjo medicirane krme)
(1) Medicirana krma se lahko proizvaja samo iz odobrenih
predmešanic. Obrat, ki je registriran za proizvodnjo medicirane krme iz
odobrenih mediciranih predmešanic v skladu s pravilnikom, ki ureja pogoje, ki
jih morajo izpolnjevati obrati na področju živalske prehrane, lahko kupi
odobrene medicirane premešanice za izdelavo medicirane krme neposredno od
pravne ali fizične osebe, ki opravlja promet z zdravili na debelo.
(2) V obratu, ki je registriran za proizvodnjo medicirane
krme, se lahko pripravlja tudi vmesne proizvode iz odobrenih predmešanic za
nadaljnjo pripravo medicirane krme.
(3) Obrat, ki je registriran za proizvodnjo medicirane krme,
lahko na recept in na odgovornost veterinarja, ki zdravi žival, izdela
medicirano krmo iz več odobrenih predmešanic, pod pogojem, da za bolezen ali
obravnavano vrsto živali ne obstaja posebno dovoljeno terapevtsko sredstvo v
obliki odobrene predmešanice.
(4) Obrat, ki je registriran za proizvodnjo medicirane krme
lahko na recept in odgovornost veterinarja, ki zdravi žival, izdela medicirano
krmo v skladu s pravilnikom, ki ureja izjemno uporabo zdravil za zdravljenje
živali in evidence o zdravljenju živali.
(5) Kmetijsko gospodarstvo lahko dobi medicirano predmešanico
le od veterinarja, ki zdravi žival.
(6) Postopek in pogoji za izdajo dovoljenja za promet z
mediciranimi predmešanicami so določeni v zakonu, ki ureja zdravila in
medicinske pripomočke, in pravilniku, ki ureja dovoljenje za promet z zdravili
za uporabo v veterinarski medicini.
5. člen
(proizvodnja medicirane krme na kmetijskih gospodarstvih)
(1) Veterinar lahko ob storitvi izda odobrene predmešanice za
izdelavo medicirane krme samo tistim kmetijskim gospodarstvom, ki so
registrirana za proizvodnjo medicirane krme za potrebe lastne reje v skladu s
pravilnikom, ki ureja pogoje, ki jih morajo izpolnjevati obrati na področju
živalske prehrane.
(2) Kmetijska gospodarstva, ki so registrirana za proizvodnjo
medicirane krme, morajo pripravljati medicirano krmo v skladu z navodili
veterinarja, ki jih za vsak primer posebej predpiše na obrazcu, ki je kot
Priloga 2 sestavni del tega pravilnika. Obrazec je natiskan v treh izvodih, od
katerih original in kopijo prejme kmetijsko gospodarstvo, en izvod kopije pa
ostane veterinarju. Kopija, ki ostane na kmetijskem gospodarstvu, služi kot
poročilo območnemu uradu VURS v skladu s četrtim odstavkom 6. člena tega
pravilnika.
6. člen
(vodenje evidenc in poročanje)
(1) Proizvajalci so dolžni voditi dnevne evidence o:
-      
vrsti in količini uporabljenih odobrenih mediciranih predmešanic in
surovin,
-      
vrsti in količini medicirane krme, ki je bila proizvedena, skladiščena
in dana v promet,
-      
imenu oziroma firmi in naslovu oziroma sedežu rejcev, imetnikov živali
ter pooblaščenih distributerjev,
-      
imenu oziroma firmi in naslovu oziroma sedežu veterinarja, ki je izdal
recept.
(2) Evidence je treba hraniti najmanj tri leta po datumu
zadnjega vpisa in morajo biti ves čas na razpolago za potrebe inšpekcijskega
nadzora.
(3) Proizvajalec mora poslati območnemu uradu VURS poročilo o
količini izdelane medicirane krme in uporabljenih mediciranih predmešanicah vsake
tri mesece najkasneje do petnajstega dne naslednjega tromesečja.
(4) Kmetijska gospodarstva, ki proizvajajo medicirano krmo za
potrebe lastne reje, morajo poslati območnemu uradu VURS kopijo navodil o
izdelavi medicirane krme iz prejšnjega člena vsake tri mesece najkasneje do
petnajstega dne naslednjega tromesečja.
7. člen
(skladiščenje)
Odobrene medicirane predmešanice in medicirano krmo je treba
hraniti v primernih ločenih in zavarovanih prostorih ali nepredušno zaprtih
posodah, posebej oblikovanih za skladiščenje takšnih proizvodov.
8. člen
(promet in uporaba)
(1) V prometu in uporabi je lahko samo medicirana krma, ki je
proizvedena v skladu s tem pravilnikom.
(2) Ne glede na prejšnji odstavek lahko VURS za namene
izvajanja poskusov v postopku registracije novih predmešanic za izdelavo
medicirane krme dovoli izdelati tudi medicirano krmo iz neodobrenih mediciranih
predmešanic, pod pogojem, da je uporaba takšne krme pod nadzorom VURS.
9. člen
(označevanje)
(1) Medicirana krma mora biti v prometu označena v skladu s
predpisi o označevanju krme. Poleg tega morajo biti embalaža, pakiranje,
cisterna ali kontejner oziroma posoda jasno označeni z napisom »Medicirana
krma« z navedbo karence.
(2) Ne glede na prejšnji odstavek je označba »medicirana
krma« lahko navedena samo na spremnem dokumentu, kadar se medicirana krma daje
v promet v kamionskih ali drugih cisternah.
10. člen
(embaliranje in transport)
(1) Medicirana krma se lahko daje v promet samo v embalaži
ali kontejnerjih, ki morajo biti nepredušno zaprti na način, da se pri
odpiranju zapiralo ali pečat vidno in trajno poškoduje.
(2) Kadar se za dajanje medicirane krme v promet uporabljajo
cisterne ali podobni kontejnerji, jih mora prevoznik pred vsako ponovno uporabo
očistiti, da se prepreči kontaminacija in navzkrižna kontaminacija. O
opravljenem čiščenju mora prevoznik voditi evidenco.
11. člen
(izdajanje medicirane krme)
(1) Medicirano krmo lahko neposredno izda rejcu ali imetniku
živali samo proizvajalec ali posrednik (distributer), ki je registriran pri
VURS. Za zdravljenje živali, katerih meso, drobovina ali proizvodi so namenjeni
za prehrano ljudi, se sme medicirana krma izdati samo:
-      
v količinah, predpisanih za zdravljenje v skladu z veterinarskim
receptom,
-      
v količinah, ki niso večje od mesečnih potreb živali, katerim je
medicirana krma namenjena.
(2) VURS lahko dovoli posrednikom, ki so registrirani za
dajanje medicirane krme v promet, da izdajo na osnovi veterinarskega recepta
medicirano krmo, ki je predhodno pakirana in pripravljena za direktno uporabo.
(3) Posredniki, ki so registrirani za dajanje medicirane krme
v promet, morajo izpolnjevati enake pogoje kot proizvajalec glede vodenja
evidenc, skladiščenja, prevoza in izdajanja medicirane krme.
(4) Posredniki smejo rejcu dobaviti samo predhodno embalirano
ali zapakirano medicirano krmo. Na embalaži mora biti navodilo za uporabo in
navedba karence.
12. člen
(veterinarski recept)
(1) Medicirana krma se lahko izda oziroma dobavi rejcem ali
imetnikom živali samo ob predložitvi recepta, ki ga izda veterinar na obrazcu
iz Priloge 1, ki je sestavni del tega pravilnika.
(2) Veterinarski recept mora biti napisan v štirih izvodih:
izvirnik in kopija pripadata stranki, ki izroči izvirnik proizvajalcu
medicirane krme ali registriranemu posredniku – distributerju ob izdaji
medicirane krme, dva izvoda kopije pa ostaneta veterinarju, ki je recept izdal.
Veterinar je dolžan vsake tri mesece najkasneje do petnajstega dne naslednjega
tromesečja posredovati po en izvod kopije območnemu uradu VURS.
(3) Recept je treba hraniti najmanj tri leta.
(4) Z enim receptom se lahko predpiše medicirano krmo samo za
eno zdravljenje.
(5) Veterinarski recept velja največ tri mesece in ni
ponovljiv.
(6) Veterinar sme izdati recept samo za žival, ki jo sam
zdravi. Pred izdajo spričevala se mora prepričati:
-      
če je uporaba zdravila za obravnavano vrsto živali iz veterinarskega
vidika upravičena;
-      
ali je dajanje zdravila združljivo s prejšnjim zdravljenjem ali uporabo;
-      
da ni kontraindikacij ali medsebojnega delovanja, kadar se uporablja več
različnih mediciranih premiksov;
-      
če medicirana krma in krmilo, ki se trenutno uporabljata za krmljenje
zdravljenih živali, ne vsebujeta iste aktivne snovi – antibiotika ali
kokcidiostatika kot predpisana medicirana krma.
(7) Veterinar lahko predpiše medicirano krmo samo v
količinah, ki so potrebne za zdravljenje živali.
(8) Če se medicirana krma daje živalim, katerih meso,
drobovina ali proizvodi so namenjeni za prehrano ljudi, mora rejec ali imetnik
zdravljenih živali zagotoviti:
-      
da živali niso zaklane pred potekom karence,
-      
da proizvodi niso pridobljeni od živali ali dani v promet pred potekom
karence.
13. člen
(trgovanje znotraj EU)
(1) Pri trgovanju na teritoriju EU velja prost pretok blaga,
če je medicirana krma proizvedena v skladu z zahtevami tega pravilnika in ima
enake zdravilne učinkovine kot predmešanice, ki jih je odobrila namembna država
članica EU in njim podobno količinsko in kakovostno sestavo.
(2) Določba prejšnjega odstavka ne velja v primeru ukrepov za
preprečevanje pojava in širjenja kužnih bolezni.
(3) Vsako pošiljko medicirane krme, ki se dobavi v Republiko
Slovenijo iz držav EU, mora spremljati potrdilo, ki ga izda pristojni organ
države članice EU, skladno z obrazcem v Prilogi 3, ki je sestavni del tega
pravilnika.
14. člen
(nadzor)
(1) Nadzor nad proizvodnjo, prometom in uporabo medicirane
krme izvaja VURS.
(2) Izpolnjevanje zahtev iz tega pravilnika preverja VURS:
-      
z rednimi inšpekcijskimi pregledi, s katerimi se preverja, če se
medicirana krma uporablja v skladu s pogoji uporabe in upoštevanja karence;
-      
s pregledovanjem vzorcev na vseh stopnjah proizvodnje, prometa in
uporabe medicirane krme;
-      
s pregledovanjem vzorcev medicirane krme na kmetijskih gospodarstvih in
v klavnicah.
(3) VURS izvaja nadzor nad izvajanjem notranje kontrole v
proizvodnji medicirane krme in glede homogenosti, kontaminacije, navzkrižne
kontaminacije, stabilnosti in skladiščenja.

Priloga
1: Veterinarski recept za medicirano krmo
Priloga
2: Navodilo za izdelavo medicirane krme
Priloga
3: Spremno potrdilo za medicirano krmo za živali, namenjene za promet med
državami članicami EU

Pravilnik o pogojih za proizvodnjo, promet in
uporabo medicirane krme (Uradni list RS, št. 114/03)
vsebuje naslednji končni določbi:
»15. člen
(prenehanje uporabe)
Z dnem uveljavitve tega pravilnika se preneha uporabljati
pravilnik o medicirani krmi (Uradni list RS, št. 65/01 in 13/02 – ZKrmi).
16. člen
(uveljavitev pravilnika)
Ta pravilnik začne veljati petnajsti dan po objavi v Uradnem
listu Republike Slovenije, določbe 13. člena pa se začnejo uporabljati z dnem
pristopa Republike Slovenije k Evropski uniji.«.

Pravilnik o spremembah pravilnika o pogojih za
proizvodnjo, promet in uporabo medicirane krme (Uradni list RS, št. 25/04) vsebuje naslednjo končno določbo:
»4. člen
Ta pravilnik začne veljati naslednji dan po objavi v Uradnem
listu Republike Slovenije.«.