1. člen
(vsebina)
Ta pravilnik določa način izračuna, postopek in roke za
uveljavitev povračil sredstev iz proračuna Republike Slovenije izvajalcem
zdravstvene dejavnosti, socialno varstvenim zavodom, vzgojno-izobraževalnim
zavodom in svetovalnim centrom, ki v skladu z zakonom, ki ureja zdravstveno
dejavnost, opravljajo zdravstveno dejavnost v mreži javne zdravstvene službe (v
nadaljnjem besedilu: izvajalci zdravstvene dejavnosti), in jim je bilo
onemogočeno izvajanje pogodbenih obveznosti z Zavodom za zdravstveno
zavarovanje Slovenije (v nadaljnjem besedilu: ZZZS) na podlagi predpisa, ki
ureja začasne ukrepe na področju zdravstvene dejavnosti za zajezitev in
obvladovanje epidemije.
2. člen
(upravičenci)
(1) Izvajalci zdravstvene dejavnosti uveljavljajo
zahtevek za povračilo sredstev iz proračuna Republike Slovenije (v nadaljnjem
besedilu: zahtevek za povračilo sredstev) v delu, za katerega imajo sklenjeno
pogodbo z ZZZS.
(2) Zahtevek za povračilo sredstev lahko izvajalci
zdravstvene dejavnosti uveljavljajo, če niso uveljavili pravice iz naslova plač
in nadomestil plač v skladu z Zakonom o interventnih ukrepih za zajezitev
epidemije COVID-19 in omilitev njenih posledic za državljane in gospodarstvo
(Uradni list RS, št. 49/20 in 61/20; v nadaljnjem besedilu: ZIUZEOP), ki
je veljal za dejavnost gospodarstva.
(3) Socialno varstveni zavodi, vzgojno-izobraževalni zavodi
in svetovalni centri lahko vložijo zahtevek za povračilo sredstev, če zahtevka
za povračilo sredstev v delu sklenjene pogodbe z ZZZS niso uveljavljali v
skladu z drugim odstavkom 94. člena ZIUZEOP.
3. člen
(način izračuna)
(1) Višino možnega povračila sredstev izvajalcem
zdravstvene dejavnosti iz proračuna Republike Slovenije izračuna ZZZS. Osnova
za izračun je razlika med polno vrednostjo mesečno dogovorjenega pogodbenega
programa za obdobje marec‒maj 2020 na podlagi pogodbe za leto 2019 (brez ločeno
zaračunljivih materialov in storitev) v cenah iz Splošnega dogovora za
pogodbeno leto 2020, in realizirano vrednostjo programa v istem obdobju leta
2020, pri čemer se povračilo sredstev nanaša na obdobje marec‒maj 2020. Tako
izračunana osnova se pomnoži s faktorjem 0,8. Izračun vsebuje sredstva za
obvezno zdravstveno zavarovanje in doplačila. Obračun se izvede za vsak mesec
in za vsak pogodbeno dogovorjen program posamezno. Če realizacija posameznega
programa za posamezen mesec v letu 2020 presega pogodbeno dogovorjeno vrednost
posameznega programa za posamezen mesec, se ga pri izračunu ne upošteva.
(2) Planirana vrednost programa se določi na naslednji
način:
-       
izhodišče je program, dogovorjen na podlagi pogodbe, sklenjene med ZZZS
in izvajalcem zdravstvene dejavnosti za pogodbeno leto 2019, za obdobje
marec‒maj 2020;
-       
vrednost programa se prevrednoti s cenami, veljavnimi na podlagi
Splošnega dogovora za pogodbeno leto 2020;
-       
za vse dejavnosti, ki so plačane po realizaciji (vključno s prvimi
pregledi v specialistični ambulantni dejavnosti, MR, CT in podobno), se
upošteva mesečna planirana vrednost, ki je določena s planom za storitve;
-       
kjer je v skladu s Splošnim dogovorom za pogodbeno leto 2020 mogoče
plačilo preseganja plana za storitve (delno plačilo preseganja plana za
storitve ali plačilo po realizaciji), se planirana vrednost določi brez možnega
plačila preseganja programa.
(3) Realizirana vrednost programa se določi na naslednji
način:
-       
na podlagi poročane realizacije po obračunskih enotah (npr. točke, uteži
pri akutni bolnišnični obravnavi);
-       
pri programih, plačanih v pavšalih, se upošteva vrednost pavšala za dni,
ko se je program izvajal;
-       
upošteva se realizacija, knjižena v evidencah ZZZS v mesecih marec,
april in maj 2020.
(4) Pri ugotavljanju razlike se upošteva naslednje:
-       
razlika med planirano in realizirano vrednostjo programa se ugotavlja po
posameznih programih in posameznih mesecih;
-       
če realizacija posameznega programa za posamezen mesec v obdobju
marec–maj 2020 presega pogodbeno dogovorjen plan za storitve, se ga pri
izračunu ne upošteva;
-       
ugotovljena vrednost razlike se pomnoži s faktorjem 0,8.
(5) Na področju rehabilitacije, vključno z medicinskimi
pripomočki, za katere je potrebna timska obravnava zavarovane osebe, se izvede
povračilo sredstev v višini 80 % razlike med realizirano vrednostjo programa v
obdobju marec‒maj 2019 in realizirano vrednostjo programa v obdobju marec‒maj
2020.
(6) Sredstva, pridobljena na podlagi 76. člena
Zakona o interventnih ukrepih za omilitev in odpravo posledic epidemije COVID-19
(Uradni list RS, št. 80/20), se ne upoštevajo pri končnem letnem obračunu
2020, ki ga za pogodbene partnerje izvede ZZZS.
(7) ZZZS na svoji spletni strani do 5. 8. 2020
objavi preglednico, iz katere je za vsakega izvajalca zdravstvene dejavnosti razvidna
višina možnega povračila za celotno obdobje.
4. člen
(postopek za uveljavitev povračila)
(1) Izvajalci zdravstvene dejavnosti izstavijo ZZZS
zahtevek za povračilo sredstev v višini, določeni v preglednici iz sedmega
odstavka prejšnjega člena, in sicer skladno z navodili ZZZS najpozneje do
15. 9. 2020.
(2) Izvajalci zdravstvene dejavnosti, razen javnih
zdravstvenih zavodov, sočasno ministrstvu, pristojnemu za zdravje (v
nadaljnjem besedilu: ministrstvo), posredujejo podpisano izjavo, ki je v
Prilogi, ki je sestavni del tega pravilnika.
(3) Na podlagi izjav iz prejšnjega odstavka, prejetih do
14. 8. 2020, ministrstvo posreduje ZZZS seznam upravičenih izvajalcev
zdravstvene dejavnosti do 20. 8. 2020, za izjave prejete po tem datumu pa
do 21. 9. 2020.
(4) ZZZS izstavi zahtevek za povračilo sredstev
ministrstvu v treh delovnih dneh po prejemu seznama iz prejšnjega odstavka.
(5) Ministrstvo izvrši plačilo zahtevka za povračilo
sredstev deseti dan po njegovem prejemu.
(6) ZZZS izvede povračilo sredstev upravičenim
izvajalcem zdravstvene dejavnosti 15. 9. 2020 za zahtevke za povračilo
sredstev in vloge, prejete do 14. 8. 2020, oziroma 15. 10. 2020 za
zahtevke za povračilo sredstev in vloge, prejete po 14. 8. 2020.
(7) Nepopolne vloge, ki ne bodo dopolnjene do 18. 9.
2020, se zavržejo.
4.a člen
(vračilo upravičenj in preklic zahtevka)
(1) Če so izvajalci zdravstvene dejavnosti vložili zahtevke
za povračilo sredstev in vloge v roku iz prejšnjega člena, vendar pa do tega
roka niso vrnili že prejetih upravičenj iz naslova plač in nadomestil plač v
skladu z ZIUZEOP, ki veljajo za dejavnost gospodarstva (v nadaljnjem besedilu:
upravičenja), so pa upravičenja vrnili do 31. 10. 2020, ZZZS izvede povračilo
sredstev upravičenim izvajalcem zdravstvene dejavnosti do 30. 11. 2020. Če
izvajalci zdravstvene dejavnosti do roka iz prejšnjega stavka ne vrnejo v
celoti prejetih upravičenj, do povračila sredstev niso upravičeni.
(2) Izvajalci zdravstvene dejavnosti, ki želijo preklicati že
vloženi zahtevek za povračilo sredstev, na ministrstvo posredujejo preklic
izjave iz drugega odstavka prejšnjega člena in ZZZS izstavijo dobropis v višini
vloženega zahtevka za povračilo sredstev do 31. 10. 2020.

Priloga:
Izjava

Pravilnik o načinu izračuna, postopku in rokih
za uveljavitev plačila izvajalcem zdravstvene dejavnosti zaradi izpada
opravljanja dejavnosti (Uradni list RS, št. 107/20) vsebuje naslednjo končno določbo:
»KONČNA DOLOČBA
5. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o dopolnitvi Pravilnika o načinu
izračuna, postopku in rokih za uveljavitev plačila izvajalcem zdravstvene
dejavnosti zaradi izpada opravljanja dejavnosti (Uradni list RS, št. 145/20) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.