I. UVODNE DOLOČBE
1. člen
S tem sklepom Republika Slovenija uskladi
delovanje javnega zavoda Slovenska filharmonija (v nadaljnjem besedilu: zavod)
z določbami zakona o uresničevanju javnega interesa za kulturo (Uradni list RS,
št. 96/02), ureja njegov status, razmerja med ustanoviteljem in zavodom ter
temeljna vprašanja glede organizacije, dejavnosti in načina financiranja
zavoda.
Ustanovitelj zavoda je Republika Slovenija.
Ustanoviteljske pravice in obveznosti Republike Slovenije izvaja Vlada
Republike Slovenije.
2. člen
Slovensko filharmonijo je ustanovil Izvršni
svet Socialistične republike Slovenije z odločbo št. 1412/7-54 z dne 24. 12.
1954. Na podlagi odloka o Slovenski filharmoniji v Ljubljani (Uradni list LRS,
št. 7/56) je ustanoviteljske pravice in obveznosti izvrševala skupščina okraja
Ljubljana, po uveljavitvi odloka o Slovenski filharmoniji v Ljubljani (Uradni
list SRS, št. 14/65) pa je njihovo izvrševanje prevzela Socialistična republika
Slovenija. Javni zavod Slovenska filharmonija je s sklepom o ustanovitvi z dne
2. 4. 1998 ustanovila Vlada Republike Slovenije (Uradni list RS, št. 31/98).
3. člen
Slovenska filharmonija je osrednja
slovenska glasbena ustanova, ki zagotavlja trajno in nemoteno izvajanje
kakovostne umetniške glasbene produkcije, dostopne domačemu in mednarodnemu
občinstvu.
Z umetniškima ansambloma omogoča izvajanje
kakovostnih instrumentalnih, vokalnih in vokalno-instrumentalnih koncertov ter
drugih glasbenih kulturnih prireditev, pri čemer zajema iz zakladnice domače in
svetovne glasbene literature. Načrtno spodbuja nastajanje izvirnih slovenskih
vokalnih, instrumentalnih in vokalno-instrumentalnih del ter njihovo
predstavljanje občinstvu v slovenskem in mednarodnem prostoru.
4. člen
Ime zavoda: Slovenska filharmonija.
Skrajšano ime: SF.
Sedež javnega zavoda: Ljubljana, Kongresni
trg 10.
Zavod je pravna oseba.
Zavod je vpisan v sodni register pri
Temeljnem sodišču v Ljubljani pod registrsko številko vložka 879/00.
5. člen
Zavod sestavljajo tri notranje
organizacijske enote (v nadaljnjem besedilu: NOE):
-      
Orkester
-      
Zbor in
-      
Skupne službe.
Orkester in zbor se v okviru programa
zavoda medsebojno povezujeta, dopolnjujeta in sodelujeta pri izvajanju
vokalno-instrumentalnih izvedb glasbenih del.
II. DEJAVNOSTI ZAVODA
6. člen
Zavod glede na namen, zaradi katerega je ustanovljen,
kot javno službo izvaja naslednje naloge:
-      
izvaja kakovostne koncerte in druge glasbene
kulturne prireditve,
-      
predstavlja instrumentalna, vokalna in
vokalno-instrumentalna dela slovenskih in tujih skladateljev,
-      
skrbi za nastajanje izvirnih slovenskih
instrumentalnih, vokalnih in vokalno-instrumentalnih del ter omogoča njihovo
predstavljanje,
-      
skrbi za razvoj glasbene dejavnosti z uvajanjem
novitet,
-      
izvaja usposabljanja in izobraževanja
zaposlenih, umetniških ustvarjalcev in poustvarjalcev ter tehničnega osebja,
-      
v okviru programa omogoča umetniški razvoj
najbolj nadarjenim mladim umetnikom,
-      
skrbi za mednarodno prepoznavnost in promocijo
slovenskih glasbenih ustvarjalcev, poustvarjalcev in izvajalcev v mednarodnem
prostoru,
-      
izvaja umetniško produkcijo na gostovanjih po
Sloveniji in tujini,
-      
sodeluje s kulturnimi institucijami,
organizacijami, domačimi in tujimi umetniki, drugimi glasbenimi institucijami
ter založniškimi hišami v Sloveniji in tujini,
-      
snema, izdaja, distribuira, razmnožuje in prodaja
avdio- in videoposnetke svojega programa,
-      
snema avdio- in videoposnetke za potrebe zavoda
ter producentov radiofonskih, televizijskih, filmskih in video programov,
-      
svojo produkcijo in prireditve na podlagi
programskega sodelovanja predstavlja na RTV Slovenija,
-      
izvaja vzgojno-pedagoške programe in prireditve
za otroke in mladino ter težje prilagodljive družbene skupine,
-      
sodeluje z Akademijo za glasbo ter omogoča
predstavitve njihove umetniške produkcije,
-      
izvaja glasbene delavnice,
-      
s svojim programom vpliva na kulturno življenje
lokalne in širše skupnosti,
-      
zbira, hrani in prezentira gradiva s področja
dela zavoda,
-      
izvaja arhiviranje notnih materialov in drugih
tiskanih publikacij ter avdio- in videoposnetkov, ki izhajajo iz dejavnosti
zavoda,
-      
izvaja knjižnično dejavnost s področja dela
zavoda,
-      
izvaja arhivsko dejavnost s področja dela
zavoda,
-      
v okviru možnosti ob izvajanju svojega programa
nudi prostorske pogoje ter produkcijsko in tehnično pomoč drugim izvajalcem
javnih kulturnih programov ali kulturnih projektov in javnih prireditev,
-      
skrbi za razvoj publike in organizira dan
odprtih vrat.
Poleg nalog iz prvega odstavka lahko zavod
v okviru tržnih dejavnosti opravlja tudi naslednje naloge:
-      
prodaja knjig, nosilcev zvoka, video kaset,
spominkov s področja umetnosti,
-      
izvaja gostinske storitve in
-      
izvaja druge dejavnosti, opredeljene v 7. členu tega sklepa, za katere se sredstva
ustvarijo na trgu s prodajo blaga in storitev v pogojih konkurence.
Kadar zavod opravlja drugo (tržno)
dejavnost, mora voditi za tržno dejavnost ločene računovodske evidence.
7. člen
Naloge iz prejšnjega člena, ki jih zavod
opravlja, so v skladu z Uredbo o standardni klasifikaciji dejavnosti (Uradni
list RS, št. 69/07 in 17/08) razvrščene:
-      
R/90.010 Umetniško uprizarjanje,
-      
R/90.020 Spremljajoče dejavnosti za umetniško
uprizarjanje,
-      
R/90.040 Obratovanje objektov za kulturne
dejavnosti,
-      
R/91.011 Dejavnost knjižnic,
-      
R/91.012 Dejavnost arhivov,
-      
P/85.520 Izobraževanje, izpopolnjevanje in
usposabljanje na področju kulture in umetnosti,
-      
P/85.590 Drugje nerazvrščeno izobraževanje,
izpopolnjevanje in usposabljanje,
-      
J/58.110 Izdajanje knjig,
-      
J/59.200 Snemanje in izdajanje zvočnih zapisov
in muzikalij,
-      
C/18.130 Priprava za tisk in objavo,
-      
C/18.200 Razmnoževanje posnetih nosilcev
zapisa,
-      
G/47.190 Druga trgovina na drobno v
nespecializiranih prodajalnah,
-      
G/47.630 Trgovina na drobno v specializiranih
prodajalnah z glasbenimi in video zapisi,
-      
G/47.782 Trgovina na drobno v specializiranih
prodajalnah z umetniškimi izdelki,
-      
G/47.789 Druga trgovina na drobno v specializiranih
prodajalnah,
-      
G/47.910 Trgovina na drobno po pošti ali po
internetu,
-      
I/56.103 Slaščičarne in kavarne,
-      
I/56.210 Priložnostna priprava in dostava jedi,
-      
I/56.300 Strežba pijač,
-      
J/58.140 Izdajanje revij in druge periodike,
-      
J/63.990 Drugo informiranje,
-      
L/68.200 Oddajanje in obratovanje lastnih ali
najetih nepremičnin,
-      
M/73.110 Dejavnost oglaševalskih agencij,
-      
M/69.200 Računovodske, knjigovodske in
revizijske dejavnosti, davčno svetovanje,
-      
N/77.290 Dajanje drugih izdelkov za široko rabo
v najem in zakup,
-      
N/77.400 Dajanje pravic uporabe intelektualne
lastnine v zakup, razen avtorsko zaščitenih del,
-      
N/79.120 Dejavnost organizatorjev potovanj,
-      
N/82.190 Fotokopiranje, priprava dokumentov in druge
posamične pisarniške dejavnosti.
III. ORGANI ZAVODA
8. člen
Organi zavoda so:
-      
direktor,
-      
svet,
-      
strokovni svet.
9. člen
Direktor zastopa, predstavlja in vodi
poslovanje zavoda ter odgovarja za zakonitost in strokovnost dela zavoda.
Direktor mora pri vodenju poslov ravnati z
javnimi in ostalimi sredstvi s skrbnostjo vestnega gospodarstvenika.
Direktorja imenuje minister, pristojen za
kulturo (v nadaljnjem besedilo: minister) na podlagi javnega razpisa po
predhodnem mnenju sveta in strokovnega sveta za dobo petih let z možnostjo
ponovnih imenovanj. Poleg javnega razpisa lahko ustanovitelj javnega zavoda
povabi posamezne kandidate tudi neposredno.
Na podlagi akta o imenovanju direktorja,
sklene z njim pogodbo o zaposlitvi v imenu sveta njegov predsednik. Delovno
razmerje z direktorjem se sklene za čas trajanja mandata.
Predhodno soglasje k pogodbi o zaposlitvi
iz prejšnjega odstavka daje minister.
10. člen
Za direktorja je lahko imenovana oseba, ki
poleg splošnih pogojev izpolnjuje še naslednje pogoje:
-      
ima najmanj izobrazbo, pridobljeno po
študijskem programu druge stopnje, oziroma izobrazbo, ki ustreza ravni
izobrazbe, pridobljene po študijskih programih druge stopnje, in je v skladu z
zakonom, ki ureja slovensko ogrodje kvalifikacij, uvrščena na 8. raven,
-      
ima najmanj pet let delovnih izkušenj na
vodstvenih delovnih mestih,
-      
pozna področje dela zavoda,
-      
ima visoko raven aktivnega znanja slovenskega
jezika in na višji ravni znanje najmanj enega svetovnega jezika.
Kandidat za direktorja je dolžan ob prijavi
na razpis predložiti vizijo poslovanja zavoda za obdobje svojega mandata.
11. člen
Direktor je lahko predčasno razrešen:
-      
če sam zahteva razrešitev,
-      
če nastane kateri od razlogov, zaradi katerih
po predpisih o delovnih razmerjih preneha delovno razmerje po samem zakonu,
-      
če pri svojem delu ne ravna po predpisih in
splošnih aktih zavoda ali neutemeljeno ne izvršuje sklepov organov zavoda
oziroma ustanovitelja ali ravna v nasprotju z njimi,
-      
če s svojim nevestnim ali nepravilnim delom
povzroči zavodu večjo škodo ali če zanemarja ali malomarno opravlja svoje
dolžnosti, tako da nastanejo ali bi lahko nastale hujše motnje pri opravljanju
dejavnosti,
-      
poleg razlogov, določenih v predpisih o javnih
zavodih, se lahko direktorja predčasno razreši tudi zaradi bistvenih sprememb,
kot sta bistveno spremenjena dejavnost, zaradi katere je bil zavod ustanovljen,
ali zaradi prenosa ustanoviteljstva.
Minister mora pred sprejemom sklepa o
razrešitvi pridobiti predhodno mnenje sveta in strokovnega sveta ter seznaniti
direktorja o razlogih za razrešitev in mu dati možnost, da se o njih izjavi v
roku 30 dni.
Če svet oziroma strokovni svet ne da mnenja
iz prejšnjega odstavka v roku 30 dni se mnenje šteje za pozitivno.
12. člen
Naloge direktorja so:
-      
vodi strokovno delo za področje dela NOE, za
katerega ni imenovanega pomočnika direktorja,
-      
organizira delo javnega zavoda,
-      
sprejema strateški načrt,
-      
sprejema program dela s finančnim ovrednotenjem
(finančni načrt),
-      
sprejema akt o organizaciji dela po predhodnem
mnenju reprezentativnih sindikatov v zavodu,
-      
sprejema akt o sistemizaciji delovnih mest po
predhodnem mnenju reprezentativnih sindikatov v javnem zavodu,
-      
sprejema kadrovski načrt,
-      
odloča o sklepanju in prenehanju delovnega
razmerja, razporeja delavce in izvaja druge pristojnosti s področja delovnih
razmerij v skladu z zakonom, kolektivno pogodbo in splošnimi akti zavoda,
-      
sklepa pogodbena razmerja v skladu s tem aktom,
-      
določa podatke, ki štejejo za poslovno
skrivnost,
-      
sprejema načrt nabav osnovnih sredstev in
investicijskega vzdrževanja,
-      
sprejema druge akte, ki urejajo pomembna
vprašanja v zvezi z delovanjem javnega zavoda,
-      
poroča ustanovitelju in svetu o zadevah, ki
lahko pomembno vplivajo na delovanje javnega zavoda,
-      
pripravi letno poročilo,
-      
sklepa zavodsko kolektivno pogodbo, če jo zavod
ima,
-      
imenuje in razrešuje delavce s posebnimi
pooblastili in
-      
druge naloge v skladu z veljavnimi predpisi in
tem sklepom.
K aktom iz tretje, četrte, pete, šeste,
sedme, enajste in petnajste alinee mora direktor pridobiti soglasje sveta
zavoda.
13. člen
Direktor v pravnem prometu zastopa in
predstavlja zavod neomejeno in je pooblaščen za sklepanje pogodb v okviru
finančnega načrta, razen: 
-      
pogodb o investicijah in odprodaje glasbil, za
katere je potreben sklep sveta zavoda, ter 
-      
pogodb, ki se nanašajo na nepremičnine, ki jih
ima v upravljanju, za kar je potrebno soglasje ustanovitelja. Soglasje
ustanovitelja ni potrebno, kadar se pogodbe nanašajo na oddajanje prostih
zmogljivosti javne kulturne infrastrukture, ki jo ima zavod v upravljanju. 
Direktor sklepa avtorske in podjemne
pogodbe ter prevzema obveznosti za plačilo stroškov zaradi opravljanja dela
dijaka ali študenta po postopku, določenem v Zakonu za uravnoteženje javnih
financ. 
Direktor lahko pri uresničevanju svojih
pooblastil, določenih z zakonom in tem aktom, prenese opravljanje posameznih
zadev na posamezne delavce s posebnimi pooblastili v skladu z aktom o notranji
organizaciji dela in sistemizaciji delovnih mest.
14. člen
Zavod ima lahko naslednje pomočnike:
-      
za vodenje umetniško strokovnega dela za
področje Orkestra,
-      
za vodenje umetniško strokovnega dela za
področje Zbora,
-      
za zadeve splošno upravnega značaja, finančno
računovodske in kadrovske zadeve.
Pomočnike direktorja imenuje direktor na
podlagi javnega razpisa. Kandidati za pomočnika direktorja morajo ob prijavi
oziroma pred imenovanjem predložiti vizijo dela zavoda za obdobje trajanja
mandata na področju dela, za katerega bodo imenovani.
Kadar pomočnika direktorja imenuje vršilec
dolžnosti direktorja, ga lahko imenuje brez javnega razpisa, in sicer za čas,
za katerega je imenovan vršilec dolžnosti.
Delovno razmerje pomočnika direktorja traja
za čas trajanja mandata direktorja in se lahko ponovi. Pogodbo o zaposlitvi s
pomočniki direktorja sklene direktor.
Pomočnika direktorja za umetniško strokovno
delo lahko uporabljata naziv umetniški direktor.
15. člen
Pomočnik direktorja za področje Orkestra
mora izpolnjevati naslednje pogoje:
-      
ima na področju glasbene umetnosti najmanj
izobrazbo, pridobljeno po študijskem programu druge stopnje, oziroma izobrazbo,
ki ustreza ravni izobrazbe, pridobljene po študijskih programih druge stopnje,
in je v skladu z zakonom, ki ureja slovensko ogrodje kvalifikacij, uvrščena na
8. raven,
-      
ima najmanj pet let delovnih izkušenj na
področju simfonične dejavnosti,
-      
ima sposobnost za organiziranje in samostojno
vodenje glasbene umetniške dejavnosti,
-      
ima visoko raven aktivnega znanja slovenskega
jezika in na višji ravni znanje najmanj enega svetovnega jezika.
Pomočnik direktorja za področje dela
Orkestra vodi in odgovarja za strokovno delo orkestra. Direktorju predlaga
načrt letnega programa dela in predlog poročila o delu s svojega delovnega
področja ter izvršuje sklepe in odločitve sveta zavoda ter direktorja, sprejete
v skladu z njihovimi pristojnostmi ter opravlja druge naloge v skladu s
splošnimi akti zavoda ter navodili direktorja.
Pomočnik direktorja za področje Zbora mora
izpolnjevati naslednje pogoje:
-      
ima na področju glasbene umetnosti najmanj
izobrazbo, pridobljeno po študijskem programu druge stopnje, oziroma izobrazbo,
ki ustreza ravni izobrazbe, pridobljene po študijskih programih druge stopnje,
in je v skladu z zakonom, ki ureja slovensko ogrodje kvalifikacij, uvrščena na
8. raven,
-      
ima najmanj pet let delovnih izkušenj na
področju zborovske dejavnosti,
-      
ima sposobnost za organiziranje in samostojno
vodenje zborovske in vokalno-instrumentalne dejavnosti,
-      
ima visoko raven aktivnega znanja slovenskega
jezika in na višji ravni znanje najmanj enega svetovnega jezika.
Pomočnik direktorja za področje Zbora vodi
in odgovarja za strokovno delo zbora. Direktorju predlaga načrt letnega
programa dela in predlog poročila o delu s svojega delovnega področja ter
izvršuje sklepe in odločitve sveta zavoda ter direktorja, sprejete v skladu z
njihovimi pristojnostmi ter opravlja druge naloge v skladu s splošnimi akti
zavoda ter navodili direktorja.
Pomočnik direktorja za zadeve splošno
upravnega značaja, finančno računovodske in kadrovske zadeve mora izpolnjevati
naslednje pogoje:
-      
ima izobrazbo, pridobljeno po študijskem
programu druge stopnje, oziroma izobrazbo, ki ustreza ravni izobrazbe,
pridobljene po študijskih programih druge stopnje, in je v skladu z zakonom, ki
ureja slovensko ogrodje kvalifikacij, uvrščena na 8. raven,
-      
ima pet let delovnih izkušenj,
-      
ima sposobnost za organiziranje in vodenje
dela,
-      
ima visoko raven aktivnega znanja slovenskega
jezika in na višji ravni znanje najmanj enega svetovnega jezika.
Pomočnik direktorja za zadeve splošno
upravnega značaja, finančno računovodske in kadrovske zadeve predlaga
direktorju odločitve, ki se nanašajo na strokovno dejavnost z njegovega
delovnega področja; pripravlja predlog letnega programa dela in predlog
poročila o delu s svojega delovnega področja, vodi finančne in splošne ter
kadrovske zadeve, izvršuje sklepe in odločitve sveta zavoda ter direktorja,
sprejete v skladu z njihovimi pristojnostmi ter opravlja druge naloge v skladu
s splošnimi akti zavoda ter navodili direktorja.
Pomočniki direktorja so dolžni ob prijavi
na razpis ali ob neposrednem povabilu predložiti vizijo dela zavoda za področje
svojega dela za obdobje trajanja mandata. (črtan)
16. člen
Pomočnik direktorja je lahko razrešen
predčasno:
-      
če sam zahteva razrešitev,
-      
če nastane kateri od razlogov, zaradi katerih
po predpisih o delovnih razmerjih preneha delovno razmerje po samem zakonu,
-      
če pri svojem delu ne ravna po predpisih in
splošnih aktih zavoda ali neutemeljeno ne izvršuje sklepov direktorja in sveta
zavoda ali ravna v nasprotju z njimi,
-      
če s svojim nevestnim ali nepravilnim delom
povzroči zavodu večjo škodo ali če zanemarja ali malomarno opravlja svoje
dolžnosti, tako da nastanejo ali bi lahko nastale hujše motnje pri opravljanju
dejavnosti in
-      
iz drugih razlogov, zaradi katerih je lahko
razrešen direktor.
Pred sprejemom sklepa o razrešitvi na
podlagi razlogov iz prejšnjega odstavka mora direktor seznaniti pomočnika
direktorja o razlogih za razrešitev in mu dati možnost, da se v roku 15 dni o
njih izjavi.
Pomočniku predčasno preneha mandat tudi v
primeru predčasnega prenehanja mandata direktorju.
17. člen
Svet zavoda sestavlja sedem članov, od
katerih:
-      
pet članov imenuje Vlada Republike Slovenije
izmed strokovnjakov s področja dela zavoda, financ in pravnih zadev, in sicer
na predlog ministra,
-      
dva predstavnika delavcev izvolijo zaposleni.
Pravico voliti in biti voljeni imajo vsi
zaposleni v zavodu, razen direktorja in njegovih pomočnikov.
Direktor mora obvestiti ministra o izteku
mandata članom sveta najmanj 90 dni pred iztekom njihovega mandata.
Mandat članov sveta zavoda traja pet let in
so po izteku mandata lahko ponovno imenovani oziroma izvoljeni.
Svet zavoda sklepa veljavno, če je na seji
navzoča večina članov sveta. Odločitve sprejema z večino glasov vseh članov. Če
je rezultat neodločen, odloči glas predsednika.
Podrobnejše delovanje uredi svet zavoda s
poslovnikom.
17.a člen
Predstavnika delavcev v svet zavoda volijo
zaposleni v zavodu na neposrednih in tajnih volitvah. Svet zavoda s sklepom
razpiše volitve največ 90 in najmanj 60 dni pred iztekom mandata sveta zavoda.
S sklepom o razpisu volitev se določita dan
volitev in vsebina predlogov kandidatur ter imenuje volilna komisija.
Sklep o razpisu se javno objavi v zavodu.
17.b člen
Postopek volitev predstavnikov delavcev v
svet zavoda vodi volilna komisija, ki jo sestavljajo predsednik, dva člana in
njihovi namestniki. Predsednik, člana volilne komisije in njihovi namestniki ne
morejo biti kandidati za člana sveta zavoda. 
Volilna komisija skrbi za pravilnost volitev
predstavnikov delavcev v svet zavoda, ugotavlja popolnost predlogov kandidatov,
določi seznam volivcev, ugotavlja izid glasovanja in objavi, katera kandidata
sta izvoljena v svet zavoda, ter vodi neposredno tehnično delo v zvezi z
volitvami.
17.c člen
Pravico predlagati kandidata za člana sveta
zavoda ima najmanj 10 odstotkov zaposlenih. Predlog mora biti predložen volilni
komisiji v 15 dneh od objave sklepa o razpisu volitev.
Predlog mora vsebovati osebna imena in
podpise predlagateljev, osebne podatke kandidata z njegovim priloženim
soglasjem in druge podatke v skladu s sklepom iz drugega odstavka 17.a člena
tega sklepa.
17.d člen
Volitve morajo biti organizirane tako, da
je zagotovljena tajnost glasovanja.
17.e člen
Voli se z glasovnicami. Vsak zaposleni ima
en glas. Na glasovnici se navedejo imena kandidatov po abecednem redu njihovih
priimkov z navedbo, da se volita dva kandidata. Voli se tako, da se obkroži
zaporedna številka pred imenom kandidata, za katerega se želi glasovati.
Neizpolnjena glasovnica in glasovnica, na
kateri ni mogoče ugotoviti volje volivca, sta neveljavni. Neveljavna je tudi
glasovnica, če je volivec glasoval za več kot enega kandidata.
17.f člen
Za člana sveta zavoda sta izvoljena tista
kandidata, ki sta dobila največje število glasov. Če sta dva kandidata dobila
enako število glasov, je izvoljen tisti, ki ima daljšo delovno dobo v zavodu.
Volilna komisija sestavi zapisnik o poteku
volitev ter pripravi poročilo o izidu volitev in ga objavi v petih dneh od
dneva volitev.
18. člen
Naloge sveta zavoda:
-      
nadzira zakonitost dela in poslovanja zavoda,
-      
spremlja, analizira in ocenjuje delovanje
zavoda,
-      
predlaga ustanovitelju revizijo poslovanja, ki
jo lahko opravi tudi notranji revizor ustanovitelja,
-      
ocenjuje delo direktorja,
-      
daje soglasje k strateškemu načrtu, programu
dela, finančnem načrtu, sistemizaciji delovnih mest, organizaciji dela,
kadrovskemu načrtu, načrtu nabav in k zavodski kolektivni pogodbi ter nadzira
njihovo izvajanje,
-      
potrjuje letno poročilo zavoda,
-      
daje soglasje k cenam javnih kulturnih dobrin,
-      
daje predhodno mnenje k imenovanju direktorja,
-      
sklepa pogodbo o zaposlitvi z direktorjem po
predhodnem soglasju ministra,
-      
opravlja druge naloge v skladu z veljavnimi
predpisi in tem sklepom.
19. člen
Strokovni svet sestavlja pet članov, in
sicer:
-      
dva člana izvolijo zaposleni, enega s področja
dela NOE orkestra in enega iz področja dela NOE zbora,
-      
preostale tri člane strokovnega sveta
predlagajo Društvo slovenskih skladateljev, Slovensko muzikološko društvo in
Zveza glasbene mladine Slovenije.
Za postopek volitev predstavnikov delavcev
v strokovni svet se smiselno uporabljajo določbe o volitvah predstavnika
delavcev v svet zavoda.
Volitve se razpišejo največ 90 in najmanj
60 dni pred potekom mandata.
Direktor mora pozvati predlagatelje na
dostavo predlogov najmanj 90 dni pred potekom mandata.
Mandat članom strokovnega sveta traja 5
let. Po preteku mandata so lahko ponovno imenovani oziroma izvoljeni.
Strokovni svet sklepa veljavno, če je na
seji navzoča večina članov sveta. Strokovni svet sprejema odločitve z večino
glasov vseh članov.
Podrobnejše delovanje uredi strokovni svet
s poslovnikom.
20. člen
Naloge strokovnega sveta:
-      
spremlja in ocenjuje delovanje javnega zavoda
in politiko njegovega ustanovitelja,
-      
ugotavlja ustreznost strateškega načrta in
programa dela glede na namen, zaradi katerega je javni zavod ustanovljen,
-      
obravnava vprašanja s področja strokovnega dela
javnega zavoda in daje direktorju mnenja, predloge in pobude za reševanje teh
vprašanj,
-      
daje predhodno mnenje ustanovitelju k
imenovanju in razrešitvi direktorja javnega zavoda,
-      
daje predhodno mnenje k zavodski kolektivni
pogodbi,
-      
daje druge pobude in predloge v zvezi z
delovanjem javnega zavoda,
-      
druge naloge v skladu z veljavnimi predpisi in
tem sklepom.
21. člen
Svet zavoda oziroma strokovni svet se
konstituira na svoji prvi konstitutivni seji, ki jo skliče direktor najpozneje
v 30 dneh, ko je imenovana, izvoljena oziroma predlagana večina članov
sveta zavoda oziroma strokovnega sveta.
Na prvi konstitutivni seji člani sveta
zavoda oziroma strokovnega sveta izmed sebe izvolijo predsednika in namestnika.
Članom sveta zavoda in strokovnega sveta
začne teči mandat z dnem konstituiranja.
22. člen
Član sveta zavoda, ki ga imenuje
ustanovitelj, je lahko razrešen pred iztekom mandata, za katerega je imenovan,
če:
-      
sam zahteva razrešitev,
-      
se ne udeležuje sej,
-      
pri svojem delu ne ravna v skladu s predpisi,
-      
ne opravlja svojih nalog oziroma jih ne
opravlja strokovno.
Člana sveta razreši Vlada Republike
Slovenije na predlog sveta zavoda ali ministra.
S sklepom o razrešitvi se za čas do izteka
mandata sveta zavoda imenuje nov član.
22.a člen
Mandat predstavniku delavcev v svetu zavoda
predčasno preneha z odstopom, prenehanjem delovnega razmerja v zavodu ali na
podlagi odpoklica.
Če predstavniku delavcev v svetu zavoda
preneha mandat pred iztekom mandata svetu zavoda, se opravijo nadomestne
volitve.
Na nadomestnih volitvah se izvoli nov
predstavnik delavcev v svet zavoda za čas do izteka mandata sveta zavoda. Svet
zavoda razpiše nadomestne volitve najpozneje v 15 dneh po ugotovitvi o
prenehanju mandata.
22.b člen
Postopek odpoklica predstavnika delavcev v
svetu zavoda se začne na zahtevo najmanj 10 odstotkov zaposlenih v zavodu.
Postopek odpoklica predstavnika delavcev v svetu zavoda vodi volilna komisija.
Zahteva za odpoklic mora vsebovati razloge
za odpoklic in priložene podpise delavcev, ki predlagajo odpoklic.
Zahteva za odpoklic se predloži volilni
komisiji, ki je vodila postopek volitev. Volilna komisija preveri formalno
pravilnost zahteve, ne da bi presojala razloge za odpoklic. Če se zahteva za
odpoklic ne zavrne, volilna komisija v 15 dneh razpiše glasovanje o odpoklicu
predstavnika delavcev v svetu zavoda in določi dan glasovanja. Predstavnik
delavcev v svetu zavoda je odpoklican, če je za odpoklic glasovala večina
zaposlenih v zavodu.
Za postopek odpoklica predstavnika delavcev
v svetu zavoda se smiselno uporabljajo določbe o volitvah predstavnikov
delavcev v svet zavoda.
23. člen
Mandat predstavnikov delavcev v strokovnem
svetu zavoda predčasno preneha z odstopom, prenehanjem delovnega razmerja v
zavodu ali na podlagi odpoklica. Za odpoklic predstavnikov delavcev v
strokovnem svetu se smiselno uporabljajo določbe o odpoklicu predstavnika
delavcev v svetu zavoda.
Mandat ostalim članom strokovnega sveta
predčasno preneha na podlagi odpoklica predlagatelja, kateremu lahko poda
predlog strokovni svet ali minister.
24. člen
Zavod upravlja z naslednjimi
nepremičninami:
-      
objekt – stavba SF, Kongresni trg 10,
Ljubljana, ki stoji na parcelni št. 3225, vl. št. 472, k.o. Ajdovščina (opis:
poslovna stavba – 800 m2) in
-      
opremo po registru osnovnih sredstev z dne 31.
12. 2002.
25. člen
Zavod pridobiva sredstva za opravljanje
svoje dejavnosti:
-      
iz državnega proračuna,
-      
iz proračuna lokalnih skupnosti,
-      
z vstopninami,
-      
s prodajo blaga in storitev na trgu,
-      
z donacijami, darili in iz drugih zakonitih
virov.
26. člen
Presežek prihodkov nad odhodki zavod nameni
za izvajanje in razvoj svoje dejavnosti.
O načinu razpolaganja s presežkom prihodkov
nad odhodki odloča ustanovitelj na predlog direktorja, po predhodnem mnenju
sveta zavoda.
O načinu pokrivanja morebitnega
primanjkljaja odloča ustanovitelj na predlog direktorja, po predhodnem mnenju
sveta zavoda.
IV. PRAVICE, OBVEZNOSTI IN ODGOVORNOSTI ZAVODA V PRAVNEM PROMETU
27. člen
Zavod je pravna oseba, ki nastopa v pravnem
prometu v okviru svoje dejavnosti samostojno, z vsemi pravicami in obveznostmi,
v svojem imenu in za svoj račun.
Zavod odgovarja za svoje obveznosti z vsemi
sredstvi, s katerimi lahko razpolaga.
28. člen
Premoženje, s katerim zavod upravlja, je
last ustanovitelja. S premičnim premoženjem upravlja zavod samostojno, z
nepremičninami pa samo po predhodnem soglasju ustanovitelja.
V. ODGOVORNOSTI USTANOVITELJA ZA OBVEZNOSTI ZAVODA TER
MEDSEBOJNE PRAVICE IN OBVEZNOSTI USTANOVITELJA IN ZAVODA
29. člen
Za obveznosti zavoda subsidiarno odgovarja
Republika Slovenija do višine sredstev, ki se v tekočem letu zagotavljajo iz
proračuna Republike Slovenije za delovanje zavoda.
Ustanovitelj ne odgovarja za obveznosti
zavoda iz naslova drugih dejavnosti, ki jih zavod opravlja za druge naročnike.

Sklep o ustanovitvi javnega zavoda Slovenska
filharmonija (Uradni list RS, št. 50/03)
vsebuje naslednje prehodne in končne določbe:
»VI. PREHODNE IN KONČNE DOLOČBE
30. člen
Svet zavoda in strokovni svet zavoda se
konstituirata najkasneje v 3 mesecih od uveljavitve tega sklepa. Do takrat
opravljajo nujne naloge obstoječi organi.
Z dnem uveljavitve tega sklepa nadaljuje z
delom dosedanji v.d. poslovnega direktorja kot v.d. direktorja zavoda do
imenovanja novega v skladu s tem sklepom.
Z dnem uveljavitve tega sklepa nadaljuje z
delom dosedanja programska direktorica Orkestra Slovenske filharmonije kot
pomočnica direktorja za področje Orkestra do izteka mandata.
Z dnem uveljavitve tega sklepa nadaljuje z
delom dosedanji programski direktor Slovenskega komornega zbora kot pomočnik
direktorja za področje dela Zbora do izteka mandata.
31. člen
Akt o sistemizaciji delovnih mest in
kadrovski načrt morata biti sprejeta najkasneje do 29. 11. 2003. Do sprejema
novega akta o sistemizaciji velja obstoječi akt v vseh določbah, ki niso v
nasprotju z zakoni in tem sklepom.
32. člen
Z dnem uveljavitve tega sklepa preneha
veljati statut Slovenske filharmonije z dne 28. 11. 1999, razen določb, ki
urejajo volitve predstavnikov delavcev v svet zavoda, ki se smiselno
uporabljajo za prve volitve predstavnikov delavcev v strokovni svet.
33. člen
Z dnem uveljavitve tega sklepa preneha
veljati sklep o ustanovitvi javnega zavoda Slovenska filharmonija (Uradni list
RS, št. 31/98).
34. člen
Direktor poskrbi za vpis tega sklepa v
sodni register v skladu z veljavnimi predpisi.
35. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi javnega zavoda Slovenska filharmonija (Uradni list RS, št. 62/08) vsebuje naslednje prehodne in
končno določbo:
»PREHODNE IN KONČNA DOLOČBA
9. člen
Prve volitve predstavnika delavcev v svet
zavoda razpiše svet zavoda najpozneje v sedmih dneh po uveljavitvi tega sklepa.
Direktor skliče prvo konstitutivno sejo
sveta zavoda najpozneje v 15 dneh od poteka mandata dosedanjim članom sveta
zavoda.
Dosedanji člani sveta zavoda opravljajo
svojo funkcijo do konca svojega mandata.
10. člen
Direktor poskrbi za vpis sprememb v sodni
register skladno z veljavnimi predpisi.
11. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o ustanovitvi
javnega zavoda Slovenska filharmonija (Uradni list RS, št. 87/12) vsebuje naslednjo končno določbo:
»KONČNA DOLOČBA
5. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi javnega zavoda Slovenska filharmonija (Uradni list RS, št. 12/17)
vsebuje naslednje prehodne in končno določbo:
»PREHODNE IN KONČNA DOLOČBA
10. člen
Svet zavoda v osmih dneh od uveljavitve
tega sklepa s sklepom razpiše nove volitve za predstavnika delavcev v svetu
zavoda v skladu s tem sklepom. 
11. člen
Svet zavoda se konstituira v skladu s tem
sklepom najpozneje v 45 dneh od uveljavitve tega sklepa. Dosedanjim članom
sveta zavoda preneha mandat z dnem konstituiranja novega sveta zavoda v skladu
s tem sklepom. Konstitutivno sejo novega sveta zavoda skliče direktor
najpozneje v osmih dneh od dne, ko je imenovana oziroma izvoljena večina članov
sveta zavoda. 
12. člen
Direktor poskrbi za vpis sprememb v sodni
register skladno z veljavnimi predpisi. 
13. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep
o spremembah in dopolnitvi Sklepa o ustanovitvi javnega zavoda Slovenska
filharmonija (Uradni list RS, št. 3/21)
vsebuje naslednje prehodne in končno določbo:
»PREHODNE IN KONČNA DOLOČBA
10. člen
Svet zavoda v osmih dneh od uveljavitve
tega sklepa s sklepom razpiše nove volitve za predstavnika delavcev v svetu
zavoda v skladu s tem sklepom.
11. člen
Svet zavoda se konstituira v skladu s tem
sklepom najpozneje v 45 dneh od uveljavitve tega sklepa. Dosedanjim članom
sveta zavoda preneha mandat z dnem konstituiranja novega sveta zavoda v skladu
s tem sklepom. Konstitutivno sejo novega sveta zavoda skliče direktor
najpozneje v osmih dneh od dne, ko je imenovana oziroma izvoljena večina članov
sveta zavoda.
12. člen
Z dnem uveljavitve tega sklepa nadaljuje
delo dosedanji vršilec dolžnosti direktorja kot vršilec dolžnosti direktorja
zavoda do imenovanja novega direktorja v skladu s tem sklepom.
Dosedanji pomočniki direktorja nadaljujejo
delo do imenovanja novega direktorja v skladu s tem sklepom.
13. člen
Ta sklep začne veljati naslednji dan po
objavi v Uradnem listu Republike Slovenije.«.