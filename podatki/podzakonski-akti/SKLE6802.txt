1. SPLOŠNE DOLOČBE
1.1. Vsebina sklepa in opredelitve pojmov
1. člen
(Vsebina sklepa)
(1) Ta sklep podrobneje določa
pristope za izračun kapitalske zahteve za operativno tveganje ter splošne in
posebne pogoje za njihovo uporabo v bankah in hranilnicah (v nadaljevanju:
bankah). Ti pogoji so tesno povezani s stopnjevano zahtevnostjo izračuna
kapitalske zahteve za operativno tveganje in pripadajočo stopnjo doseženega razvoja
upravljanja z operativnim tveganjem.
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat veljavnem
besedilu.
1.a člen
(Prenos direktiv EU)
S tem sklepom se v pravni red Republike Slovenije prenaša
Direktiva 2006/48/ES Evropskega parlamenta in Sveta z dne 14. junija 2006 o
začetku opravljanja in opravljanju dejavnosti kreditnih institucij (UL L št.
177 z dne 30. junija 2006, str. 1), zadnjič spremenjena z Direktivo 2011/89/EU
Evropskega parlamenta in Sveta z dne 16. novembra 2011 o spremembah direktiv
98/78/ES, 2002/87/ES, 2006/48/ES in 2009/138/ES glede dopolnilnega nadzora
finančnih subjektov v finančnem konglomeratu (UL L št. 326 z dne 8. decembra
2011, str. 113).
2. člen
(Opredelitve pojmov)
(1) Pojmi, uporabljeni v tem sklepu,
imajo enak pomen kot v določbah Zakona o bančništvu (Uradni list RS,
št. 131/06; v nadaljevanju: ZBan-1), kot na primer:
(a)    nadrejena banka v prvem odstavku 26. člena,
(b)    EU nadrejena banka v tretjem odstavku 26. člena,
(c)    EU nadrejen finančni holding v četrtem odstavku 26. člena,
(d)    operativno tveganje v 112. členu.
(2) Za namen tega sklepa veljajo
naslednje opredelitve pojmov:
(a)    "uprava" je uprava v dvotirnem sistemu upravljanja banke
oziroma so izvršni direktorji upravnega odbora v enotirnem sistemu upravljanja
banke;
(b)    "višje vodstvo" je vodstvena raven, ki je neposredno
podrejena upravi banke in odgovorna za sprejemanje tekočih poslovno-operativnih
odločitev v zvezi s poslovanjem banke, za upravljanje s tveganji ter izvajanje
odločitev, ki jih sprejme uprava banke.
2. METODOLOGIJE
2.1. Pristopi za izračun kapitalske zahteve
za operativno tveganje in dovoljenja
3. člen
(Metodologije)
(1) Kapitalska zahteva za operativno
tveganje banke je znesek, izračunan po:
(a)    enostavnem pristopu ali
(b)    standardiziranem pristopu ali
(c)    naprednem pristopu.
(2) Banka mora uporabljati enostavni
pristop, če ne uporablja ali ne sme uporabljati drugega pristopa za izračun
kapitalske zahteve.
(3) Banka mora pred začetkom uporabe
naprednega pristopa pridobiti dovoljenje Banke Slovenije. Pogoji za pridobitev
dovoljenja za uporabo naprednega pristopa pri izračunu kapitalske zahteve za
operativno tveganje so navedeni v pododdelku 2.5.2. tega sklepa, natančnejša
navodila za sestavo zahteve za pridobitev tega dovoljenja pa v prilogi I tega
sklepa.
(4) Banka lahko, če pridobi ustrezno
dovoljenje Banke Slovenije, tudi kombinira uporabo različnih pristopov: naprednega
in standardiziranega ali naprednega in enostavnega pristopa, izjemoma pa tudi
standardiziranega in enostavnega pristopa. Pogoji za izdajo ustreznih dovoljenj
Banke Slovenije so navedeni v 27. in 29. členu tega sklepa, natančnejša
navodila za sestavo zahtev za izdajo teh dovoljenj pa v prilogah III, IV in V
tega sklepa.
2.2. Omejitve pri spremembi pristopa za
izračun kapitalske zahteve za operativno tveganje
4. člen
(Prehod na nižje razvit pristop)
(1) Banka, ki za izračun
kapitalske zahteve za operativno tveganje uporablja standardizirani pristop,
lahko preide na enostavni pristop samo ob predhodni pridobitvi dovoljenja Banke
Slovenije.
(2) Banka, ki za izračun kapitalske
zahteve za operativno tveganje uporablja napredni pristop, lahko preide na enostavni
ali standardizirani pristop samo ob predhodni pridobitvi dovoljenja Banke
Slovenije. Z izdajo tega dovoljenja preneha dovoljenje Banke Slovenije za
uporabo naprednega pristopa.
(3) Banka Slovenije izda dovoljenja iz
prvega oziroma drugega odstavka tega člena, če banka izkaže utemeljen razlog za
spremembo pristopa. Banka Slovenije v izreku odločbe o izdaji teh dovoljenj
določi datum prehoda na nižje razvit pristop.
(4) Navodilo za sestavo zahteve za
izdajo dovoljenja iz prvega in drugega odstavka tega člena je navedeno v
prilogi II tega sklepa.
2.3. Enostavni pristop
2.3.1. Kapitalska zahteva za
operativno tveganje, izračunana po enostavnem pristopu
5. člen
(Splošno)
Kapitalska zahteva za operativno tveganje,
izračunana po enostavnem pristopu, je enaka 15% osnove za izračun kapitalske
zahteve za operativno tveganje iz 6. člena tega sklepa.
2.3.2. Osnova za izračun kapitalske
zahteve za operativno tveganje
6. člen
(Metodologija izračuna)
(1) Osnova za izračun
kapitalske zahteve za operativno tveganje, izračunana po enostavnem pristopu,
je triletno povprečje vsote čistih obrestnih in neobrestnih prihodkov.
(2) Triletno povprečje iz prvega
odstavka tega člena se izračuna na podlagi zadnjih treh let pred letom, za
katerega se izračuna kapitalska zahteva za operativno tveganje. Če revidirani
podatki o čistih prihodkih iz prvega odstavka tega člena niso na voljo, se
uporabijo nerevidirani podatki.
(3) Če je v danem obdobju opazovanja
iz drugega odstavka tega člena vsota čistih obrestnih in neobrestnih prihodkov
negativna ali enaka nič, se mora ta podatek pri izračunu triletnega povprečja
izvzeti. Osnova za izračun kapitalske zahteve za operativno tveganje se
izračuna kot vsota pozitivnih rezultatov vsote čistih obrestnih in neobrestnih
prihodkov po posameznih letih deljeno s številom pozitivnih opazovanj.
7. člen
(Upoštevanje postavk)
Pri izračunu vsote čistih obrestnih in
neobrestnih prihodkov po prvem odstavku 6. člena tega sklepa mora banka
uporabiti naslednje postavke (v skladu z mednarodnimi računovodskimi standardi
in Sklepom o poslovnih knjigah in letnih poročilih bank in hranilnic (Uradni
list RS, št. 64/05 in 45/06; v nadaljevanju: sklep o poslovnih knjigah):
(a)    Prihodki iz obresti
(b)    Odhodki iz obresti
(c)    Prihodki iz dividend
(d)    Prihodki iz opravnin (provizij)
(e)    Odhodki za opravnine (provizije)
(f)     Čisti dobički/izgube iz finančnega poslovanja, ki vključujejo:
-     Čiste
dobičke/izgube iz finančnih sredstev in obveznosti, namenjenih trgovanju
-     Čiste
realizirane dobičke/izgube od finančnih sredstev in obveznosti, ki niso merjeni
po pošteni vrednosti skozi izkaz poslovnega izida, če izhajajo iz postavk
trgovalne knjige
-     Čiste
dobičke/izgube iz finančnih sredstev in obveznosti, pripoznanih po pošteni
vrednosti skozi izkaz poslovnega izida, če izhajajo iz postavk trgovalne knjige
-     Spremembe
poštene vrednosti pri obračunavanju varovanj pred tveganji
-     Čiste
dobičke/izgube iz tečajnih razlik, če izhajajo iz postavk trgovalne knjige in
če niso vključeni v eno izmed predhodno naštetih alinej točke (f) tega člena
(g)    Drugi čisti poslovni dobički.
8. člen
(Izključitve)
Pri izračunu vsote čistih obrestnih in
neobrestnih prihodkov iz 7. člena tega sklepa se izključijo postavke, ki
vsebinsko ustrezajo prihodkom iz izrednih ali nerednih postavk oziroma
prihodkom iz naslova zavarovalnih zahtevkov, kot jih določa Direktiva
86/635/EGS z dne 8. decembra 1986 o letnih poročilih in konsolidiranih
letnih poročilih bank in drugih finančnih institucij.
9. člen
(Obravnava zunanjih izvajalcev)
Odhodki za opravnine (provizije) zunanjim
izvajalcem vključujejo opravnine (provizije), plačane nadrejeni ali podrejeni
družbi banke ali podrejeni družbi nadrejene družbe, ki je hkrati nadrejena tudi
banki, medtem ko se odhodki za opravnine drugim zunanjim izvajalcem ne
vključujejo v odhodke za opravnine (provizije). Odhodki za opravnine
(provizije) zunanjim izvajalcem se vključijo v osnovo za izračun kapitalske
zahteve za operativno tveganje (se vključujejo v odhodke za opravnine
(provizije)), če gre za plačilo osebi, ki je subjekt nadzora v skladu z
določili Direktive 2006/48/ES Evropskega parlamenta in Sveta z dne
14. junija 2006 o začetku opravljanja in opravljanju dejavnosti kreditnih
institucij oziroma je nadzor te osebe po vsebini enakovreden nadzoru, kot ga
zahteva navedena direktiva.
2.3.3. Upravljanje z operativnim
tveganjem
10. člen
(Splošni standardi upravljanja z
operativnim tveganjem)
Banka, ki uporablja enostavni pristop, mora
izpolnjevati splošne standarde upravljanja s tveganji v skladu s Sklepom o
upravljanju s tveganji in izvajanju procesa ocenjevanja ustreznega notranjega
kapitala (Uradni list RS, št. 135/06; v nadaljevanju: sklep o upravljanju
s tveganji).
2.4. Standardizirani pristop za izračun
kapitalske zahteve za operativno tveganje
2.4.1. Kapitalska zahteva, izračunana
po standardiziranem pristopu
11. člen
(Poslovna področja)
(1) Kapitalska zahteva za
operativno tveganje, izračunana po standardiziranem pristopu, je povprečje
letnih kapitalskih zahtev za zadnja tri poslovna leta pred letom, za katerega
se izračuna kapitalska zahteva za operativno tveganje. Če je posamezna letna
kapitalska zahteva negativna, se ji za namene izračuna triletnega povprečja
dodeli vrednost nič.
(2) Letna kapitalska zahteva se
izračuna kot vsota kapitalskih zahtev za vsa poslovna področja, našteta v
četrtem odstavku tega člena. Kapitalska zahteva za posamezno poslovno področje
se v vsoto (letno kapitalsko zahtevo) vključuje s svojim pozitivnim in negativnim
predznakom.
(3) Kapitalska zahteva za posamezno
poslovno področje je enaka zmnožku odstotka, določenega za to poslovno
področje, in njegove osnove za izračun kapitalske zahteve za operativno
tveganje.
(4) Poslovna področja s pripadajočimi
odstotki za izračun posamične kapitalske zahteve so določena v tabeli 1.
Tabela 1: Kapitalska zahteva po poslovnih področjih


Zap. št.
 

Poslovno področje
 

Vrste dejavnosti
 

Kapitalska zahteva 
v odstotkih


1.
 

Podjetniško
  financiranje in finančno svetovanje
 

Prva prodaja
  finančnih instrumentov in/ali ponudba finančnih instrumentov z obveznostjo
  odkupa
 
Storitve, povezane z
  izvedbo prvih prodaj vrednostnih papirjev
 
Investicijsko
  svetovanje
 
Svetovanje podjetjem
  na področju strukture kapitala, poslovne strategije in sorodnih zadev ter
  svetovanje in storitve, povezane z združitvami in nakupi podjetij
 
Raziskave na
  področju investicij in finančna analiza ter druge oblike splošnih priporočil
  v zvezi s posli s finančnimi instrumenti

18 %
 


2.
 

Trgovanje in prodaja
  na veliko
 

Trgovanje za svoj
  račun
 
Posli posredovanja
  na denarnem trgu
 
Sprejemanje in
  prenos naročil v zvezi z enim ali več finančnimi instrumenti
 
Izvrševanje naročil
  za stranke
 
Ponudba finančnih
  instrumentov brez obveznosti odkupa
 
Upravljanje
  večstranskega sistema trgovanja

18 %
 


3.
 

Posli z vrednostnimi
  papirji na drobno
 
(Posli s posameznimi
  fizičnimi osebami ali s pravnimi osebami, ki ne ustrezajo merilom za velike
  gospodarske družbe iz petega odstavka 55. člena Zakona o gospodarskih
  družbah (Uradni list RS, št. 42/06 in 60/06 – popr.; v nadaljevanju
  ZGD-1) in ki jih je v skladu s 4. členom Sklepa o izračunu
  kapitalske zahteve za kreditno tveganje po standardiziranem pristopu (Uradni
  list RS, št. 135/06; v nadaljevanju: sklep o standardiziranem pristopu)
  mogoče uvrstiti v kategorijo izpostavljenosti iz naslova bančništva na
  drobno.)

Sprejemanje in
  prenos naročil v zvezi z enim ali več finančnimi instrumenti
 
Izvrševanje naročil
  za stranke
 
Ponudba finančnih
  instrumentov brez obveznosti odkupa

12 %
 


4.
 

Komercialno
  bančništvo
 

Zbiranje depozitov
  in drugih vračljivih sredstev
 
Kreditiranje
 
Finančni zakup
 
Osebna jamstva in
  prevzete obveznosti

15 %
 


5.
 

Bančništvo na drobno
 
(Posli s posameznimi
  fizičnimi osebami ali s pravnimi osebami, ki ne ustrezajo merilom za velike
  gospodarske družbe iz petega odstavka 55. člena ZGD-1 in ki jih je v skladu s  4. členom sklepa o standardiziranem pristopu mogoče uvrstiti v
  kategorijo izpostavljenosti iz naslova bančništva na drobno.)

Zbiranje depozitov
  in drugih vračljivih sredstev
 
Kreditiranje
 
Finančni zakup
 
Osebna jamstva in
  prevzete obveznosti

12 %
 


6.
 

Plačila in poravnava
 

Storitve plačilnega
  prometa
 
Izdajanje in
  upravljanje plačilnih instrumentov

18 %
 


7.
 

Agentske storitve
 

Hramba in
  administrativne storitve povezane s finančnimi instrumenti za račun strank,
  vključno s skrbništvom in sorodnimi storitvami, kot je upravljanje denarnih
  sredstev/zavarovanja
 

15 %
 


8.
 

Upravljanje
  premoženja
 

Upravljanje
  portfeljev
 
Storitve upravljanja
  investicijskih skladov (UCITS)
 
Druge oblike
  upravljanja premoženja

12 %
 


2.4.2. Osnova za izračun kapitalske
zahteve za operativno tveganje
12. člen
(Metodologija izračuna)
(1) Osnova za izračun
kapitalske zahteve za operativno tveganje, izračunana po standardiziranem
pristopu, se izračuna za vsako poslovno področje posebej in za vsako leto, ki
se upošteva pri izračunu povprečja iz prvega odstavka 11. člena tega
sklepa, posebej.
(2) Osnova za izračun kapitalske
zahteve za operativno tveganje, za posamezno poslovno področje, izračunana po
standardiziranem pristopu, je vsota čistih obrestnih in neobrestnih prihodkov.
(3) Če revidirani podatki o čistih
prihodkih iz drugega odstavka tega člena niso na voljo, se uporabijo
nerevidirani podatki.
(4) Za izračun vsote čistih obrestnih
in neobrestnih prihodkov po drugem odstavku tega člena se uporablja metodologija
iz 7. do 9. člena tega sklepa.
2.4.3. Načela za oblikovanje poslovnih
področij
13. člen
(Politike in kriteriji za oblikovanje
poslovnih področij)
Banka mora razviti in dokumentirati posebne
politike in kriterije za oblikovanje poslovnih področij. Kriteriji za oblikovanje
morajo biti ustrezno pregledovani ter se prilagajati novim ali spreminjajočim
se poslovnim dejavnostim in tveganjem. Načela za oblikovanje poslovnih področij
so:
(a)    vse dejavnosti morajo biti razporejene v poslovna področja na
način, ki ne omogoča njihovega podvajanja ali izpuščanja;
(b)    dejavnost, ki ne more biti brez težav razporejena v posamezno
poslovno področje, vendar pa predstavlja pomožno funkcijo dejavnosti, mora biti
dodeljena poslovnemu področju, ki ga podpira. Če pomožna dejavnost podpira več
kakor eno poslovno področje, je treba uporabiti objektivne kriterije
razporejanja (npr. sorazmerna razporeditev po interni metodologiji);
(c)    če dejavnost ne more biti razporejena v določeno poslovno področje,
jo je treba razporediti v poslovno področje z najvišjim odstotkom kapitalske
zahteve. V isto poslovno področje se razporedijo tudi vse povezane pomožne dejavnosti;
(d)    banka lahko za določitev osnove za izračun kapitalske zahteve za
operativno tveganje po posameznih poslovnih področjih uporabi tudi lastne
metode oblikovanja cen. Stroški, ki nastanejo na enem poslovnem področju, gredo
pa v breme drugega poslovnega področja, se lahko prerazporedijo poslovnemu
področju, kateremu pripadajo, na primer z uporabo načina, ki temelji na
notranjih transfernih cenah med obema poslovnima področjema;
(e)    razporejanje dejavnosti v poslovna področja za izračun kapitalske
zahteve za operativno tveganje mora biti skladno z opredelitvami poslovnih
področij, ki jih banka uporablja za namen tržnega in kreditnega tveganja;
(f)    
za politiko oblikovanja poslovnih področij je
odgovorno višje vodstvo pod nadzorom uprave;
(g)    proces oblikovanja poslovnih področij mora biti predmet neodvisnega
pregleda, ki ga izvaja služba notranje revizije in/ali zunanja revizijska
družba.
2.4.4. Pogoji za uporabo
standardiziranega pristopa
14. člen
(Kvalifikacijski kriteriji)
(1) Banka mora poleg splošnih
standardov upravljanja z operativnim tveganjem v skladu s sklepom o upravljanju
s tveganji izpolnjevati tudi naslednje kvalifikacijske kriterije:
(a)    imeti mora dobro dokumentiran sistem upravljanja z operativnim
tveganjem ter jasno določene odgovornosti v okviru tega sistema. S sistemom se
ugotovijo izpostavljenosti banke operativnemu tveganju ter sledijo ustrezni
podatki o operativnem tveganju vključno s podatki o pomembni izgubi;
(b)    sistem upravljanja z operativnim tveganjem mora biti predmet rednih
in neodvisnih pregledov, ki jih izvaja služba notranje revizije in/ali zunanja
revizijska družba;
(c)    sistem ocenjevanja operativnega tveganja mora biti tesno vključen v
procese upravljanja s tveganji. Njegov rezultat mora biti sestavni del procesa
spremljanja in kontroliranja profila operativne tveganosti banke;
(d)    vzpostaviti mora sistem vodstvenega
poročanja, s katerim se ustreznim strukturam v banki zagotavljajo poročila o
operativnem tveganju. Vzpostavljeni morajo biti postopki za ustrezno ukrepanje
glede na informacije, vsebovane v teh poročilih.
(2) Izpolnjevanje kvalifikacijskih
kriterijev iz prvega odstavka tega člena mora biti sorazmerno
značilnostim, obsegu in zapletenosti poslov, ki jih opravlja banka.
(3) Banka mora imeti dokumentacijo o
izpolnjevanju kvalifikacijskih kriterijev iz prvega odstavka tega člena ter jo
na zahtevo predložiti Banki Slovenije.
2.5. Napredni pristop
2.5.1. Kapitalska zahteva, izračunana
po naprednem pristopu
15. člen
(Sistem merjenja operativnega tveganja)
Kapitalska zahteva za operativno tveganje
po naprednem pristopu temelji na lastnem sistemu merjenja operativnega tveganja.
2.5.2. Pogoji za uporabo naprednega
pristopa
2.5.2.1. Kvalitativni kvalifikacijski kriteriji
16. člen
(Splošno)
Banka mora poleg splošnih standardov
upravljanja z operativnim tveganjem v skladu s sklepom o upravljanju s tveganji
izpolnjevati tudi naslednje kvalitativne kvalifikacijske kriterije:
(a)    sistem merjenja operativnega tveganja mora tesno vključiti v
vsakodnevne procese upravljanja s tveganji;
(b)    imeti mora neodvisno funkcijo upravljanja z operativnim tveganjem;
(c)    vzpostaviti mora redno poročanje vodstvenim strukturam o
izpostavljenostih operativnemu tveganju ter o preteklih izgubah. Vzpostavljeni
morajo biti postopki za sprejemanje ustreznih korektivnih ukrepov;
(d)    imeti mora dobro dokumentiran sistem upravljanja s tveganji. Banka
mora imeti vzpostavljene tudi redne postopke za zagotavljanje skladnosti s tem
sistemom ter izdelane politike za obravnavo neskladnosti;
(e)    procesi upravljanja z operativnim tveganjem in sistem merjenja
operativnega tveganja morajo biti predmet rednih pregledov, ki jih izvaja
služba notranje revizije in/ali zunanja revizijska družba;
(f)    
pri potrditvi primernosti (validaciji) sistema
merjenja operativnega tveganja se ugotavlja, ali je:
-  banka sama zadovoljivo
potrdila primernost sistem merjenja operativnega tveganja,
-  zagotovljena preglednost in
dostopnost podatkovnih tokov in procesov, povezanih s sistemom merjenja operativnega
tveganja.
2.5.2.2. Kvantitativni kvalifikacijski kriteriji
17. člen
(Proces)
(1) Banka mora pri izračunu
kapitalske zahteve za operativno tveganje upoštevati pričakovane in
nepričakovane izgube, razen če lahko dokaže, da je pričakovana izguba
obvladovana na drug ustrezen način. Merjenje operativnega tveganja mora zajeti
vse potencialno resne dogodke z repa statistične distribucije izgube, pri čemer
mora doseči standard stabilnosti, primerljiv z 99,9 odstotnim intervalom
zaupanja skozi obdobje enega leta.
(2) Sistem merjenja operativnega
tveganja mora imeti nekatere ključne elemente, da izpolni standard stabilnosti
iz prvega odstavka tega člena. Ti elementi so: notranji podatki, zunanji
podatki, analize scenarijev in dejavniki, ki odražajo poslovno okolje in
notranje kontrolne sisteme, kot je določeno od 18. do 21. člena tega
sklepa. Banka mora imeti dobro dokumentiran pristop za določanje ustreznega
razmerja med temi štirimi elementi v sistemu merjenja operativnega tveganja.
(3) Sistem merjenja operativnega
tveganja banke mora zajemati vse glavne dejavnike tveganja, ki vplivajo na
obliko repa statistične distribucije ocenjenih izgub.
(4) Korelacije pri izgubah iz
operativnega tveganja po posameznih ocenah operativnega tveganja se lahko
priznajo samo, če banka dokaže, da so njihovi sistemi merjenja korelacij
stabilni, da se izvajajo celovito in da upoštevajo negotovost, ki obkroža vse
take ocene korelacij, zlasti v obdobjih izjemnih okoliščin. Banka mora
ovrednotiti svoje predpostavke o korelacijah z uporabo ustreznih kvantitativnih
in kvalitativnih tehnik.
(5) Sistem merjenja operativnega
tveganja mora biti notranje konsistenten. Sistem merjenja operativnega tveganja
ne sme večkrat zajemati kvalitativnih ocen ali zavarovanj, priznanih na drugih
področjih okvira kapitalske ustreznosti.
18. člen
(Notranji podatki)
(1) Dolžina predhodnega opazovanega
obdobja za merjenje operativnega tveganja mora znašati najmanj pet let. Ko
banka prvič preide na napredni pristop, je lahko dolžina predhodnega
opazovanega obdobja tri leta.
(2) Banka mora razporediti svoje
pretekle notranje podatke o izgubi po poslovnih področjih, opredeljenih v
četrtem odstavku 11. člena tega sklepa, in po različnih vrstah škodnih
dogodkov. Vrste in opredelitve škodnih dogodkov so:
(a)    "notranja goljufija" je dejanje, ki povzroči izgubo
zaradi poneverbe, odtujitve lastnine ali izogibanja predpisom ali internim
aktom banke ter v katerega je vpletena vsaj ena notranja oseba. Kot notranja
oseba se za namene tega sklepa šteje vsaka oseba, ki na podlagi pogodbenega
razmerja opravlja posamezne naloge za banko;
(b)    "zunanja goljufija" je dejanje, ki povzroči izgubo zaradi
poneverbe, odtujitve lastnine ali izogibanja predpisom in ki ga je povzročila
tretja oseba. Kot tretja oseba se za namene tega sklepa šteje vsaka oseba, ki
ni notranja oseba iz točke (a) tega člena;
(c)    "ravnanje v zvezi z zaposlovanjem in varnostjo pri delu"
je dejanje, ki povzroči izgubo zaradi neskladnosti s predpisi ali pogodbami, ki
urejajo zaposlovanje, zdravje ali varnost pri delu ter zaradi izplačil
odškodninskih zahtevkov v zvezi z osebnimi poškodbami. V opredelitev so
vključena tudi dejanja prepovedane diskriminacije;
(d)    "stranke, produkti in poslovna praksa" vključujejo
dejanja, ki povzročijo izgubo zaradi nenamernega neizpolnjevanja ali
malomarnega izpolnjevanja pogodbenih obveznosti do določenih strank (vključno z
neizpolnjevanjem zahtev v zvezi z zaupnostjo in ustreznostjo poslovanja) ter
izgube iz naslova narave ali sestave produkta;
(e)    "škoda na premičnem in nepremičnem premoženju" vključuje
dejanja oziroma dogodke, ki povzročijo izgubo zaradi uničenja, poškodb ali
izgube premičnega in nepremičnega premoženja zaradi naravnih nesreč in drugih
dogodkov;
(f)    
"poslovne motnje in izpadi sistemov"
vključujejo dejanja oziroma dogodke, ki povzročijo izgubo zaradi poslovnih
motenj ali izpada sistemov;
(g)    "izvedba, dostava in upravljanje procesov" vključujejo
dejanja oziroma dogodke, ki povzročijo izgubo zaradi neuspele obdelave poslov
ali upravljanja s postopki v razmerjih z nasprotnimi strankami in prodajalci.
Če banka določenih preteklih notranjih
podatkov o izgubi po vsebini ne more razporediti v nobeno izmed poslovnih
področij, opredeljenih v četrtem odstavku 11. člena tega sklepa, lahko za ta
namen vzpostavi dodatno poslovno področje "Drugo", v katero lahko
izjemoma razporeja takšne podatke.
(3) Banka mora izdelati objektivne
kriterije za razporejanje izgub iz operativnega tveganja po določenih poslovnih
področjih in vrstah škodnih dogodkov. Izgube iz operativnega tveganja, ki so
povezane s kreditnim tveganjem in so bile v preteklosti vključene v notranje
zbirke podatkov o kreditnem tveganju, morajo biti evidentirane v zbirkah
podatkov o operativnem tveganju in ločeno označene. Takšne izgube niso predmet
kapitalske zahteve za operativno tveganje, dokler se za namene izračuna kapitalske
zahteve obravnavajo v okviru kreditnega tveganja. Izgube iz operativnega
tveganja, ki so povezane s tržnimi tveganji, se vključujejo v izračun kapitalske
zahteve za operativno tveganje.
(4) Notranji podatki o izgubah banke
morajo biti celoviti v tem smislu, da zajemajo vse bistvene dejavnosti ter
izpostavljenosti in geografske lokacije. Banka mora biti sposobna utemeljiti,
da katere koli izključene dejavnosti ali izpostavljenosti, posamezno in v
kombinaciji, nimajo materialno pomembnega vpliva na celotne ocene operativnega
tveganja. Prav tako mora banka opredeliti ustrezne spodnje meje izgub za namen
zbiranja podatkov o notranjih izgubah.
(5) Banka mora zbirati tako podatke o
bruto zneskih izgube, o datumih dogodkov, morebitnih povračilih od bruto
zneskov izgube in določene opisne informacije o dejavnikih ali vzrokih škodnega
dogodka. Bruto izguba je znesek prvotne izgube brez upoštevanja kakršnih koli
povračil iz naslova pripadajočega dogodka.
(6) Banka mora izdelati natančne
kriterije za razporejanje podatkov o izgubi iz naslova dogodka v centralizirani
funkciji ali dejavnosti, ko vpliva izguba na več kot eno poslovno področje
oziroma ko nastane iz naslova več povezanih dogodkov skozi čas.
(7) Banka mora imeti dokumentirane
postopke za ocenjevanje ustreznosti preteklih podatkov o izgubi vključno s
situacijami, pri katerih se lahko uporabijo popravki teh podatkov zaradi
spremenjenih pogojev za nastanek škode iz naslova operativnega tveganja.
Določeno mora biti tudi, do katerega obsega se lahko zadevni popravki uporabijo
in kdo je pooblaščen za sprejemanje takih odločitev.
19. člen
(Zunanji podatki)
Banka mora pri merjenju operativnega
tveganja uporabljati ustrezne zunanje podatke, zlasti če je utemeljeno pričakovati,
da je izpostavljena sicer ne tako pogostim, vendar potencialno velikim izgubam.
Banka mora imeti sistematičen proces za določanje situacij, za katere je treba
v sistemu merjenja operativnega tveganja uporabljati zunanje podatke in
metodologije za uporabo teh podatkov. Pogoji in prakse za uporabo zunanjih
podatkov se morajo redno preverjati, prav tako pa morajo biti tudi
dokumentirani in predmet rednih in neodvisnih pregledov, ki jih izvaja služba
notranje revizije in/ali zunanja revizijska družba.
20. člen
(Analiza scenarijev)
Banka mora uporabljati analize scenarijev
na podlagi strokovnih mnenj v povezavi z zunanjimi podatki z namenom ovrednotenja
svoje izpostavljenosti do zelo resnih dogodkov. Te ocene je treba zaradi
zagotavljanja njihove utemeljenosti v ustreznih časovnih presledkih ponovno
oceniti na podlagi primerjave s preteklimi podatki o dejanski izgubi.
21. člen
(Dejavniki poslovnega okolja in dejavniki
sistema notranjih kontrol)
(1) Sistem merjenja operativnega
tveganja mora na ravni celotne banke zajeti ključne dejavnike poslovnega okolja
in dejavnike sistema notranjih kontrol, ki lahko spremenijo profil operativne
tveganosti.
(2) Banka mora biti sposobna
upravičiti izbiro vsakega dejavnika iz prvega odstavka tega člena v tem smislu,
da je ta pomemben nosilec tveganja, in sicer na podlagi izkušenj in ocene
strokovnjakov zadevnih poslovnih področij.
(3) Banka mora dobro utemeljiti
odzivnost ocen tveganja na spremembe dejavnikov ter relativno utež različnih
dejavnikov. Poleg zaznavanja sprememb tveganja zaradi izboljšav sistema
notranjih kontrol mora okvir zajeti tudi potencialna povečanja tveganja zaradi
večje kompleksnosti dejavnosti ali povečanega obsega poslovanja.
(4) Banka mora imeti ustrezno
dokumentirano metodologijo zajemanja dejavnikov poslovnega okolja in sistema
notranjih kontrol, ki je predmet neodvisnega pregleda s strani službe notranje
revizije. To metodologijo in rezultate je treba v ustreznih časovnih presledkih
ponovno oceniti na podlagi primerjave s preteklimi podatki o notranji izgubi in
ustreznimi zunanjimi podatki.
2.5.3. Učinek zavarovalne police in
drugih načinov prenosa operativnega tveganja na izračun kapitalske zahteve za
operativno tveganje
22. člen
(Upoštevanje učinkov zavarovalne police in
drugih načinov prenosa operativnega tveganja)
(1) Banka lahko pod pogoji iz drugega
in tretjega odstavka tega člena ter 23. člena tega sklepa pri izračunu
kapitalske zahteve za operativno tveganje na podlagi naprednega pristopa
upošteva učinke zavarovalne police.
(2) Zavarovalnica, ki je izdala
zavarovalno polico banki, ima dovoljenje pristojnega nadzornega organa, za
izvajanje zavarovalnih ali pozavarovalnih dejavnosti in bonitetno oceno
primerne zunanje bonitetne institucije, ki po pravilih za tehtanje
izpostavljenosti do institucij po standardiziranem pristopu za izračun
kapitalske zahteve za kreditno tveganje ustreza najmanj stopnji kreditne
kvalitete 3.
(3) Zavarovalna polica in politika
banke za uporabo zavarovalnih polic morata izpolnjevati naslednje pogoje:
(a)    zavarovalna polica mora imeti začetno obdobje veljavnosti najmanj
eno leto. Za police s preostalim obdobjem veljavnosti, krajšim od enega leta,
mora banka opraviti proporcionalne odbitke pri vrednotenju, ki odražajo
iztekajoče se preostalo obdobje veljavnosti police. Zavarovalna polica s
preostalim obdobjem veljavnosti 90 dni ali manj se ne sme upoštevati pri
izračunu kapitalske zahteve za operativno tveganje;
(b)    zavarovalna polica mora imeti minimalni odpovedni rok 90 dni;
(c)    kritje po zavarovalni polici ne sme biti izključeno zaradi
nadzorniških dejanj, stečaja ali likvidacije. Ta določila se ne nanašajo na
dogodke, ki so se pojavili po uvedbi stečajnega ali likvidacijskega postopka v
zvezi z banko, pod pogojem da v zavarovalni polici obstaja možnost izključitve
kritja denarne kazni ali globe, ki so posledica dejanj pristojnih organov;
(d)    pri izračunu učinka zavarovalne police je treba korektno upoštevati
razmerje med zavarovalnim kritjem in dejansko verjetnostjo in obsegom izgube;
(e)    kot zavarovalnica lahko nastopa samo oseba, ki ni povezana z banko.
Če kot zavarovalnica nastopa oseba, ki je povezana z banko, je mogoče
zavarovalno polico upoštevati le pod pogojem, da se pridobi pozavarovanje od
zavarovalnice, ki ni povezana z banko;
(f)    
banka mora imeti dobro utemeljeno in
dokumentirano politiko uporabe zavarovalnih polic kot instrumentov za zavarovanje
pred operativnim tveganjem;
(g)    metodologija za priznavanje zavarovanja pred operativnim tveganjem
z zavarovalno polico mora pri izračunu upoštevnega obsega zavarovanja
upoštevati:
-     preostalo
obdobje veljavnosti police, če je to krajše od enega leta, kakor je navedeno v
točki (a) tega odstavka,
-     pogoje za
preklic police, ki ima preostalo obdobje veljavnosti krajše od enega leta,
-     neusklajenosti
kritij zavarovalnih polic,
-     negotovost
plačil.
(4) Banka lahko pri izračunu
kapitalske zahteve za operativno tveganje po naprednem pristopu upošteva tudi
druge načine prenosa operativnega tveganja, če dokaže, da je z njihovo pomočjo
operativno tveganje znatno zmanjšano.
23. člen
(Omejitev)
Zmanjšanje kapitalske zahteve za operativno
tveganje zaradi priznanja učinkov zavarovalne police ali drugih načinov prenosa
operativnega tveganja ne sme presegati 20% kapitalske zahteve za operativno
tveganje pred priznanjem teh učinkov.
2.5.4. Dovoljenje za uporabo naprednega
pristopa
24. člen
(Pogoji in dokumentacija za izdajo
dovoljenja)
(1) Banka Slovenije izda dovoljenje za
uporabo naprednega pristopa za izračun kapitalske zahteve za operativno
tveganje, če banka izpolnjuje kvalifikacijske kriterije iz pododdelka 2.5.2.
tega sklepa.
(2) Izpolnjevanje pogojev iz prvega
odstavka tega člena banka dokazuje s predložitvijo naslednje dokumentacije iz
priloge I v okviru zahteve za izdajo dovoljenja:
(a)    o splošnih informacijah,
(b)    o izpolnjevanju kvalitativnih kvalifikacijskih kriterijev za
napredni pristop,
(c)    o izpolnjevanju kvantitativnih kvalifikacijskih kriterijev za
napredni pristop,
(d)    o uporabi zavarovalne police ali drugih načinov prenosa
operativnega tveganja,
(e)    o samooceni, ki potrjuje skladnost banke s kvalifikacijskimi
kriteriji za napredni pristop.
(3) Banka mora pogoje iz prvega
odstavka tega člena izpolnjevati neprekinjeno vseskozi od datuma izdaje
dovoljenja Banke Slovenije za uporabo naprednega pristopa.
(4) Natančnejša navodila za sestavo
zahteve za izdajo dovoljenja Banke Slovenije za uporabo naprednega pristopa za
izračun kapitalske zahteve za operativno tveganje so navedena v prilogi I tega
sklepa.
(5) Določila prvega do četrtega
odstavka tega člena se smiselno uporabljajo tudi, kadar nameravajo uporabljati
napredni pristop v skupini EU nadrejena banka in njene podrejene institucije
ali banka in druge institucije, ki so podrejene EU nadrejenemu finančnemu
holdingu ali EU nadrejenemu mešanemu finančnemu holdingu in na podlagi 291. člena ZBan-1 skupaj vložijo zahtevo za
izdajo dovoljenja za uporabo naprednega pristopa.
(6) Zahteva za izdajo dovoljenja iz
petega odstavka tega člena mora poleg dokumentacije iz drugega odstavka tega
člena vključevati tudi:
(a)    opis in utemeljitev metodologije za morebitno porazdelitev
kapitalske zahteve v bančni skupini,
(b)    pojasnilo ali kako so učinki razpršitve operativnega tveganja zajeti
v sistemih merjenja operativnega tveganja v bančni skupini.
(7) Banka Slovenije izda
dovoljenje za uporabo naprednega pristopa EU nadrejeni banki ali banki, ki jo
obvladuje EU nadrejen finančni holding ali EU nadrejeni mešani finančni holding
na podlagi odločitve iz tretjega in četrtega odstavka 291. člena ZBan-1. Pri
tem v dovoljenju določi ali in v kolikšnem obsegu lahko ta EU nadrejena banka z
njenimi podrejenimi institucijami ali ta banka z drugimi institucijami, ki so
podrejene EU nadrejenemu finančnemu holdingu ali EU nadrejenemu mešanemu
finančnemu holdingu, skupaj izpolnjujejo kvalifikacijske kriterije iz pododdelka
2.5.2. tega sklepa.
(8) Banka Slovenije izda dovoljenje za
uporabo naprednega pristopa podrejeni banki s sedežem v Republiki Sloveniji, ki
je vložila zahtevo za izdajo dovoljenja skupaj z EU nadrejeno banko ali banko,
ki je podrejena EU finančnemu holdingu ali EU mešanemu finančnemu
holdingu, na podlagi odločitve iz tretjega, četrtega in
šestega odstavka 291. člena ZBan-1.
25. člen
(Odvzem dovoljenja)
(1) Banka Slovenije odvzame
banki dovoljenje za uporabo naprednega pristopa:
(a)    če ravna v nasprotju z odredbo ali odredbo z dodatnimi ukrepi, s
katero ji je bila naložena odprava kršitev pri izpolnjevanju pogojev iz
pododdelka 2.5.2. tega sklepa;
(b)    če huje krši pogoje iz pododelka 2.5.2. tega sklepa.
(2) Banka Slovenije odvzame banki
dovoljenje za uporabo naprednega pristopa tudi na podlagi odločitve o odvzemu
dovoljenja za uporabo naprednega pristopa v bančni skupini, pri čemer se
smiselno upoštevata tretji, četrti in šesti odstavek 291. člena ZBan-1.
2.6. Kombinirana uporaba različnih pristopov
za izračun kapitalske zahteve za operativno tveganje
26. člen
(Splošno)
(1) Kombinirana uporaba različnih
pristopov za izračun kapitalske zahteve za operativno tveganje pomeni, da banka
pri izračunu kapitalske zahteve za operativno tveganje sešteva delne kapitalske
zahteve za operativno tveganje, izračunane po različnih pristopih (za posamezna
poslovna področja in/ali podružnice).
(2) Kombinirana uporaba različnih
pristopov za izračun kapitalske zahteve za operativno tveganje je dovoljena le,
če banka pridobi ustrezno dovoljenje Banke Slovenije.
(3) Praviloma je mogoča kombinacija
naprednega in standardiziranega pristopa ali naprednega in enostavnega pristopa,
izjemoma pa tudi standardiziranega in enostavnega pristopa.
2.6.1. Dovoljenje za kombinirano
uporabo naprednega in standardiziranega pristopa ali naprednega in enostavnega
pristopa
27. člen
(Pogoji in dokumentacija za izdajo
dovoljenja)
(1) Banka Slovenije izda
dovoljenje za kombinirano uporabo naprednega in standardiziranega pristopa ali
dovoljenje za uporabo naprednega in enostavnega pristopa, če sta izpolnjena
naslednja dva pogoja:
(a)    zajeta so vsa operativna tveganja banke. Uporabljena metodologija
merjenja operativnega tveganja ustrezno zajema različne dejavnosti, geografske
lokacije, vse osebe ali dele oseb ali druge, notranje določene primerne
delitve;
(b)    za dejavnosti banke, za katere se uporablja napredni pristop,
morajo biti izpolnjeni kvalifikacijski kriteriji iz pododdelka 2.5.2. tega
sklepa, za dejavnosti, za katere se uporablja standardizirani pristop, pa
morajo biti izpolnjeni kvalifikacijski kriteriji iz pododdelka 2.4.4. tega
sklepa.
(2) Zaradi doseganja učinkovitega
upravljanja z operativnim tveganjem mora banka izpolnjevati še naslednja dva
pogoja:
(a)    pomemben delež operativnega tveganja banke je zajet z naprednim
pristopom in/ali
(b)    banka se zaveže, da bo napredni pristop razširila na pomembni del
svojega poslovanja v časovnem okviru, dogovorjenem z Banko Slovenije.
(3) Izpolnjevanje pogojev iz prvega
odstavka tega člena banka dokazuje s predložitvijo naslednje dokumentacije v
okviru zahteve za izdajo dovoljenja:
(a)    prikaz, kako so zajeta vsa operativna tveganja banke, in prikaz,
kako uporabljena metodologija merjenja operativnega tveganja zajema različne
dejavnosti, geografske lokacije ali druge, notranje določene primerne delitve;
(b)    prikaz dejavnosti, za katere se uporablja napredni pristop in kako
so pri teh dejavnostih izpolnjeni kvalifikacijski kriteriji iz pododdelka
2.5.2. tega sklepa.
(4) Natančnejša navodila za sestavo
zahteve za izdajo dovoljenja za kombinirano uporabo naprednega in
standardiziranega pristopa ali dovoljenja za kombinirano uporabo naprednega in
enostavnega pristopa so navedena v prilogah III in IV tega sklepa.
28. člen
(Odvzem dovoljenja)
Banka Slovenije odvzame dovoljenje za
kombinirano uporabo naprednega in standardiziranega pristopa ali naprednega in
enostavnega pristopa:
(a)    če banka ravna v nasprotju z odredbo ali odredbo z dodatnimi
ukrepi, s katero ji je bila naložena odprava kršitev pri izpolnjevanju pogojev
iz prvega in drugega odstavka 27. člena tega sklepa;
(b)    če banka huje krši pogoje iz prvega in drugega odstavka
27. člena tega sklepa.
2.6.2. Dovoljenje za kombinirano uporabo
standardiziranega in enostavnega pristopa
29. člen
(Pogoji in dokumentacija za izdajo
dovoljenja)
(1) Banka Slovenije izda
dovoljenje za kombinirano uporabo standardiziranega in enostavnega pristopa
samo v izjemnih okoliščinah, kot je na primer nedavni prevzem nove dejavnosti
in/ali družbe, ki zahteva prehodno obdobje za uvedbo standardiziranega
pristopa. V izreku odločbe o izdaji dovoljenja za kombinirano uporabo
standardiziranega ali enostavnega pristopa Banka Slovenije določi tudi rok v
katerem mora banka uvesti standardizirani pristop za vsa poslovna področja
in/ali podružnice.
(2) Izpolnjevanje pogojev iz prvega
odstavka tega člena banka dokazuje s predložitvijo naslednje dokumentacije v
okviru zahteve za izdajo dovoljenja:
(a)    dokazilo o nastanku izjemnih okoliščin in njihov opis,
(b)    časovni načrt uvedbe standardiziranega pristopa za vsa poslovna
področja in/ali podružnice.
(3) Natančnejša navodila za sestavo
zahteve za izdajo dovoljenja Banke Slovenije za kombinirano uporabo
standardiziranega in enostavnega pristopa so navedena v prilogi V tega sklepa.
30. člen
(Odvzem dovoljenja)
Banka Slovenije odvzame dovoljenje za
kombinirano uporabo standardiziranega in enostavnega pristopa, če banka ne
uvede standardiziranega pristopa za vsa poslovna področja in/ali podružnice v
časovnem okviru, določenem v dovoljenju Banke Slovenije za kombinirano uporabo
standardiziranega in enostavnega pristopa.

Priloga
I: Zahteva za izdajo dovoljenja Banke Slovenije za uporabo naprednega pristopa
za izračun kapitalske zahteve za operativno tveganje
Priloga
II: Zahteva za izdajo dovoljenja Banke Slovenije za prehod z višjega na nižje
razvit pristop za izračun kapitalske zahteve za operativno tveganje
Priloga
III: Zahteva za izdajo dovoljenja Banke Slovenije za kombinirano uporabo
naprednega in standardiziranega pristopa za izračun kapitalske zahteve za
operativno tveganje
Priloga
IV: Zahteva za izdajo dovoljenja Banke Slovenije za kombinirano uporabo
naprednega in enostavnega pristopa za izračun kapitalske zahteve za operativno
tveganje
Priloga
V: Zahteva za izdajo dovoljenja Banke Slovenije za kombinirano uporabo
standardiziranega in enostavnega pristopa za izračun kapitalske zahteve za
operativno tveganje

Sklep o izračunu kapitalske zahteve za
operativno tveganje za banke in hranilnice (Uradni list RS, št. 135/06)
vsebuje naslednje prehodne in končno določbo:
»3. PREHODNE IN KONČNA DOLOČBA
31. člen
(Poslovno
področje "Trgovanje in prodaja na veliko")
Banka, ki uporablja standardizirani pristop
za izračun kapitalske zahteve za operativno tveganje in pri kateri osnova za
izračun kapitalske zahteve za poslovno področje "Trgovanje in prodaja na
veliko" dosega vsaj 50% skupne vrednosti osnove za izračun kapitalske
zahteve za operativno tveganje za vsa poslovna področja, lahko do
31. decembra 2012 za zadevno poslovno področje uporabi 15%.
32. člen
(Odlog začetka
uporabe standardiziranega pristopa za izračun kapitalske zahteve za kreditno
tveganje)
(1) Banka, ki v skladu s
405. členom ZBan-1 odloži začetek uporabe standardiziranega pristopa za
izračun kapitalske zahteve za kreditno tveganje do 1. januarja 2008, do
navedenega datuma ni dolžna izračunavati kapitalske zahteve za operativno
tveganje.
(2) Banka, ki začne uporabljati
standardizirani pristop ali pristop na podlagi notranjih bonitetnih sistemov za
izračun kapitalske zahteve za kreditno tveganje tekom leta 2007, mora z dnem
začetka uporabe omenjenega pristopa začeti uporabljati tudi določbe tega
sklepa.
33. člen
(Uporaba drugih
predpisov)
(1) Banka, ki bo do 1. januarja
2008 kapitalsko zahtevo za kreditno tveganje samo še delno izračunavala v
skladu s Sklepom o kapitalski ustreznosti bank in hranilnic (Uradni list RS,
št. 24/02, 85/02, 22/03, 36/04, 68/04, 103/04, 124/04, 62/05, 67/05 in
74/06), kapitalsko zahtevo za operativno tveganje na podlagi enostavnega ali
standardiziranega pristopa zmanjša za odstotek, ki predstavlja delež
izpostavljenosti, za katere se kapitalska zahteva še izračunava v skladu z
navedenim sklepom, v celotni izpostavljenosti.
(2) Za poslovni leti 2004 in 2005 se pri izračunu vsote čistih obrestnih in neobrestnih prihodkov namesto postavk iz
prvega odstavka 7. člena tega sklepa uporabijo vsebinsko ustrezne postavke
po Slovenskih računovodskih standardih ter sklepu o poslovnih knjigah.
34. člen
(Uveljavitev in
začetek uporabe sklepa)
Ta sklep začne veljati 1. januarja
2007, razen določb iz oddelka 2.5. tega sklepa, ki začnejo veljati
1. januarja 2008.«.

Sklep o spremembah in dopolnitvah Sklepa o
izračunu kapitalske zahteve za operativno tveganje za banke in hranilnice
(Uradni list RS, št. 85/10) vsebuje naslednjo končno določbo:
»8. člen
Ta sklep začne veljati 31. decembra
2010.«.

Sklep o spremembah in dopolnitvah Sklepa o
izračunu kapitalske zahteve za operativno tveganje za banke in hranilnice
(Uradni list RS, št. 60/13) vsebuje naslednjo končno določbo:
»4. člen
Ta sklep začne veljati naslednji dan po
objavi v Uradnem listu Republike Slovenije.«.