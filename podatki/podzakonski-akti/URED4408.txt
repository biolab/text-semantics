1. člen
S to uredbo se določajo pristojni organi in
kazenske določbe v zvezi z izvajanjem Uredbe (ES) št. 1925/2006 Evropskega
parlamenta in Sveta z dne 20. decembra 2006 o dodajanju vitaminov,
mineralov in nekaterih drugih snovi živilom (UL L št. 404 z dne 30. 12. 2006,
str. 26; v nadaljnjem besedilu: Uredba 1925/2006/ES).
2. člen
Pristojni organ za izvajanje Uredbe
1925/2006/ES in te uredbe je Ministrstvo za kmetijstvo, gozdarstvo in prehrano,
v delu, v katerem se nanašata na živila za posebne prehranske ali zdravstvene
namene in živila ali hrano v gostinski dejavnosti, institucionalnih obratih
prehrane in obratih za prehrano na delu, pa Ministrstvo za zdravje.
Uradni nadzor nad izvajanjem Uredbe
1925/2006/ES in te uredbe izvaja Inšpektorat Republike Slovenije za kmetijstvo,
gozdarstvo in hrano, v delu, ki se nanaša na živila živalskega izvora,
Veterinarska uprava Republike Slovenije in v delu, ki se nanaša na živila za
posebne prehranske ali zdravstvene namene in na živila ali hrano v gostinski
dejavnosti, institucionalnih obratih prehrane in obratih za prehrano na delu,
Zdravstveni inšpektorat Republike Slovenije.
3. člen
Z globo od 2.000 do 30.000 eurov se kaznuje
za prekršek pravna oseba, če:
-      
živilom dodaja vitamine in/ali minerale v nasprotju s 3. členom Uredbe
1925/2006/ES;
-      
ne upošteva omejitev oziroma prepovedi za dodajanje vitaminov in/ali
mineralov iz 4. člena Uredbe 1925/2006/ES;
-      
ne upošteva določb glede meril čistosti iz 5. člena Uredbe 1925/2006/ES;
-      
pri dodajanju vitaminov in mineralov ne izpolnjuje pogojev iz 6. člena
Uredbe 1925/2006/ES;
-      
označuje, predstavlja ali oglašuje živila, ki so jim bili dodani
vitamini in/ali minerali, v nasprotju s 7. členom Uredbe 1925/2006/ES;
-      
živilom dodaja druge snovi, kot so vitamini in minerali ali sestavine,
ki vsebujejo druge snovi, kot so vitamini in minerali, v nasprotju z 8. členom
Uredbe 1925/2006/ES.
Z globo od 800 do 12.000 eurov se za
prekršek iz prejšnjega odstavka kaznuje samostojni podjetnik posameznik.
Z globo od 120 do 1000 eurov se za prekršek
iz prvega odstavka tega člena kaznuje odgovorna oseba pravne osebe ali
odgovorna oseba samostojnega podjetnika posameznika.
Z globo od 40 do 400 eurov se za prekršek iz
prvega odstavka tega člena kaznuje posameznik.

Uredba o izvajanju Uredbe (ES) Evropskega
parlamenta in Sveta o dodajanju vitaminov, mineralov in nekaterih drugih snovi
živilom (Uradni list RS, št. 80/07)
vsebuje naslednjo končno določbo: 
»4. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi Uredbe o izvajanju Uredbe
(ES) Evropskega parlamenta in Sveta o dodajanju vitaminov, mineralov in
nekaterih drugih snovi živilom (Uradni list RS, št. 38/10) vsebuje naslednjo končno določbo: 
»2. člen
Ta uredba začne veljati naslednji dan po objavi
v Uradnem listu Republike Slovenije.«.