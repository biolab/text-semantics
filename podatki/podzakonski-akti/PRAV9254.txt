I. UVODNI DOLOČBI
1. člen
(predmet urejanja)
S tem pravilnikom Ustavno sodišče določa
pogoje, postopek in način preverjanja izpolnjevanja pogojev za napredovanje
sodnega osebja Ustavnega sodišča v plačne razrede.
2. člen
(podlaga za odločanje)
Podlaga za odločanje o napredovanju sodnih
oseb v višji plačni razred na delovnem mestu (v nadaljevanju napredovanje) je
ocena dela.
II. OCENA DELA IN MERILA OCENJEVANJA
3. člen
(osebna veljavnost)
Ocena dela se določi za vse sodno osebje ne
glede na možnost napredovanja v plačne razrede.
4. člen
(rok za določitev ocene dela)
(1) Ocene dela se določijo za obdobje
treh let (v nadaljevanju ocenjevalno obdobje), in sicer praviloma do
15. marca za pretekla koledarska leta.
(2) Za sodnice oziroma sodnike (v
nadaljevanju sodnik), dodeljene na delo na Ustavno sodišče, se ocena dela
izdela za obdobje, ki ga določa zakon, ki ureja sodniško službo.
5. člen
(seznanitev z oceno dela)
(1) Generalna sekretarka ali generalni
sekretar (v nadaljevanju generalni sekretar) oziroma direktorica ali direktor
službe (v nadaljevanju direktor službe), s sodno osebo v roku iz prvega
odstavka prejšnjega člena opravi razgovor, na katerem jo seznani z oceno dela v
ocenjevalnem obdobju.
(2) Ocena dela je obrazložena in se
hrani v osebnem spisu. Oceno dela za sodnike, dodeljene na delo na Ustavno
sodišče, predloži generalni sekretar tudi personalnemu svetu pristojnega
sodišča in predsednici oziroma predsedniku sodišča, kjer je dodeljeni sodnik
opravljal sodniško službo.
6. člen
(pogoji za določitev ocene dela v
ocenjevalnem obdobju)
(1) V ocenjevalnem obdobju se ocenijo
sodne osebe, ki so opravljale delo v tem obdobju.
(2) Ne glede na določbo prejšnjega
odstavka se določi ocena dela za sodno osebo po izteku prvega leta od začetka
zaposlitve v sekretariatu Ustavnega sodišča.
7. člen
(določitev ocene dela v primeru odsotnosti
z dela)
Za sodno osebo, za katero se ob preverjanju
možnosti za napredovanje ugotovi, da je dejansko opravljala delo manj kot tri
leta od začetka zaposlitve oziroma od izteka zadnjega napredovalnega obdobja
zaradi odsotnosti z dela zaradi koriščenja starševskega dopusta ali zaradi
zdravstvenih in drugih upravičenih razlogov v posameznem koledarskem letu, se
določi ocena za ocenjevalno obdobje na podlagi kakovosti in obsega dejanskega
opravljanja dela.
8. člen
(ocene dela)
(1) Ocena dela v ocenjevalnem obdobju
se oceni z ocenami dela nezadovoljivo, zadovoljivo, dobro, zelo dobro in odlično.
(2) Nezadovoljiva ocena delovne
uspešnosti pomeni nezadovoljivo opravljeno delo, to je v celoti pod pričakovanji
glede na merila ocenjevanja v ocenjevalnem obdobju.
(3) Zadovoljiva ocena delovne
uspešnosti pomeni zadovoljivo opravljeno delo, to je delno v skladu s
pričakovanji in delno pod pričakovanji glede na merila ocenjevanja v
ocenjevalnem obdobju.
(4) Dobra ocena delovne uspešnosti
pomeni dobro opravljeno delo, to je v skladu s pričakovanji glede na merila
ocenjevanja v ocenjevalnem obdobju.
(5) Zelo dobra ocena delovne uspešnosti
pomeni zelo dobro opravljeno delo, to je nad pričakovanji glede na merila
ocenjevanja v ocenjevalnem obdobju.
(6) Odlična
ocena delovne uspešnosti pomeni odlično opravljeno delo, to je visoko nad pričakovanji glede na kriterije ocenjevanja v ocenjevalnem
obdobju.
9. člen
(merila za določitev ocene dela)
Sodne osebe se v ocenjevalnem obdobju
ocenjujejo glede na:
-      
rezultate dela,
-      
samostojnost, ustvarjalnost in natančnost pri
opravljanju dela,
-      
zanesljivost pri opravljanju dela,
-      
kvaliteto sodelovanja in organizacijo dela ter
-      
druge sposobnosti v zvezi z opravljanjem dela.
10. člen
(merilo doseženih rezultatov dela)
Pri ocenjevanju delovne uspešnosti po
merilu doseženih rezultatov dela se upoštevata kakovost in količina
opravljenega dela. Pri sodnih osebah, ki neposredno organizirajo, razporejajo
in nadzirajo delo drugih sodnih oseb, se upošteva tudi doseženo razmerje med
pričakovanimi in doseženimi cilji posamezne organizacijske enote.
11. člen
(merila samostojnosti, ustvarjalnosti in
natančnosti pri opravljanju dela)
(1) Pri ocenjevanju delovne uspešnosti
po merilu samostojnosti se upošteva raven samostojnosti pri izvajanju nalog
glede na potrebo po dajanju natančnih navodil in po nadzorovanju.
(2) Pri ocenjevanju delovne uspešnosti
po merilu ustvarjalnosti se upoštevata ustvarjalnost in kvaliteta pri
opravljanju nalog, predlaganje novih ali izboljšanje obstoječih metod dela ter
dajanje koristnih pobud in predlogov, ki prispevajo k večji učinkovitosti
izvedbe nalog.
(3) Pri ocenjevanju delovne uspešnosti
po merilu natančnosti pri opravljanju dela se upošteva zlasti pogostost napak
pri opravljanju dela.
12. člen
(merilo zanesljivosti pri opravljanju
dela)
Pri ocenjevanju delovne uspešnosti po
merilu zanesljivosti pri opravljanju dela se upoštevajo zlasti redno in
pravilno izpolnjevanje obveznosti, ter popoln in točen prenos informacij, pomembnih
za izvajanje nalog.
13. člen
(merili kvalitete sodelovanja in
organizacije dela)
(1) Pri ocenjevanju delovne uspešnosti
po merilu kvalitete sodelovanja se upoštevajo zlasti sposobnost medsebojnega
sodelovanja, odnos do strank in sodelavcev, pri vodjih organizacijskih enot pa
tudi sposobnosti motiviranja, sposobnost preprečevanja in obvladovanja težavnih
oziroma konfliktnih situacij.
(2) Pri ocenjevanju
delovne uspešnosti po merilu organizacije dela se upoštevajo zlasti
organizirano in načrtovano izkoriščanje delovnega časa glede na vsebino nalog
in postavljene roke ter prilagoditev nepredvidenim okoliščinam.
14. člen
(merilo drugih sposobnosti v zvezi z
opravljanjem dela)
(1) Pri ocenjevanju delovne uspešnosti
po merilu drugih sposobnosti v zvezi z opravljanjem dela se lahko upoštevajo
posamezne posebne lastnosti oziroma znanja sodne osebe, ki lahko bistveno
prispevajo k izboljšanju kvalitete in učinkovitosti dela Ustavnega sodišča.
(2) Če se pri ocenjevanju delovne
uspešnosti upošteva kriterij iz prejšnjega odstavka, se oceno dela vpiše
ocenjevana lastnost oziroma posebnost, ki je bila upoštevana.
15. člen
(upoštevanje ocene uspešnosti dela)
(1) Pri določitvi ocene dela se
upošteva ocenjena uspešnost dela na podlagi seštevka števila točk, ki jih je
sodna oseba dosegla z ovrednotenjem kriterijev za določitev dela plače za redno
delovno uspešnost, ki so:
-      
znanje in strokovnost,
-      
kakovost in natančnost,
-      
odnos do dela in delovnih sredstev,
-      
obseg in učinkovitost dela in
-      
inovativnost.
(2) Delovna uspešnost iz prejšnjega
odstavka se ocenjuje na način, določen s kolektivno pogodbo za javni sektor.
III. NAPREDOVANJE
16. člen
(število napredovanj)
Sodne osebe napredujejo za največ pet
plačnih razredov glede na razpon plačnih razredov, ki je določen v Pravilniku o
sistemizaciji delovnih mest, zaposlovanju in napredovanju v nazivih v
Sekretariatu Ustavnega sodišča. Na delovnih mestih namestnik generalnega
sekretarja, pomočnik generalnega sekretarja, direktor službe in predstojnik
službe ni mogoče napredovanje v plačnih razredih.
17. člen
(odločanje o napredovanju)
(1) Generalni sekretar oziroma
direktor službe preverita izpolnjevanje pogojev za napredovanje vsaka tri leta
od začetka zaposlitve oziroma od izteka zadnjega napredovalnega obdobja.
(2) O napredovanju v višji plačni
razred odloči Personalna komisija Ustavnega sodišča (v nadaljevanju Personalna
komisija) na predlog generalnega sekretarja oziroma direktorja službe.
18. člen
(pogoji za napredovanje in napredovalna
obdobja)
(1) Sodna oseba napreduje za en plačni
razred, če je njeno delo ocenjeno z oceno dela odlično.
(2) Sodna oseba lahko napreduje za dva
plačna razreda hkrati, če je njeno delo dvakrat
zapored ocenjeno z oceno dela odlično.
19. člen
(napredovanje)
(1) Sodna oseba napreduje z dnem, ki
je določen v odločitvi o napredovanju.
(2) Od dneva napredovanja po prejšnjem
odstavku začne teči novo napredovalno obdobje.
IV. DOLOČITEV OCENE DELA, NJEN PREIZKUS IN ODLOČITEV O
NAPREDOVANJU
20. člen
(določitev ocene dela)
(1) Za sodno osebje, ki opravlja
naloge na uradniških delovnih mestih, ki se izvajajo v položaju, določi oceno
dela generalni sekretar.
(2) Za sodno osebje strokovne
službe določi oceno dela generalni sekretar na predlog namestnika generalnega
sekretarja in na predlog pomočnikov generalnega sekretarja.
(3) Za sodno osebje službe za analize
in mednarodno sodelovanje, službe za dokumentacijo in informatiko in glavne
pisarne določi oceno dela generalni sekretar na predlog predstojnic oziroma
predstojnikov služb (v nadaljevanju predstojnik službe) in vodje glavne
pisarne.
(4) Generalni sekretar lahko pooblasti
za določitev ocene dela po prejšnjih odstavkih namestnika ali pomočnika
generalnega sekretarja ali predstojnika službe.
(5) Za sodno osebje službe za splošne
in finančne zadeve določi oceno dela direktor službe na predlog sodnih oseb, ki
neposredno organizirajo, razporejajo in nadzirajo delo sodnih oseb.
21. člen
(zahteva za določitev ocene dela oziroma
za njen preizkus)
(1) Če ocena dela ni izdelana tri
mesece po izteku ocenjevalnega obdobja, lahko sodna oseba zahteva, naj se ocena
dela izdela. Generalni sekretar ali direktor službe določi oceno dela v 30 dneh
od vložitve zahteve. Če ocena dela ni izdelana v tem roku, lahko sodna oseba po
izteku tega roka zahteva od Personalne komisije, naj predstojniku državnega
organa naroči izdelavo ocene dela.
(2) Če sodna oseba zahteva preizkus
ocene dela, se ta opravi pred Personalno komisijo, če preizkus zahteva sodna
oseba, ki je na položaju oziroma svetovalka ali svetovalec Ustavnega sodišča.
Generalni sekretar ali direktor službe, ki je določil oceno dela, ne sodeluje pri odločanju Personalne
komisije o zahtevi za preizkus ocene dela. V drugih primerih se preizkus ocene
dela opravi pred komisijo, ki jo glede na svoje pristojnosti imenuje generalni
sekretar.
22. člen
(dodatek k pogodbi o zaposlitvi oziroma
sklep o določitvi plačnega razreda)
(1) Ob napredovanju v višji plačni
razred se sklene dodatek k pogodbi o zaposlitvi (v nadaljevanju dodatek).
(2) Dodatek vsebuje število plačnih
razredov napredovanja na delovnem mestu oziroma v nazivu in plačni razred
osnovne plače sodne osebe ter podlago za določitev osnovne plače in višino
njenih posameznih delov.
(3) Predlog dodatka mora biti sodni
osebi predložen v podpis najkasneje 15 dni po odločitvi Personalne komisije.
(4) Če sodna oseba odkloni podpis
dodatka k pogodbi, ji Personalna komisija izda sklep o napredovanju, zoper
katerega je dovoljena pritožba.
(5) O pritožbi odloča Komisija za
pritožbe Ustavnega sodišča.

Pravilnik o pogojih in postopku za napredovanje
sodnega osebja Ustavnega sodišča v plačne razrede (Uradni list RS, št. 89/08)
vsebuje naslednji prehodni in končno določbo:
»V. PREHODNI IN KONČNA DOLOČBA
23. člen
(prevedba
letnih ocen dela)
(1) V napredovalno obdobje po tem
pravilniku se šteje tudi obdobje od zadnjega napredovanja pred njegovo
uveljavitvijo.
(2) Letne ocene dela, določene po
splošnih aktih, ki so veljali pred uveljavitvijo tega pravilnika, predstojnik državnega
organa ob prvem preverjanju izpolnjevanja pogojev za napredovanje upošteva kot
sestavni del ocene dela po tem pravilniku.
24. člen
(uveljavitev)
Ta pravilnik začne veljati naslednji dan po
objavi na oglasni deski Ustavnega sodišča in se objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o pogojih in postopku za napredovanje sodnega osebja Ustavnega
sodišča v plačne razrede (Uradni list RS, št. 34/12) vsebuje naslednjo končno določbo:
»6. člen
Ta pravilnik začne veljati naslednji dan po
objavi na oglasni deski Ustavnega sodišča, objavi pa se še na intranetni strani
Ustavnega sodišča in v Uradnem listu Republike Slovenije.«.