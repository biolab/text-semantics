1. člen
S tem pravilnikom se določa višina povračila stroškov, ki
gredo tožniku v primerih, ki jih določa tretji odstavek 25. člena zakona o
upravnem sporu.
2. člen
(1) Kot način obravnavanja zadeve sodišče pri določitvi in
povrnitvi stroškov upošteva, ali je bila zadeva rešena na seji ali na glavni
obravnavi. Za zadevo rešeno na seji, se šteje tudi zadeva rešena po sodniku
posamezniku brez glavne obravnave. 
(2) Glede na posamezna opravljena procesna dejanja tožnika
sodišče upošteva ali je tožnika v postopku zastopal pooblaščenec, ki je
odvetnik, ali tožnik ni imel pooblaščenca, ki je odvetnik, oziroma ali je
tožnik nastopal sam.
3. člen
(1) Če je bila zadeva rešena na seji in tožnik v postopku ni
imel pooblaščenca, ki je odvetnik, se mu priznajo stroški v višini 15 eurov. 
(2) Če je bila zadeva rešena na seji in je tožnika v postopku
zastopal pooblaščenec, ki je odvetnik, se mu priznajo stroški v višini 285
eurov. 
(3) Če je bila zadeva rešena na glavni obravnavi in tožnik v
postopku ni imel pooblaščenca, ki je odvetnik, se mu priznajo stroški v višini 25
eurov. 
(4) Če je bila zadeva rešena na glavni obravnavi in je
tožnika v postopku zastopal pooblaščenec, ki je odvetnik, se mu priznajo
stroški v višini 385 eurov.
4. člen
Če je moral tožnik v postopku stvar dodatno pojasnjevati z
obrazloženimi vlogami, se mu priznajo še stroški v višini 10% od zneskov
določenih v prejšnjem členu.
5. člen
Pri določitvi in povrnitvi stroškov tožniku po tem pravilniku
se ne uporabljajo določbe drugih predpisov, razen v primeru, če v postopku
nastanejo tudi stroški prič, izvedencev in tolmačev, ko se ti stroški povrnejo
na podlagi zakona, ki ureja pravdni postopek in podzakonskih predpisov, izdanih
na njegovi podlagi.

Pravilnik o povrnitvi stroškov tožniku v
upravnem sporu (Uradni list RS, št. 24/07) vsebuje naslednjo končno določbo:
»6. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembi Pravilnika o povrnitvi
stroškov tožniku v upravnem sporu (Uradni list RS, št. 107/13) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem
listu Republike Slovenije.«.