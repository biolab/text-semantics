1. člen
Vlada Republike Slovenije ugotavlja, da je osnutek
lokacijskega načrta za železniško progo Puconci–Hodoš–državna meja (v
nadaljevanju: osnutek lokacijskega načrta), ki ga je izdelal ZEU – Družba za
načrtovanje in inženiring d.o.o. Murska Sobota v maju 1996, pod št. projekta
20/95-LN/MS, pripravljen v skladu z usmeritvami prostorskih sestavin
dolgoročnega plana SR Slovenije za obdobje od leta 1986–2000 (Uradni list SRS,
št. 1/86, 41/87, 12/89 in Uradni list RS, št. 36/90, 27/91), v skladu s
prostorskimi sestavinami srednjeročnega družbenega plana SR Slovenije za
obdobje 1986–1990 (Uradni list SRS, št. 2/86, 41/87, 23/89), v skladu z odlokom
o spremembah in dopolnitvah prostorskih sestavin dolgoročnega in srednjeročnega
družbenega plana Republike Slovenije (Uradni list RS, št. 72/95), v skladu s
programom priprave prostorskih izvedbenih načrtov, ki jih bo v skladu s
srednjeročnim družbenim planom Republike Slovenije za obdobje 1986–1990
sprejela Vlada Republike Slovenije (Uradni list SRS, št. 19/86, 3/88 in Uradni
list RS, št. 10/90, 59/93, 56/94 in 73/95) ter v skladu z zakonom in je
primeren za javno razgrnitev.
2. člen
Osnutek lokacijskega načrta se javno razgrne na sedežu Urada
Republike Slovenije za prostorsko planiranje. 
Osnutek lokacijskega načrta se pošlje tudi Občini Puconci,
Občini Gornji Petrovci in Občini Hodoš-Šalovci s predlogom, da skladno s
svojimi predpisi poskrbijo za izvedbo njegove javne razgrnitve in za
organizacijo ustrezne javne obravnave ter, da se območje, ki ga opredeljuje
osnutek lokacijskega načrta, prevzame v prostorske sestavine njihovega
dolgoročnega in srednjeročnega družbenega plana.
3. člen
Javna razgrnitev osnutka lokacijskega načrta na sedežu Urada
Republike Slovenije za prostorsko planiranje mora trajati en mesec od objave
tega sklepa, Občini Puconci, Občini Gornji Petrovci in Občini Hodoš-Šalovci pa
se predlaga, da osnutek lokacijskega načrta tudi javno razgrnejo za en mesec, s
pričetkom razgrnitve naslednji dan po njegovem prejemu.
4. člen
V času javne razgrnitve iz prejšnjega člena lahko k osnutku
lokacijskega načrta posredujejo pripombe in predloge pravne osebe s sedežem v
Republiki Sloveniji in fizične osebe s stalnim bivališčem v Republiki
Sloveniji. 
Pripombe in predlogi iz prejšnjega odstavka se posredujejo
Ministrstvu za okolje in prostor, lahko pa tudi Občini Puconci, Občini Gornji
Petrovci in Občini Hodoš-Šalovci.
5. člen
Po preteku javne razgrnitve osnutka lokacijskega načrta
pristojni organi Občine Puconci, Občine Gornji Petrovci in Občine Hodoš-Šalovci
oblikujejo stališča in predloge k osnutku lokacijskega načrta ter jih pošljejo
Vladi Republike Slovenije.
6. člen
Ministrstvo za okolje in prostor mora pravočasno prejete
pripombe in predloge iz 4. člena tega sklepa ter stališča in pripombe iz
prejšnjega člena obravnavati ter zavzeti do njih stališča. Na podlagi teh
stališč se bo osnutek lokacijskega načrta dopolnil, pridobila soglasja
pristojnih organov, organizacij in skupnosti ter pripravile druge potrebne tehnične
rešitve. Tako dopolnjeni osnutek lokacijskega načrta pošlje Ministrstvo za
okolje in prostor Vladi Republike Slovenije.
7. člen
Ta sklep se objavi v Uradnem listu Republike Slovenije.
Št. 350-04/96-11/1-8
Ljubljana, dne 27. junija 1996.
Vlada Republike Slovenije
dr. Janez Drnovšek l. r.
Predsednik