I. SPLOŠNE DOLOČBE
1. člen
(vsebina sklepa)
(1) Ta sklep določa:
-       
vrste in podrobnejše značilnosti omejenih skladov iz 241. člena
Zakona o zavarovalništvu (Uradni list RS, št. 93/15; v nadaljnjem
besedilu: ZZavar-1),
-       
postopke za identifikacijo omejenih skladov, njihovih sredstev in
obveznosti,
-       
podrobnejša pravila za izračun teoretičnega zahtevanega solventnostnega
kapitala omejenega sklada za ugotavljanje presežka ali primanjkljaja lastnih
virov sredstev omejenega sklada glede na zahtevani solventnostni kapital, in
-       
podrobnejša pravila za poročanje o omejenih skladih.
(2) Vsebina tega sklepa se povezuje z vsebino 80. do 81.
in 216. do 217., 234. in 330. člena Delegirane uredbe Komisije (EU)
2015/35 z dne 10. oktobra 2014 o dopolnitvi Direktive 2009/138/ES Evropskega
parlamenta in Sveta o začetku opravljanja in opravljanju dejavnosti zavarovanja
in pozavarovanja (Solventnost II) (UL L št. 12, 17. januarja 2015,
str. 1, v nadaljnjem besedilu: Delegirana uredba).
(3) Kadar se ta sklep sklicuje na določbe drugih
predpisov, se te določbe uporabljajo v njihovem vsakokratnem veljavnem
besedilu.
(4) Ta sklep se uporablja za zavarovalnice in
pozavarovalnice (v nadaljevanju: zavarovalnice).
2. člen
(opredelitve)
(1) Omejeni sklad so sredstva in obveznosti zavarovalnice,
ki nastanejo kot posledica lastnosti enega ali več zavarovalnih produktov in ki
jih zavarovalnica upravlja tako, kot da bi bila sredstva in obveznosti ločenega
podjema (v nadaljevanju: ureditev).
(2) Omejeni sklad nastane v primeru, ko lastnosti
ureditve omejijo razpoložljivost dela kapitala za nadomeščanje izgub v okviru
časovno neprekinjenega poslovanja. Ureditve, ki vplivajo na zmožnost pokrivanja
izgub samo v primeru prenehanja, se ne štejejo za omejene sklade.
3. člen
(lastnosti omejenih skladov)
(1) Omejeni skladi lahko nastanejo pri premoženjskih in
življenjskih zavarovanjih. Omejeni skladi so lahko ureditve z udeležbo pri
dobičku ali ureditve, kjer ni udeležbe pri dobičku. Omejeni skladi imajo
naslednje lastnosti:
1.     
v okviru časovno neprekinjenega poslovanja obstaja omejitev na
sredstvih, povezana z določenimi obveznostmi, zaradi katerih nastanejo omejeni
lastni viri sredstev v smislu prvega odstavka 241. člena ZZavar-1;
2.     
sredstva in obveznosti omejenega sklada predstavljajo zaključeno celoto,
pri čemer ni nujno, da zavarovalnica upravlja z njimi kot z ločenim podjemom;
3.     
zavarovalnica lahko v vsakem trenutku identificira postavke, na katere
se omejitve nanašajo. Če so prihodki iz oziroma donosi na sredstva omejenega
sklada podvrženi omejitvam, jih zavarovalnica lahko identificira v vsakem
trenutku.
(2) Ureditve in produkti, ki v splošnem ne predstavljajo
omejenega sklada:
1.     
produkti življenjskega zavarovanja z naložbenim tveganjem, pri katerem
zavarovalec prevzema naložbeno tveganje, povezano s spremembo vrednosti enot
premoženja kolektivnih naložbenih podjemov za vlaganja v prenosljive vrednostne
papirje, kot jih določa zakon, ki ureja investicijske sklade in družbe za
upravljanje, oziroma vrednosti indeksa vrednostnih papirjev oziroma druge
referenčne vrednosti;
2.     
zavarovalno-tehnične rezervacije in druge rezervacije, ki jih
zavarovalnice izkazujejo v letnih poročilih, pripravljenih v skladu s
podzakonskim predpisom, ki ureja letno poročilo zavarovalnic, niso omejeni
skladi samo zato, ker so v takih poročilih prikazane ločeno;
3.     
navadni posli pozavarovanja pod pogojem, da posamezne pozavarovalne
pogodbe ne omejujejo razpoložljivosti sredstev zavarovalnice;
4.     
sredstva, namenjena pokrivanju zavarovalno-tehničnih rezervacij v
primeru prenehanja poslovanja, vključno s sredstvi v posebnih registrih;
5.     
ločitev sredstev in obveznosti premoženjskih in življenjskih zavarovanj
zaradi kompozitnosti zavarovalnice. Pri tem je potrebno upoštevati, da znotraj
posameznih segmentov poslovanja kompozitnih zavarovalnic lahko nastanejo
omejeni skladi;
6.     
presežek sredstev nad obveznostmi, ki predstavlja presežna sredstva, v
splošnem ni omejen. Lahko pa je omejen, če nastane znotraj omejenega sklada;
7.     
prenos portfelja zavarovalnih pogodb v primeru reorganizacije ali
prenehanja zavarovalnice;
8.     
izkustveni skladi, pri katerih so zavarovalci upravičeni le do deleža,
ki je opredeljen z zavarovalnimi pogoji in je v celoti vrednoten v
zavarovalno-tehničnih rezervacijah, morebitni presežni donos sklada pa je
prosto prenosljiv.
II. POSTOPKI ZA DOLOČITEV OMEJENIH SKLADOV
4. člen
(identifikacija omejenih skladov)
(1) Zavarovalnica identificira omejitve sredstev in
lastnih virov sredstev na podlagi določil zavarovalnih pogodb, upravičenj upravičencev
ali zavarovanih nevarnosti, za kritje katerih se lahko uporabijo ta sredstva
ali lastni viri sredstev.
(2) Pri identifikaciji omejitev zavarovalnica upošteva
vsaj:
1.     
pogodbena določila zavarovalnih pogodb;
2.     
kakršno koli ločeno pravno ureditev, ki velja poleg zavarovalnih pogojev;
3.     
določbe v pogodbi o ustanovitvi, statutu ali drugih aktih, ki veljajo za
poslovanje zavarovalnice;
4.     
določbe zakonov ali podzakonskih aktov, ki se nanašajo na zasnovo
zavarovalnih produktov ali na potek odnosa med zavarovalnico in zavarovalci;
5.     
določbe zakonodaje Evropske unije, ne glede na to ali so prenesene ali
veljajo neposredno;
6.     
ureditve, določene s sklepom sodišča ali drugega pristojnega organa, v
skladu s katerimi se zahteva ločitev ali omejitve sredstev in lastnih virov
sredstev, da se zaščiti eno ali več skupin zavarovalcev.
5. člen
(sredstva in obveznosti omejenega sklada)
(1) Sredstva omejenega sklada so vsa sredstva in z njimi
povezani denarni tokovi, ki so omejena v smislu 4. člena tega sklepa.
(2) Obveznosti omejenega sklada so:
1.     
obveznosti, ki izvirajo iz zavarovalnih pogodb, ki jih pokriva omejeni
sklad, ali
2.     
obveznosti, za katere se lahko uporabljajo sredstva, ki so predmet
omejitev.
V primeru ureditev z udeležbo pri dobičku je najboljša ocena
bodočih pripisov dobičkov sestavni del obveznosti omejenega sklada. Pri
vrednotenju obveznosti omejenega sklada zavarovalnica uporablja iste metode,
kot če obveznosti ne bi bile del omejenega sklada.
(3) Pri uporabi drugega odstavka 80. člena
Delegirane uredbe zavarovalnice za prihodnje prenose, ki jih je mogoče
pripisati delničarjem zavarovalnice, štejejo:
1.     
da so relevantni le za ureditve z udeležbo pri dobičku;
2.     
da nastanejo, ko se pripadajoči prihodnji pripisi dobičkov upoštevajo
pri izračunu najboljše ocene obveznosti;
3.     
da so del presežka sredstev nad obveznostmi omejenega sklada, ne pa
obveznost omejenega sklada;
4.     
da vključujejo obveznosti za neizvršene prenose sredstev iz omejenega
sklada, ki pripadajo delničarjem na osnovi pripisanih dobičkov zavarovalcem, že
vključenih v pogodbena jamstva.
6. člen
(vrste omejenih skladov)
(1) Vrste omejenih skladov so:
1.     
ureditev, ki se nanaša na zavarovalne produkte z udeležbo pri dobičku,
ki je na voljo le za kritje izgub, ki nastanejo v zvezi z določenimi
zavarovalci ali v zvezi z določenimi tveganji in v primeru obstoja naslednjih
ključnih lastnosti:
a.   
zavarovalci po teh pogodbah imajo drugačne pravice v primerjavi z
drugimi zavarovalci pri isti zavarovalnici;
b.   
sredstva in donos na sredstva te ureditve niso na razpolago za
pokrivanje obveznosti ali izgub iz drugih delov poslovanja;
c.   
presežek sredstev nad obveznostmi te ureditve predstavlja omejene lastne
vire sredstev, ki niso na razpolago za pokrivanje obveznosti ali izgub iz
drugega dela poslovanja;
d.   
običajno je zagotovljena udeležba pri dobičku v okviru omejenega sklada,
pri čemer zavarovalci prejmejo najmanjši delež dobička, ustvarjenega v skladu,
ki se razdeli prek dodatnih ugodnosti ali nižje premije, pri čemer lahko po
potrebi delničarji zavarovalnice nato prejmejo preostanek tega dobička;
2.     
pravno zavezujoč sporazum ali skrbništvo, oblikovano v korist zavarovalcev,
kadar v okviru zavarovalne pogodbe ali ločeno od nje sporazum določa, da je
treba nekatere premoženjske koristi ali sredstva dati v skrbništvo ali da mora
zanje veljati pravno zavezujoč sporazum ali dajatev v korist določenih
zavarovalcev;
3.     
omejeni skladi, ki odražajo omejitve posameznih sredstev in lastnih
virov sredstev, kot je določeno v pogodbi o ustanovitvi, statutu ali drugih
aktih, ki veljajo za poslovanje zavarovalnice;
4.     
omejeni skladi, oblikovani zato, da se upošteva učinek omejitev ali
dogovorov, določenih v nacionalni zakonodaji;
5.     
pokojninski sklad v skladu s 4. členom Direktive 2003/41/ES
(Direktive 2003/41/ES o dejavnostih in nadzoru institucij za poklicno
pokojninsko zavarovanje in Direktive Evropskega parlamenta in Sveta z dne
21. maja 2013 o spremembi Direktive 2003/41/ES o dejavnostih in nadzoru
institucij za poklicno pokojninsko zavarovanje, Direktive 2009/65/ES o
usklajevanju zakonov in drugih predpisov o kolektivnih naložbenih podjemih za
vlaganja v prenosljive vrednostne papirje (KNPVP) in Direktive 2011/61/EU o
upraviteljih alternativnih investicijskih skladov v zvezi s prevelikim
zanašanjem na bonitetne ocene) ali druga oblika pokojninskih zavarovanj, pri
katerih so vplačane premije odbitna postavka od davčne osnove zavarovanca. Pri
tem velja, da v primeru:
a.     če
zavarovalnica pridobi dovoljenje za uporabo pristopa, ki temelji na trajanju,
za podmodul tveganja lastniških vrednostnih papirjev v skladu z
213. členom ZZavar-1, zanjo ne veljajo določila III. poglavja tega sklepa
o ločenem računanju solventnostne kapitalske zahteve za omejeni sklad;
b.     če
zavarovalnica upravlja pokojninski sklad, oblikovan kot vzajemni pokojninski
sklad ali krovni vzajemni pokojninski sklad, za ta sklad ne veljajo določila
III. poglavja o ločenem računanju solventnostne kapitalske zahteve,
zavarovalnica pa za ta sklad kot postavko obveznosti v bilanci stanja za namen
ugotavljanja izpolnjevanja obveznosti zavarovalnice glede obvladovanja tveganj
izkaže vrednost jamstva za minimalno zajamčeno donosnost, vrednoteno v skladu s
174. členom ZZavar-1.
(2) Zavarovalnice, ki uporabljajo uskladitveno
prilagoditev krivulje netvegane obrestne mere, za portfelje obveznosti in
pripadajočih oziroma dodeljenih sredstev, za katere se uporabi uskladitvena
prilagoditev krivulje netvegane obrestne mere, upoštevajo določbe 5. člena
ter določbe III. In IV. poglavja tega sklepa.
7. člen
(upoštevanje načela pomembnosti)
(1) Zavarovalnice ocenijo pomembnost omejenega sklada na
podlagi:
1.     
tveganj, ki izvirajo iz omejenega sklada ali jih pokriva omejeni sklad;
2.     
sredstev in obveznosti v omejenem skladu;
3.     
zneska omejenih lastnih virov sredstev omejenega sklada, njihove
spremenljivosti skozi čas in deleža v celotnem znesku lastnih virov sredstev;
4.     
deleža, ki ga omejeni sklad ali vsi omejeni skladi zavarovalnice skupaj
predstavljajo v vseh sredstvih in kapitalskih zahtevah zavarovalnice;
5.     
učinka zmanjšanja diverzifikacije v izračunu zahtevanega solventnostnega
kapitala zaradi upoštevanja omejenega sklada.
(2) Če zavarovalnica oceni, da omejeni sklad ni pomemben,
mora vključiti sredstva in obveznosti omejenega sklada v izračun celotnega
zahtevanega solventnostnega kapitala in zmanjšati uskladitvene rezerve za
skupni znesek postavk omejenih lastnih virov sredstev, kot to določa
81. člena Delegirane uredbe, ni pa ji potrebno zahtevanega solventnostnega
kapitala omejenega sklada računati po postopkih, določenih v III. poglavju tega
sklepa.
8. člen
(dokumentacija)
Zavarovalnica pisno opredeli:
1.     
interne postopke za identifikacijo in rezultate identifikacije omejenih
skladov;
2.     
interne postopke za opredelitev pomembnosti in rezultat ocene
pomembnosti omejenih skladov.
III. IZRAČUN ZAHTEVANEGA SOLVENTNOSTNEGA KAPITALA
9. člen
(upoštevanje vseh omejitev)
Zavarovalnica pri izračunu zahtevanega solventnostnega
kapitala upošteva vse omejitve sredstev in lastnih virov sredstev v okviru
neprekinjenega poslovanja, ne glede na obdobje, v katerem veljajo te omejitve.
10. člen
(izračun zahtevanega solventnostnega kapitala omejenega
sklada – standardna formula)
(1) Zavarovalnica izvede izračun zahtevanega
solventnostnega kapitala omejenega sklada, kot da bi bil omejeni sklad ločen
podjem. Zavarovalnica v izračun vključi kapitalsko zahtevo za operativno
tveganje ter morebitne ustrezne prilagoditve zaradi možnosti pokrivanja izgub s
hkratnim zmanjšanjem tehničnih rezervacij in zaradi odloženih davkov.
(2) Pri združevanju kapitalskih zahtev po najslabšem
možnem scenariju za zavarovalnico kot celoto, za vsak podmodul in modul
tveganja, z uporabo postopka za združevanje v standardni formuli v skladu z
203. členom ZZavar-1, lahko zavarovalnice pripoznajo razpršenost tveganj
znotraj omejenega sklada.
(3) Zavarovalnica izračuna zahtevani solventnostni
kapital na ravni posameznega omejenega sklada brez upoštevanja učinka
zmanjševanja tveganj zaradi morebitnih prihodnjih diskrecijskih upravičenj. V
primeru udeležbe pri dobičku zavarovalnica v zvezi s spremembo prihodnjih
stopenj udeležbe na dobičku oblikuje realne predpostavke, ki ustrezno
upoštevajo vpliv šoka na ravni omejenega sklada, vključno z vplivom na vrednost
prihodnjih prenosov, ki jih je mogoče pripisati delničarjem, ter morebitne
pogodbene, pravne in zakonske zahteve, ki urejajo mehanizem za udeležbo pri
dobičku.
(4) Če se pri uporabi dvosmernih scenarijev zgodi, da je
kapitalska zahteva za najbolj neugoden scenarij negativna tudi ob upoštevanju
morebitnega povečanja obveznosti zaradi mehanizmov za udeležbo pri dobičku in
bi zato to povzročilo povečanje osnovnih lastnih virov sredstev znotraj
omejenega sklada, je treba to kapitalsko zahtevo določiti na vrednost nič.
11. člen
(izračun zahtevanega solventnostnega kapitala omejenega
sklada – notranji model)
(1) Pri uporabi notranjega modela za izračun zahtevanega
solventnostnega kapitala omejenega sklada zavarovalnica zagotovi, da:
1.     
notranji model ovrednoti zahtevani solventnostni kapital za posamezne
omejene sklade, kot da bi bil vsak omejeni sklad ločen podjem;
2.     
je izračun skladen z izračunom zahtevanega solventnostnega kapitala za
zavarovalnico kot celoto;
3.     
izračun upošteva tehnike zmanjševanja tveganj in prihodnje ukrepe
upravljanja, ki so skladni z določili 10. člena tega sklepa ter s
tehnikami zmanjševanja tveganj in prihodnjimi ukrepi upravljanja, ki jih
zavarovalnica uporablja pri izračunu celotnega zahtevanega solventnostnega
kapitala;
4.     
so izbrane metodologija in predpostavke pri izračunu zahtevanega
solventnostnega kapitala posameznega omejenega sklada skladne z metodologijami
in predpostavkami, uporabljenimi za enake vrste sredstev, obveznosti in tveganj
pri izračunu celotnega zahtevanega solventnostnega kapitala;
5.     
za izračun uporabi tehnike zmanjševanja tveganj, prihodnje ukrepe
upravljanja, metodologije ali predpostavke, ki so drugačne kot pri izračunu
celotnega solventnostnega kapitala samo, kadar je treba zagotoviti skladen
teoretični zahtevani solventnostni kapital. V tem primeru mora zavarovalnica
utemeljiti in dokumentirati morebitne razlike.
(2) Če zavarovalnica uporabi isto metodologijo izračuna
za več omejenih skladov, ki imajo podobne lastnosti, mora prepričljivo
dokazati, da ta metodologija zagotavlja dovolj točne rezultate za vsak omejeni
sklad.
12. člen
(določitev, če omejeni lastni viri sredstev presegajo
zahtevani solventnostni kapital omejenega sklada)
(1) Zavarovalnica primerja znesek omejenih lastnih virov
sredstev znotraj omejenega sklada z zahtevanim solventnostnim kapitalom,
izračunanim v skladu z določili 10. ali 11. člena tega sklepa.
(2) Če je znesek lastnih virov sredstev omejenega sklada
enak ali manjši od zahtevanega solventnostnega kapitala omejenega sklada, so
vse postavke lastnih virov sredstev omejenega sklada na voljo za kritje
zahtevanega solventnostnega kapitala in zahtevanega minimalnega kapitala
zavarovalnice.
13. člen
(izračun celotnega zahtevanega solventnostnega kapitala
zavarovalnice ob prisotnosti omejenih skladov – standardna formula)
(1) Zavarovalnica izračuna zahtevani solventnostni
kapital ločeno za omejene sklade in za preostali del poslovanja. Zavarovalnica pri
tem upošteva sredstva in obveznosti preostalega dela poslovanja kot ločen
podjem.
(2) Celotni zahtevani solventnostni kapital
zavarovalnice ob prisotnosti omejenih skladov je enak vsoti zahtevanega
solventnostnega kapitala za vsak omejeni sklad in zahtevanega solventnostnega
kapitala za preostali del poslovanja.
(3) Če je zahtevani solventnostni kapital posameznega
omejenega sklada negativen, ga je treba pred uporabo drugega odstavka tega
člena določiti na ničlo.
14. člen
(izračun celotnega zahtevanega solventnostnega kapitala
zavarovalnice ob prisotnosti omejenih skladov – notranji model)
(1) Zavarovalnica, ki uporablja notranji model za
izračun zahtevanega solventnostnega kapitala, mora upoštevati 
1.     
način, na katerega je izračunan zahtevani solventnostni kapital vsakega
omejenega sklada;
2.     
kako sistem za merjenje učinkov razpršenosti upošteva morebitne omejitve
razpršenosti, ki nastanejo zaradi obstoja omejenih skladov.
(2) Zavarovalnica Agenciji za zavarovalni nadzor
zagotovi informacije in dokazila o:
1.     
naravi zavarovalnih poslov znotraj posameznega omejenega sklada in ali
so ti enaki oziroma kako se razlikujejo od poslov, ki se izvajajo v drugih
omejenih skladih in preostalem delu zavarovalnice;
2.     
stopnji soodvisnosti med tveganji, povezanimi s temi vrstami poslovanja;
3.     
zgodovinskih podatkih glede pogostosti izgub za različne dele
poslovanja;
4.     
utemeljitvi in naravi omejitev, ki vplivajo na vsak posamezni omejeni
sklad;
5.     
razlagi virov razpršenosti ob upoštevanju omejitev iz predhodne točke in
opredelitve odvisnosti na podlagi ključnih spremenljivk;
6.     
analizi morebitnih nelinearnih odvisnosti in morebitnih pomembnih
zmanjšanjih razpršenosti v primeru ekstremnih scenarijev;
7.     
obsegu, v katerem podatki, zagotovljeni v skladu s 1. do 6. točko
tega odstavka, podpirajo ugotovitev učinkov razpršenosti med omejenimi skladi
ali med omejenimi skladi in preostalim delom zavarovalnice.
15. člen
(dodatne zahteve za zavarovalnice, ki uporabljajo notranji
model)
Če se spremenijo okoliščine, ki vplivajo na točnost dokazil ali
informacij, zagotovljenih v skladu z drugim odstavkom 14. člena tega
sklepa, zavarovalnica določi, ali je potrebna sprememba notranjega modela, pri
čemer upošteva politiko o spremembi notranjega modela. Zavarovalnica Agenciji
za zavarovalni nadzor v okviru četrtletnega poročanja o manjših spremembah
sporoči vse morebitne naknadne manjše spremembe. Za spremembe, razvrščene kot
večje spremembe, ob upoštevanju politike o spremembi notranjega modela,
zavarovalnica pridobi dovoljenje Agencije za zavarovalni nadzor.
IV. ZAHTEVE GLEDE POROČANJA
16. člen
(poročanje zavarovalnic, ki uporabljajo standardno formulo)
(1) Zavarovalnice, ki uporabljajo standardno formulo, za
potrebe poročanja v skladu s točko (a) drugega odstavka 311. člena in
točko (b) drugega odstavka 297. člena Delegirane uredbe poročajo
solventnostno kapitalsko zahtevo ločeno po modulih tveganja. V ta namen
zavarovalnice po modulih tveganja porazdelijo razliko med vsoto zahtevanega
solventnostnega kapitala, izračunanega v skladu z 217. členom Delegirane
uredbe, in zahtevanim solventnostnim kapitalom zavarovalnice, kot če ne bi
prišlo do izgube razpršenosti. Zavarovalnice pri tem lahko uporabijo eno od
poenostavitev, opredeljenih v 19. in 20. členu tega sklepa.
(2) Določba prvega odstavka tega člena se ne uporablja
za poročanje o pokojninskih skladih, oblikovanih kot vzajemni pokojninski sklad
ali krovni vzajemni pokojninski sklad.
17. člen
(poročanje zavarovalnic, ki upravljajo pokojninski sklad,
oblikovan kot vzajemni pokojninski sklad)
Zavarovalnice, ki upravljajo pokojninski sklad, oblikovan kot
vzajemni pokojninski sklad ali krovni vzajemni pokojninski sklad, dodatno k
poročanju v skladu s točko d. prvega odstavka 304. člena Delegirane uredbe
Agenciji za zavarovalni nadzor za vsakega od teh skladov poročajo podatke na
obrazcih:
-       
SR.01.01 (obseg poročanja)
-       
SR.02.01 (bilanca stanja)
-       
SR.12.01 (zavarovalno-tehnične rezervacije življenjskih zavarovanj)
-       
SR.17.01 (zavarovalno-tehnične rezervacije premoženjskih zavarovanj)
-       
SR.22.02 (projekcija prihodnjih denarnih tokov) v rokih, določenih v
prvem odstavku 312. člena Delegirane uredbe in v obliki, določeni v
313. členu Delegirane uredbe.
18. člen
(navodilo za poročanje)
Zavarovalnica pri poročanju o omejenih skladih upošteva navodilo
za poročanje, ki ga izda Agencija za zavarovalni nadzor.
19. člen
(poenostavitev 1 – na ravni podmodulov)
(1) Bruto kapitalska zahteva za vsak podmodul petih
modulov tveganj iz 206. člena ZZavar-1 se izračuna kot vsota bruto
kapitalskih zahtev vseh omejenih skladov in preostalega dela zavarovalnice.
(2) Kapitalska zahteva za posamezni modul tveganj se
izračuna ob upoštevanju relevantnih korelacijskih matrik.
(3) Kapitalski zahtevi za operativna tveganja in
tveganja neopredmetenih sredstev se izračunata kot vsota posameznih kapitalskih
zahtev po vseh omejenih skladih in preostalem delu zavarovalnice.
(4) Prilagoditve zaradi možnosti pokrivanja izgub s
hkratnim zmanjšanjem zavarovalno-tehničnih rezervacij in odloženih davkov se
izračunata kot vsota teh prilagoditev po vseh omejenih skladih in preostalem
delu zavarovalnice.
(5) Zahtevani solventnostni kapital, izračunan na način,
kot da ne bi prišlo do izgube razpršenosti, se izračuna z uporabo standardne
formule, z uporabo vmesnih izračunov iz prvega do četrtega odstavka tega člena.
20. člen
(poenostavitev 2 – na ravni modulov)
(1) Bruto kapitalska zahteva za vsakega od petih modulov
tveganj iz 206. člena ZZavar-1 se izračuna kot vsota kapitalskih zahtev po
modulih vseh omejenih skladov in preostalega dela zavarovalnice.
(2) Kapitalski zahtevi za operativna tveganja in
tveganja neopredmetenih sredstev se izračunata kot vsota kapitalskih zahtev po
vseh omejenih skladih in preostalem delu zavarovalnice.
(3) Prilagoditve zaradi možnosti pokrivanja izgub s
hkratnim zmanjšanjem zavarovalno-tehničnih rezervacij in odloženih davkov se
izračunata kot vsota teh prilagoditev po vseh omejenih skladih in preostalem
delu zavarovalnice.
(4) Zahtevani solventnostni kapital, izračunan na način,
kot da ne bi prišlo do izgube razpršenosti, se izračuna z uporabo standardne
formule, z uporabo vmesnih izračunov iz prvega do tretjega odstavka tega člena.
V. KONČNA DOLOČBA
21. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-13/2015-12
Ljubljana, dne 22. decembra 2015
EVA 2015-1611-0151
Predsednik strokovnega sveta
Agencije za zavarovalni nadzor
Sergej Simoniti l.r.