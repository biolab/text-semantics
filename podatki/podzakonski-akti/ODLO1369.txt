I. UVODNA DOLOČBA
1. člen
Ta odlok ureja:
-       
organizacijo služb Državnega zbora Republike Slovenije (v nadaljnjem
besedilu: službe),
-       
vodenje služb, položaje v službah in pristojnosti za imenovanje na
položaj,
-       
postopek sprejemanja in spreminjanja pravilnika o notranji organizaciji
in sistemizaciji delovnih mest služb (v nadaljnjem besedilu: sistemizacija),
-       
vsebino sistemizacije,
-       
razvrstitev uradniških in strokovno-tehničnih delovnih mest javnih
uslužbencev in javnih uslužbenk (v nadaljnjem besedilu: javni uslužbenci).
II. ORGANIZACIJA SLUŽB
a) Notranje organizacijske enote
2. člen
Notranje organizacijske enote v službah so:
-       
kabinet
-       
sekretariat
-       
direktorat
-       
služba
-       
urad
-       
sektor
-       
oddelek
-       
služba poslanske skupine
-       
projektna enota.
3. člen
Kabinet se oblikuje za opravljanje strokovnih, svetovalnih,
organizacijskih, koordinativnih in administrativno-tehničnih nalog, vezanih na
funkcije predsednika in podpredsednikov državnega zbora.
4. člen
Sekretariat državnega zbora se oblikuje za opravljanje
strokovnih in administrativnih nalog na področju priprave in poteka sej
državnega zbora in njegovih delovnih teles, mednarodne dejavnosti in protokola,
raziskovalno-dokumentacijske dejavnosti ter drugih dejavnosti državnega zbora.
Za opravljanje navedenih nalog se znotraj sekretariata
oblikujeta:
-       
Sektor za izvajanje dejavnosti državnega zbora
-       
Oddelek za pripravo in izvedbo sej državnega zbora ter delovnih teles
-       
Oddelek za mednarodno dejavnost, protokol in prevajanje
-       
Raziskovalno-dokumentacijski sektor
-       
Raziskovalni oddelek
-       
Dokumentacijsko-knjižnični oddelek
5. člen
Direktorat se oblikuje za opravljanje spremljajočih,
strokovno tehničnih in drugih podobnih nalog.
Za opravljanje navedenih nalog se znotraj direktorata
oblikujejo:
-       
Splošni sektor
-       
Oddelek za organizacijo in kadre
-       
Finančno-računovodski oddelek
-       
Informacijski sektor
-       
Oddelek za razvoj informacijskega sistema
-       
Oddelek za delo z gradivi in pošto
-       
Oddelek operatetski servis
-       
Oddelek tiskarna
-       
Operativno-tehnični sektor
-       
Oddelek za investicije in vzdrževanje
-       
Oddelek za gostinske storitve
-       
Oddelek za prevoze
-       
Oddelek za receptorska in telefonska dela
6. člen
Zakonodajno-pravna služba se oblikuje za dajanje mnenj o
skladnosti predlogov zakonov, drugih aktov in amandmajev z ustavo, pravnim
sistemom in poslovnikom ter o zakonodajno-tehničnih vidikih predlogov.
7. člen
Urad generalnega sekretarja se oblikuje za opravljanje
strokovnih in administrativnih del za generalnega sekretarja ter nalog na
področju notranje revizije in varovanja državnega zbora.
8. člen
Služba za odnose z javnostmi se oblikuje za obveščanje
javnosti o delu državnega zbora in njegovih delovnih teles, o mednarodni in
drugih dejavnostih, zagotavljanje pogojev predstavnikom medijev za njihovo delo
v državnem zboru, za izdajanje glasila državnega zbora ter drugih publikacij in
drugo komuniciranje z različnimi javnostmi.
9. člen
Službe poslanskih skupin se oblikujejo v vsakem mandatu, za
zagotavljanje strokovne in administrativne pomoči poslancem, za vsako poslansko
skupino.
10. člen
Za izvedbo določenega strokovnega projekta se lahko oblikuje
projektna enota.
Projektna enota se oblikuje za čas trajanja projekta.
Če so predvidene začasne premestitve javnih uslužbencev iz
drugih organov v projektno enoto, se financiranje dela projektne enote uredi s
sporazumom med predstojniki, v skladu s predpisi, ki urejajo javne finance.
b) Strokovna in administrativna pomoč poslanskim skupinam
11. člen
Vsaki poslanski skupini državni zbor za delovanje zagotovi
sekretarja poslanske skupine, svetovalca za odnose z javnostmi, dva strokovna
sodelavca in vodjo pisarne ali referenta ter na vsakih osem poslancev še po
enega referenta; poslanski skupini, ki ima več kot osem poslancev, se poleg
tega na vsakih šest poslancev zagotovi še po enega strokovnega sodelavca.
12. člen
Poleg pogojev iz prejšnjega člena se vsaki poslanski skupini
zagotavlja tudi dodatna strokovna pomoč. Dodatna strokovna pomoč poslanskim
skupinam se zagotavlja s sredstvi, ki jih prejemajo za ta namen. Za vsakega
poslanca pripadajo poslanski skupini sredstva za dodatno strokovno pomoč v
mesečnem znesku plače podsekretarja.
Sredstva za dodatno strokovno pomoč se lahko namenijo za
zaposlovanje javnih uslužbencev za določen čas ali za pogodbeno delo.
Delovno razmerje se sklene za čas izvršitve dela, vendar ne
dlje kot do prenehanja poslanske skupine. Ta delovna mesta se ne sistemizirajo
in ne načrtujejo v kadrovskem načrtu.
13. člen
O sklenitvi delovnega razmerja iz 11. člena tega odloka in
sklenitvi delovnega razmerja ali pogodbe iz drugega in tretjega odstavka 12.
člena tega odloka ter o izbiri javnega uslužbenca odloča vodja poslanske
skupine. Pogodbo sklene generalni sekretar.
c) poslovni čas
13.a člen
Poslovni čas služb določi generalni sekretar državnega zbora.
Ne glede na določbo prejšnjega odstavka je poslovni čas
službe, pristojne za delo z gradivi in pošto, ob delavnikih od 8. do 16. ure. 
V primeru, ko se zadnji dan zakonsko določenega roka za
vložitev vlog v državni zbor izteče na dela prost dan (sobota, nedelja ali
praznik), generalni sekretar državnega zbora zagotovi njihov sprejem v
poslovnem času iz prejšnjega odstavka.
III. VODENJE SLUŽB
14. člen
Službe državnega zbora vodi generalni sekretar državnega
zbora, ki ima pristojnosti predstojnika državnega organa v skladu s predpisi,
ki urejajo položaj in naloge javnih uslužbencev.
Generalni sekretar državnega zbora organizira in usklajuje
delo služb pri opravljanju del in nalog za državni zbor, njegova delovna
telesa, poslanske skupine in poslance, zagotavlja enotno delovanje služb, skrbi
za razvoj organizacije in dela ter opravlja druga dela in naloge v skladu s
poslovnikom državnega zbora, tem odlokom in drugimi predpisi.
Generalni sekretar državnega zbora ima naslednja pooblastila:
-       
predloži predlog finančnega načrta državnega zbora v soglasje kolegiju
predsednika državnega zbora,
-       
odobrava uporabo finančnih in materialnih sredstev za delo državnega
zbora in služb,
-       
zastopa državni zbor pri sklepanju pogodb v mejah izvrševanja finančnega
načrta državnega zbora,
-       
odloča o izbiri izvajalcev v postopkih oddaje javnih naročil,
-       
daje smernice in navodila za delo služb, s katerimi se zagotavlja
njihovo enotno, usklajeno in učinkovito delo,
-       
izdaja pravilnike, odredbe in druge splošne akte, za katere je
pooblaščen z zakonom, podzakonskimi predpisi ali drugimi splošnimi akti,
-       
opravlja druge zadeve, določene z zakonom, poslovnikom državnega zbora,
podzakonskimi predpisi in drugimi splošnimi akti.
Generalni sekretar lahko določena pooblastila iz druge,
tretje in četrte alinee prejšnjega odstavka prenese na posamezne uslužbence.
Pooblastilo mora biti pisno in mora vsebovati ime in priimek pooblaščenca ter
obseg in trajanje pooblastila.
15. člen
Generalni sekretar ima dva namestnika.
Namestnik generalnega sekretarja vodi Sekretariat državnega
zbora, koordinira delo organizacijskih enot sekretariata in nadomešča
generalnega sekretarja v njegovi odsotnosti v skladu s pooblastili generalnega
sekretarja.
Namestnik generalnega sekretarja – direktor vodi Direktorat,
koordinira delo organizacijskih enot direktorata in nadomešča generalnega
sekretarja v njegovi odsotnosti v skladu s pooblastili generalnega sekretarja.
16. člen
Položaji, na katerih se opravljajo naloge vodenja notranjih
organizacijskih enot, so:
-       
v kabinetu – vodja kabineta,
-       
v sekretariatu državnega zbora – namestnik generalnega sekretarja,
-       
v direktoratu – namestnik generalnega sekretarja – direktor,
-       
v službi – vodja službe in namestnik vodje službe,
-       
v sektorju – vodja sektorja,
-       
v oddelku – vodja oddelka,
-       
v službi poslanske skupine – sekretar poslanske skupine,
-       
v projektni enoti – vodja projektne enote.
17. člen
Javni uslužbenci na položajih v notranjih organizacijskih
enotah načrtujejo, organizirajo, usmerjajo in nadzorujejo opravljanje dela v
notranjih organizacijskih enotah, odločajo o zadevah z delovnega področja
posamezne notranje organizacijske enote, sodelujejo z drugimi organizacijskimi
enotami in opravljajo najzahtevnejše strokovne naloge v notranjih
organizacijskih enotah.
Za nadomeščanje in usklajevanje dela v notranji
organizacijski enoti se lahko pooblasti javnega uslužbenca, razporejenega v
notranji organizacijski enoti.
18. člen
Javne uslužbence na položaje: namestnika generalnega
sekretarja, namestnika generalnega sekretarja – direktorja in vodje
zakonodajno-pravne službe imenuje Mandatno-volilna komisija na predlog
generalnega sekretarja.
Javnega uslužbenca na položaj vodje kabineta imenuje
Mandatno-volilna komisija na predlog predsednika državnega zbora.
Javnega uslužbenca na položaj sekretarja poslanske skupine
imenuje generalni sekretar na predlog vodje poslanske skupine.
Javne uslužbence na druge položaje imenuje generalni
sekretar.
IV. POSTOPEK SPREJEMANJA IN SPREMINJANJA PRAVILNIKA O
NOTRANJI ORGANIZACIJI IN SISTEMIZACIJI DELOVNIH MEST SLUŽB
19. člen
V sistemizaciji se določi predvsem:
-       
podrobnejša notranja organizacija posameznih organizacijskih enot ter
delovna področja,
-       
število in vrste uradniških in strokovno-tehničnih delovnih mest po
organizacijskih enotah,
-       
opis delovnih mest in pogoje za zasedbo delovnega mesta,
-       
naloge, pooblastila in odgovornosti vodij organizacijskih enot.
20. člen
Sistemizacija mora biti v skladu z obsegom sredstev, ki so v
finančnem načrtu državnega zbora predvidena za plače in druge osebne prejemke.
Sistemizacija mora biti v skladu s kadrovskim načrtom, tako
da število sistemiziranih delovnih mest ni višje od števila delovnih mest,
dovoljenih v kadrovskem načrtu. Število sistemiziranih delovnih mest po
posameznih segmentih (kariernih oziroma tarifnih razredih) lahko odstopa od
kadrovskega načrta tako:
-       
da se sistemizira večje število pripravnikov,
-       
da se sistemizira do pet odstotkov več uradnikov v posameznem kariernem
razredu, zaokroženo navzgor,
-       
da se sistemizira do pet odstotkov več strokovno-tehničnih uslužbencev v
posameznem tarifnem razredu, zaokroženo navzgor.
Za skladnost sistemizacije z akti iz tega člena odgovarja
generalni sekretar.
21. člen
Sistemizacijo delovnih mest služb sprejme generalni sekretar
državnega zbora.
Pred sprejemom sistemizacije generalni sekretar, v skladu z
zakonom o javnih uslužbencih, pridobi mnenje sindikata javnih uslužbencev
državnega zbora.
K sistemizaciji daje soglasje Mandatno-volilna komisija
državnega zbora.
Mandatno-volilna komisija zavrne soglasje k sistemizaciji v
primeru, če sistemizacija ni skladna z zakonom, s tem odlokom, z drugim
predpisom ali s sprejetim kadrovskim načrtom.
Mandatno-volilna komisija mora odločiti o soglasju najkasneje
v 30 dneh po prejemu sistemizacije.
22. člen
Za manjše spremembe sistemizacije soglasje Mandatno-volilne
komisije ni potrebno.
Manjše spremembe sistemizacije
so spremembe oziroma dopolnitve sistemizacije, ki se ne nanašajo na več kot 50
delovnih mest ter hkrati v obdobju koledarskega leta ne na več kot 15% delovnih
mest glede na stanje 1. januarja tekočega leta.
Za manjše spremembe sistemizacije se štejejo tudi spremembe
posameznih elementov sistemizacije, ki ne pomenijo povečanja potrebnih
finančnih sredstev, ne glede na število delovnih mest, na katera se spremembe
nanašajo.
23. člen
Sistemizacija in njene spremembe se objavijo na način, ki omogoča
seznanitev in dostop vsem javnim uslužbencem v službah s celotno njeno vsebino.
Način seznanitve in dostopa določi generalni sekretar.
Sistemizacija, na katero je dano soglasje Mandatno-volilne
komisije, začne veljati z dnem, ki je v njej določen kot dan začetka
veljavnosti, vendar ne pred objavo.
Manjše spremembe sistemizacije začnejo veljati z dnem, ki je
določen kot dan začetka veljavnosti, vendar ne pred objavo.
Določbe tega odloka o sistemizaciji se uporabljajo tudi za
njene spremembe in dopolnitve, če ta odlok ne določa drugače.
V. VSEBINA SISTEMIZACIJE
24. člen
Sistemizacija delovnih mest mora biti prilagojena poslanstvu
oziroma nalogam državnega zbora in delovnim procesom, ki potekajo v državnem
zboru, ter oblikovana tako, da zagotavlja čim bolj učinkovito izrabo človeških
virov.
25. člen
V službah državnega zbora opravljajo javni uslužbenci naloge
kot uradniki in kot strokovno-tehnični delavci.
Uradniška delovna mesta so:
-       
delovna mesta, na katerih se opravljajo javne naloge;
-       
delovna mesta: namestnika generalnega sekretarja – direktorja, vodje
splošnega sektorja, vodje informacijskega sektorja, vodje operativno-tehničnega
sektorja, vodje službe za odnose z javnostmi, vodje oddelka za organizacijo in
kadre, vodje finančno-računovodskega oddelka, vodje oddelka za razvoj
informacijskega sistema, vodje oddelka za delo z gradivi in pošto, vodje
dokumentacijsko-knjižničnega oddelka ter vodje oddelka za mednarodno dejavnost,
protokol in prevajanje;
-       
delovna mesta javnih uslužbencev v organizacijskih enotah iz prejšnje
alinee, na katerih se opravljajo najzahtevnejša spremljajoča dela, ki so
bistvenega pomena za izvrševanje javnih nalog in za opravljanje katerih je
zahtevano poznavanje javnih nalog organa ter najmanj visoka strokovna
izobrazba.
Delovna mesta javnih uslužbencev, na katerih se opravljajo
druga spremljajoča dela, so strokovno tehnična delovna mesta.
26. člen
Pri določanju sistemizacije delovnih mest v službah državnega
zbora je treba upoštevati:
-       
razvrstitev uradniških delovnih mest in pogoje za ta delovna mesta ter
nazive, v katerih se lahko opravljajo,
-       
razvrstitev strokovno-tehničnih delovnih mest in pogoje za ta delovna
mesta,
-       
razvrstitev položajev in pogojev za položaje ter nazive, v katerih se
opravljajo naloge na posameznih položajih, in
-       
pogoje glede zahtevanih delovnih izkušenj za imenovanje v naziv.
27. člen
V sistemizaciji delovnih mest se določi število in vrsto
uradniških in strokovno-tehničnih delovnih mest po organizacijskih enotah,
vključno z delovnimi mesti za določen čas.
Delovno mesto se določi skladno z razvrstitvijo delovnih mest
glede na pretežno vsebino nalog, ki jih bo javni uslužbenec opravljal na tem
delovnem mestu.
Pri posameznih delovnih mestih se v sistemizaciji navede:
-       
vsebino nalog,
-       
pogoje za opravljanje dela na delovnem mestu,
-       
tarifno skupino, plačno skupino in podskupino ter plačni razred
delovnega mesta oziroma naziva in morebitne dodatke k osnovni plači,
-       
ali se delo opravlja s krajšim delovnim časom od polnega delovnega časa,
-       
naloge, ki jih skladno s predpisi ne smejo opravljati ženske in mladina
ter
-       
naloge, ki jih lahko opravljajo invalidi.
Če gre za uradniško delovno mesto, se v sistemizaciji
delovnih mest določi tudi nazive, v katerih se lahko skladno s predpisi
opravlja delo na tem delovnem mestu.
28. člen
Delovno mesto se sistemizira v eni od organizacijskih enot.
Za potrebe uvajanja v delo na istem delovnem mestu lahko
delata dva javna uslužbenca, vendar ne več kot dva meseca.
29. člen
Merila za določanje pogojev za delovno mesto so:
-       
zahtevnost in vrste nalog tega delovnega mesta,
-       
odgovornost in pooblastila,
-       
psihofizični in umski napori ter
-       
vplivi okolja.
Pri določanju pogojev za položaj se poleg meril iz prejšnjega
odstavka upoštevata tudi velikost organizacijske enote ter obseg in zahtevnost
delovnega področja organizacijske enote, ki jo javni uslužbenec na tem položaju
vodi.
30. člen
V kabinetu se lahko sistemizirajo tudi delavna mesta, na
katerih se sklene delovno razmerje za določen čas – za čas trajanja mandata
predsednika državnega zbora.
V službah poslanskih skupin se za vsa delovna mesta sklepa
delovno razmerje za določen čas, za čas trajanja poslanske skupine.
31. člen
Število delovnih mest za določen čas v kabinetu in službah
poslanskih skupin se določi s sistemizacijo in kadrovskim načrtom.
VI. RAZVRSTITEV URADNIŠKIH TER STROKOVNO-TEHNIČNIH DELOVNIH
MEST V SLUŽBAH
32. člen
Uradniška delovna mesta, strokovno-tehnična delovna mesta in
položaji se razvrstijo v sistemizaciji.
Razvrstitev uradniških nazivov in pogoji glede delovnih
izkušenj zanje se določijo v prilogi k sistemizaciji.
33. člen
Razvrstitev uradniških delovnih mest vsebuje:
-       
poimenovanje uradniškega delovnega mesta,
-       
navedbo nalog, ki se opravljajo na posameznem uradniškem delovnem mestu,
-       
navedbo nazivov, v katerih se lahko opravlja delo na posameznem
uradniškem delovnem mestu,
-       
zahtevana funkcionalna in specialna znanja,
-       
tarifne skupine, po katerih so razvrščena uradniška delovna mesta
oziroma nazivi skladno z zakonom, ki ureja sistem plač v javnem sektorju.
Razvrstitev strokovno-tehničnih delovnih mest vsebuje:
-       
poimenovanje strokovno-tehničnega delovnega mesta,
-       
navedbo nalog, ki se opravljajo na posameznem strokovno-tehničnem
delovnem mestu,
-       
zahtevano dolžino delovnih izkušenj,
-       
plačna skupina in tarifna skupina v skladu z zakonom, ki ureja sistem plač
v javnem sektorju.
Razvrstitev položajev vsebuje naziv oziroma nazive, v katerih
se lahko opravlja posamezen položaj.
34. člen
Pri uradniških delovnih mestih se glede zahtevane stopnje
izobrazbe upošteva zahtevana stopnja izobrazbe za nazive, v katerih se lahko
opravlja delo na tem delovnem mestu.
Za strokovno-tehnično delovno mesto se določi zahtevana
stopnja izobrazbe skladno z uvrstitvijo v tarifno skupino v skladu z zakonom,
ki ureja sistem plač v javnem sektorju.
Za posamezno delovno mesto se lahko določi več vrst izobrazbe
iste stopnje.
35. člen
Za uradniška delovna mesta se upoštevajo delovne izkušnje,
zahtevane za imenovanje v najnižji naziv, v katerem se lahko opravlja delo na
tem delovnem mestu.
Za uradniška delovna mesta oziroma nazive, za katere se ne
zahteva univerzitetna izobrazba ali visoka strokovna izobrazba s specializacijo
oziroma magisterijem, se predpisane delovne izkušnje skrajšajo za tretjino v
primeru, da naloge na tem delovnem mestu opravlja javni uslužbenec, ki ima
univerzitetno izobrazbo ali visoko strokovno izobrazbo s specializacijo oziroma
magisterijem. Predpisane delovne izkušnje za nazive VIII. stopnje se pod istimi
pogoji skrajšajo za osem mesecev.
Za delovna mesta oziroma nazive, za katere se ne zahteva
magisterij ali doktorat, zahteva pa se univerzitetna izobrazba ali visoka
strokovna izobrazba s specializacijo oziroma magisterijem, se predpisane
delovne izkušnje skrajšajo za tretjino v primeru, da naloge na tem delovnem
mestu opravlja javni uslužbenec, ki ima magisterij ali doktorat.
V primeru, da se za delovno mesto oziroma naziv zahteva
pravniški državni izpit, se predpisane delovne izkušnje skrajšajo za eno leto.
Za delovna mesta v kabinetu in v službah poslanskih skupin,
za katera se sklene delovno razmerje za določen čas, se predpisane delovne
izkušnje lahko skrajšajo za polovico.
36. člen
Za strokovno-tehnična delovna mesta se zahtevane delovne
izkušnje določijo v katalogu razvrstitev strokovno-tehničnih delovnih mest, ki
je priloga sistemizacije.
37. člen
Naloge na uradniškem delovnem mestu prvega kariernega razreda
se opravljajo v enem ali dveh zaporednih nazivih.
Naloge na uradniškem delovnem mestu ostalih kariernih
razredov se opravljajo v treh zaporednih nazivih.
Naloge na položaju se praviloma opravljajo v enem ali dveh
zaporednih nazivih.

Odlok o notranji organizaciji, delovnih mestih
in nazivih v službah državnega zbora – OdNODMN (Uradni list RS, št. 50/04) vsebuje naslednje prehodne in končne
določbe:
»VII. PREHODNE IN KONČNE DOLOČBE
38. člen
Do začetka uporabe zakona o sistemu plač v javnem sektorju se
za določitev osnove za strokovno pomoč poslancem iz prvega odstavka 12. člena
tega odloka uporablja količnik za določitev osnovne plače delovnega mesta
podsekretarja, povečanega za pet plačilnih razredov in osnove za obračun plač v
mesecu izplačila teh sredstev.
39. člen
Določba 30. člena tega odloka ne velja za tiste delavce, ki
so na dan uveljavitve tega odloka zaposleni za nedoločen čas.
40. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o
spremembah in dopolnitvah Odloka o notranji organizaciji, delovnih mestih in
nazivih v službah državnega zbora – OdNODMN-A (Uradni list RS, št. 32/08) vsebuje naslednjo končno določbo:
»3. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o
dopolnitvah Odloka o notranji organizaciji, delovnih mestih in nazivih v
službah Državnega zbora – OdNODMN-B (Uradni list RS, 31/17) vsebuje naslednjo končno določbo:
»2. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o
spremembi Odloka o notranji organizaciji, delovnih mestih in nazivih v službah
državnega zbora – OdNODMN-C (Uradni list RS, št. 45/19) vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.