I. SPLOŠNE DOLOČBE
1. člen
(vsebina)
Ta pravilnik določa program in čas
strokovnega usposabljanja, način in merila za
priznavanje strokovnega usposabljanja ter način opravljanja preizkusa znanja za
opravljanje nalog občinskega redarstva, program in način obdobnega
izpopolnjevanja ter vsebino in način vodenja evidence usposabljanja in
izpopolnjevanja, opravljenih preizkusov in izdanih potrdil o usposobljenosti,
imenovanje komisij za opravljanje preizkusov znanja in plačilo stroškov
strokovnega usposabljanja, postopka priznavanja
strokovnega usposabljanja, preizkusa znanja ter obdobnega izpopolnjevanja.
2. člen
(namen strokovnega usposabljanja in
obdobnega izpopolnjevanja)
(1) S strokovnim usposabljanjem in
preizkusom znanja se občinski redar pripravnik (v nadaljnjem besedilu:
kandidat) usposobi in pripravi za opravljanje nalog pooblaščenih uradnih oseb
občinskega redarstva, uporabo pooblastil občinskega redarja in ravnanje z
napravami ter tehničnimi sredstvi.
(2) Z obdobnim izpopolnjevanjem
občinski redar obnovi znanje in se seznani z novostmi s področja dela
občinskega redarstva.
II. STROKOVNO USPOSABLJANJE
3. člen
(strokovno usposabljanje)
(1) Kandidat opravi strokovno
usposabljanje preden pristopi k opravljanju preizkusa znanja. Program strokovnega
usposabljanja je določen v Prilogi 1, ki je sestavni
del tega pravilnika. Organizator izvajanje vsebin iz programa prilagaja
spremembam predpisov, vključenih v program.
(2) Za organizacijo in izvedbo
strokovnega usposabljanja in preizkusov znanja kandidatov v skladu s tem
pravilnikom je pristojna organizacijska enota policije, pristojna za izobraževanje,
izpopolnjevanje in usposabljanje (v nadaljnjem besedilu: organizator).
4. člen
(vsebina in trajanje strokovnega
usposabljanja)
(1) Program strokovnega usposabljanja
se izvede v učilnici, športni dvorani in na terenu. Trajanje usposabljanja je
določeno s programom strokovnega usposabljanja.
(2) Kandidat lahko pristopi k
preizkusu znanja, če se udeleži najmanj 80 odstotkov vsebin, določenih s
programom strokovnega usposabljanja.
5. člen
(izvajalci strokovnega usposabljanja)
Izvajalci strokovnega usposabljanja morajo
imeti:
-       
za teoretične vsebine najmanj raven visokošolske izobrazbe 6/2 in
najmanj pet let delovnih izkušenj na strokovnih področjih, določenih v programu
strokovnega usposabljanja,
-       
za praktične vsebine najmanj peto raven izobrazbe in najmanj pet let
delovnih izkušenj s posameznega strokovnega področja, določenega v programu
strokovnega usposabljanja.
6. člen
(prijava na strokovno usposabljanje)
(1) Organizator objavi termine
strokovnega usposabljanja na svoji spletni strani najmanj 60 dni pred datumom,
določenim za začetek strokovnega usposabljanja.
(2) Pisno prijavo kandidata na
strokovno usposabljanje vloži odgovorna oseba občine, s katero ima kandidat
sklenjeno pogodbo o zaposlitvi (v nadaljnjem besedilu: prijavitelj), pri organizatorju
najmanj 30 dni pred datumom, določenim za začetek strokovnega usposabljanja.
Organizator zagotovi možnost sprejemanja prijave na strokovno usposabljanje po
elektronski pošti, z uradnega naslova občine na elektronski naslov
organizatorja.
(3) Prijava na usposabljanje vsebuje
naziv občine, osebno ime prijavitelja, elektronski naslov, telefon in podpis
prijavitelja ter podatke o kandidatu (osebno ime, datum rojstva, stalno ali
začasno bivališče, telefon, elektronski naslov, podpis).
(4) Organizator razporedi kandidata na
strokovno usposabljanje in najpozneje osem dni pred usposabljanjem prijavitelja
obvesti o datumu, uri ter kraju strokovnega usposabljanja.
6.a člen
(priznavanje strokovnega usposabljanja)
Kandidatu, ki je končal drug izobraževalni
program, ki po vsebini, zahtevnosti in obsegu delno ali v celoti zajema vsebino
programa strokovnega usposabljanja občinskih redarjev, se prizna strokovno
usposabljanje v skladu s tem pravilnikom.
6.b člen
(postopek za priznavanje strokovnega
usposabljanja)
(1) Vlogo za priznavanje strokovnega
usposabljanja vloži prijavitelj pri organizatorju usposabljanja. Postopek
priznavanja strokovnega usposabljanja vodi oseba, ki izpolnjuje pogoje za
vodenje upravnega postopka. 
(2) Vloga za priznavanje strokovnega usposabljanja
vsebuje:
-       
naziv občine, elektronski naslov, telefon ter osebno ime in podpis
odgovorne osebe občine,
-       
osebno ime, datum in kraj rojstva, naslov začasnega oziroma stalnega
prebivališča (ulica s hišno številko, kraj in poštna številka), telefon in elektronski
naslov kandidata,
-       
fotokopijo spričevala, diplome oziroma drugih dokazil o uspešno
zaključenem izobraževalnem programu ter o delovnih izkušnjah,
-       
fotokopijo dokazil, iz katerih so razvidni vsebina, potek in trajanje
(število ur) posameznega predmeta ter dokazilo o uspešno zaključenem predmetu,
-       
dokazilo o plačilu stroškov postopka priznavanja strokovnega
usposabljanja,
-       
lastnoročni podpis kandidata.
(3) Organizator strokovnega usposabljanja
primerja pridobljena znanja ter delovne izkušnje kandidata z vsebino programa
strokovnega usposabljanja občinskih redarjev ter z upravno odločbo odloči, da
se strokovno usposabljanje:
-       
prizna v celoti,
-       
delno prizna,
-       
ne prizna.
(4) Organizator strokovnega usposabljanja
odloči, katera strokovna področja iz programa strokovnega usposabljanja se
kandidatu priznajo. Kadar se strokovno usposabljanje delno prizna, se z odločbo
določi strokovna področja in število ur, za katere mora kandidat opraviti
strokovno usposabljanje. 
(5) Kandidat, ki se mu strokovno
usposabljanje v celoti prizna, opravi še obvezni preizkus znanja za opravljanje
nalog občinskega redarstva in za uporabo pooblastil občinskega redarja.
(6) Kandidat, ki se mu strokovno
usposabljanje delno prizna, opravi obvezni preizkus znanja za opravljanje nalog
občinskega redarstva in za uporabo pooblastil občinskega redarja po opravljenem
obveznem strokovnem usposabljanju v okviru strokovnih področij in števila ur,
določenih z odločbo.
6.c člen
(merila za priznavanje strokovnega
usposabljanja)
(1) Strokovno usposabljanje se prizna v
celoti, če pridobljena znanja in delovne izkušnje kandidata po vsebini,
zahtevnosti in obsegu v celoti zajemajo vsebine programa strokovnega
usposabljanja občinskih redarjev.
(2) Strokovno usposabljanje se delno
prizna, če pridobljena znanja in delovne izkušnje kandidata po vsebini,
zahtevnosti in obsegu delno zajemajo vsebino programa strokovnega usposabljanja
občinskih redarjev.
(3) Organizator strokovnega usposabljanja
pri odločanju o priznavanju strokovnega usposabljanja upošteva:
-       
javno veljavnost programa izobraževanja,
-       
vsebine predmetnika oziroma učnega načrta,
-       
vsebine predmetov ter dokazila o uspešnosti preizkusa znanja,
-       
čas trajanja izobraževanja,
-       
ali predložena dokazila izkazujejo, da pridobljena znanja in delovne
izkušnje kandidata ustrezajo zahtevam programa strokovnega usposabljanja
občinskih redarjev.
III. PREIZKUS ZNANJA
7. člen
(vsebina preizkusa)
(1) Strokovna usposobljenost kandidata
se preveri s preizkusom znanja za opravljanje nalog občinskega redarstva in za
uporabo pooblastil občinskega redarja, preveri pa se tudi usposobljenost za
ravnanje z napravami in tehničnimi sredstvi (v nadaljnjem besedilu: preizkus
znanja).
(2) Preizkus znanja je sestavljen iz
pisnega in praktičnega dela. Uspešno opravljen pisni del je pogoj za pristop k
praktičnemu delu.
(3) Preizkus znanja obsega vsebino
programa strokovnega usposabljanja iz prvega odstavka 3. člena tega pravilnika.
(4) Organizator na svojih spletnih
straneh objavlja podrobnejši pregled temeljne in dodatne literature ter drugih
virov, potrebnih za pripravo na preizkus znanja.
8. člen
(komisija za preizkus znanja)
(1) Za preizkus znanja v skladu s tem
pravilnikom je pristojna tričlanska komisija (v nadaljnjem besedilu: komisija).
(2) Minister, pristojen za notranje
zadeve (v nadaljnjem besedilu: minister), za obdobje štirih let imenuje
predsednike in člane komisij. Imenovani so iz vrst ministrstev, pristojnih za
notranje zadeve, pravosodje, promet in veterinarstvo, ter skupnosti oziroma
združenj občin in interesnih združenj občinskih redarstev. Predlog za
imenovanje predsednikov komisij in njenih članov na poziv organizatorja podajo
predstojniki navedenih ministrstev, skupnosti oziroma združenj občin in
interesnih združenj občinskih redarjev.
(3) Organizator izmed imenovanih oseb
iz prejšnjega odstavka za vsak preizkus znanja imenuje komisijo, sestavljeno iz
predsednika in dveh članov.
(4) Predsedniki in člani komisij
morajo imeti najmanj raven visokošolske izobrazbe 6/2 in najmanj pet let
delovnih izkušenj s strokovnih področij, določenih v programu strokovnega
usposabljanja.
9. člen
(prijava k preizkusu znanja)
(1) Organizator objavi datum preizkusa
znanja na svoji spletni strani najmanj 60 dni pred datumom, določenim za
preizkus znanja.
(2) Prvo prijavo kandidata k preizkusu
znanja prijavitelj vloži pisno pri organizatorju najmanj 30 dni pred datumom,
določenim za preizkus znanja.
(3) Prijavo kandidata k ponovnemu
opravljanju preizkusa znanja vloži prijavitelj pisno pri organizatorju najmanj
deset dni pred datumom, določenim za preizkus znanja.
(4) Organizator zagotovi možnost
sprejemanja prijave k preizkusu znanja tudi po elektronski pošti, z uradnega
naslova občine na elektronski naslov organizatorja.
(5) Prijava vsebuje podatke
prijavitelja, podpis prijavitelja, naziv občine, osebno ime kandidata, datum
rojstva, stalno ali začasno prebivališče, elektronski naslov kandidata, telefonsko
številko kandidata, datum opravljanja preizkusa in podpis kandidata.
(6) Organizator pošlje kandidatu
obvestilo o datumu, uri in kraju opravljanja preizkusa znanja ter sestavi
komisije iz 8. člena tega pravilnika najmanj sedem dni pred datumom, določenim
za preizkus znanja.
10. člen
(pisni del preizkusa znanja)
(1) Pisni del preizkusa znanja je
sestavljen kot vprašalnik ali pisna naloga, sestavljena iz vprašanj s področij,
določenih v programu strokovnega usposabljanja.
(2) Vprašanja za pisni del preizkusa
znanja določi predsednik komisije.
11. člen
(potek in ocenjevanje pisnega dela
preizkusa znanja)
(1) Pisni del preizkusa znanja lahko
traja največ 60 minut.
(2) Komisija oceni pisno nalogo takoj
po zaključenem pisnem delu preizkusa znanja.
(3) Na pisnem delu preizkusa znanja
lahko kandidat doseže največ 100 točk. Uspeh pisnega dela se ocenjuje z oceno
»uspešno« ali »neuspešno«. Uspešno ga opravi kandidat, ki doseže najmanj 60
točk.
(4) Po končanem pisnem delu preizkusa
znanja in ocenitvi naloge predsednik komisije ustno seznani kandidata z
doseženo oceno.
(5) Če kandidat pisnega dela preizkusa
znanja ni uspešno opravil, ga predsednik komisije ustno seznani z možnostjo
ponovnega opravljanja tega dela preizkusa znanja in ga hkrati seznani s pravico
do ugovora.
(6) V času opravljanja pisnega dela
preizkusa znanja morajo kandidati upoštevati izpitni red, ki ga določi organizator,
predsednik komisije pa z njim seznani kandidate pred opravljanjem preizkusa
znanja.
12. člen
(potek in ocenjevanje praktičnega dela
preizkusa znanja)
(1) Praktični del preizkusa znanja, ki
traja največ 30 minut, opravlja kandidat praviloma isti dan, ko uspešno opravi pisni del preizkusa znanja, najpozneje pa v dveh delovnih dneh po tem.
(2) Vprašanja za praktični del
preizkusa znanja, ki jih določi predsednik komisije, so zapisana na izpitnem
listku v ovojnici. Kandidat na poziv predsednika komisije izbere ovojnico z
izpitnim listkom. Vprašanja na izpitnem listku morajo biti sestavljena tako, da
se preveri poznavanje pooblastil občinskega redarja, določenih v zakonu, ki
ureja občinsko redarstvo.
(3) Na praktičnem delu preizkusa
znanja lahko kandidat doseže največ 100 točk. Uspeh tega dela preizkusa znanja
se ocenjuje z oceno »uspešno« ali »neuspešno«. Uspešno ga opravi kandidat, ki
doseže najmanj 60 točk.
(4) Po končanem praktičnem preizkusu
in ocenitvi predsednik komisije ustno seznani kandidata z doseženo oceno in
končnim uspehom.
(5) Če kandidat praktičnega dela
preizkusa znanja ni uspešno opravil, ga predsednik komisije ustno seznani z
možnostjo ponovnega opravljanja tega dela preizkusa znanja in ga hkrati seznani
s pravico do ugovora.
13. člen
(uspeh preizkusa znanja)
(1) Končni uspeh kandidata ugotovi
komisija tako, da na podlagi opisnih ocen iz obeh delov preizkusa znanja določi
skupno oceno in sprejme sklep: »preizkus znanja je opravil« ali »preizkus
znanja ni opravil«.
(2) Kandidat preizkus znanja uspešno
opravi, če je uspešno opravil pisni in praktični del.
14. člen
(zapisnik o preizkusu znanja)
(1) O poteku preizkusa znanja se za
vsakega kandidata vodi zapisnik na obrazcu iz Priloge
2, ki je sestavni del tega pravilnika.
(2) Zapisnik vsebuje naslednje
podatke:
-       
osebno ime kandidata,
-       
datum rojstva,
-       
številka in vrsta javne listine, na podlagi katerega je bila ugotovljena
istovetnost kandidata,
-       
podatki o prijavitelju, pri katerem je kandidat zaposlen,
-       
kolikokrat je kandidat že opravljal pisni ali praktični del preizkusa
znanja,
-       
osebno ime predsednika in članov komisije,
-       
datum in ocena pisnega dela preizkusa znanja,
-       
datum, vsebina in ocena praktičnega dela preizkusa znanja,
-       
odločitev komisije o uspešnosti kandidata na preizkusu znanja,
-       
podpisi predsednika in članov komisije in
-       
morebitni ugovor kandidata.
15. člen
(ponovni preizkus in ponovno strokovno
usposabljanje)
(1) Kandidat lahko k pisnemu ali
praktičnemu delu preizkusa znanja pristopi največ trikrat.
(2) Kandidat, ki v tretjem pisnem ali
praktičnem delu preizkusa znanja ni bil uspešno ocenjen, se mora ponovno udeležiti
strokovnega usposabljanja.
16. člen
(ugovor)
(1) Kandidat, ki se ne strinja z oceno
preizkusa znanja iz 11. ali 12. člena tega pravilnika, lahko takoj po ustni
seznanitvi z oceno oziroma najpozneje v treh delovnih dneh vloži ugovor pri
organizatorju. V ugovoru mora navesti, zoper kateri del preizkusa znanja
ugovarja ter razloge za ugovor. O ugovoru v roku treh delovnih dni odloči
stalna komisija za ugovore.
(2) Minister izmed članov komisij za
preizkus znanja imenuje predsednika in dva člana stalne komisije za ugovore za
obdobje štirih let. Predsednik in člana stalne komisije ne sodelujejo pri
komisijah za opravljanje preizkusov znanja.
(3) Če stalna komisija za ugovore
ugotovi, da so bile med izpitom kršene določbe tega pravilnika, ki se nanašajo
na ocenjevanje kandidata, ugovoru ugodi in spremeni oceno.
(4) Če stalna komisija za ugovore
ugovoru ugodi, na podlagi dokumentacije pa ne more sprejeti odločitev o oceni,
predlaga ponovljen preizkus znanja iz tistega dela pisnega ali praktičnega
preizkusa znanja, zoper katerega je kandidat podal ugovor. Organizator izmed
imenovanih oseb iz drugega odstavka 8. člena tega pravilnika imenuje novo
komisijo za preizkus znanja, v katero ne sme imenovati predsednika in članov,
ki so sodelovali v komisiji za preizkus znanja, katere odločitev kandidat
izpodbija z ugovorom.
(5) Organizator kandidata najmanj osem
dni pred opravljanjem ponovnega preizkusa pisno obvesti o datumu, kraju in uri
opravljanja preizkusa znanja ter o sestavi nove komisije. Zoper oceno preizkusa
znanja, ki jo poda nova komisija, ni ugovora.
17. člen
(izostanek)
(1) Če kandidat ne pristopi k
opravljanju preizkusa znanja, se šteje, da preizkusa znanja ni uspešno opravil,
razen če poda pisna dokazila o utemeljenosti izostanka.
(2) Za utemeljene razloge, zaradi
katerih kandidat ni pristopil k opravljanju preizkusa znanja, štejejo zlasti
višja sila, smrt v družini, poškodba ter bolezen kandidata ali njegovega ožjega
družinskega člana. O utemeljenosti razlogov odloča organizator. Če so razlogi
utemeljeni, se šteje, da kandidat ni pristopil k preizkusu znanja in ga lahko
prijavitelj ponovno prijavi.
18. člen
(potrdila)
(1) Organizator izda kandidatu, ki je
opravil strokovno usposabljanje, in udeležencu obdobnega izpopolnjevanja
potrdilo, ki ga podpiše odgovorna oseba organizatorja. Potrdilo se kandidatu
oziroma udeležencu vroči praviloma takoj, najpozneje pa v dveh delovnih dneh, ko konča strokovno usposabljanje oziroma obdobno izpopolnjevanje.
(2) Organizator izda kandidatu, ki je
uspešno opravil preizkus znanja, potrdilo, ki ga podpišeta predsednik komisije
in odgovorna oseba organizatorja. Potrdilo se kandidatu vroči najpozneje v osmih
dneh od dneva, ko je opravil preizkus znanja.
(3) Potrdila iz tega člena se izdajo
na obrazcih iz Prilog 3, 4 in 5, ki so sestavni del
tega pravilnika.
IV. OBDOBNO IZPOPOLNJEVANJE OBČINSKIH REDARJEV
19. člen
(obdobno izpopolnjevanje)
(1) Občinski redar se mora vsaka tri
leta udeležiti obdobnega izpopolnjevanja v skladu s programom obdobnega
izpopolnjevanja iz Priloge 6, ki je sestavni del tega pravilnika.
(2) Obdobno izpopolnjevanja v skladu s
programom organizira in izvede organizator najmanj enkrat letno na podlagi
prijav.
(3) Za prijavo, organizacijo, izvedbo
in stroške se smiselno uporabljajo določbe tega pravilnika, ki urejajo
strokovno usposabljanje.
V. STROŠKI
20. člen
(plačilo stroškov)
(1) Udeležba na strokovnem
usposabljanju, postopek priznavanja strokovnega usposabljanja, preizkus znanja vključno s ponavljanji ter udeležba na obdobnem
izpopolnjevanju so strošek občine, s katero ima kandidat oziroma občinski redar
sklenjeno pogodbo o zaposlitvi.
(2) Sredstva za izvedbo strokovnega
usposabljanja občinskih redarjev na področju pooblastil, kot so kimono,
službeni pas, sredstva za vklepanje in vezanje, plinski razpršilec, palica
itd., zagotovi ministrstvo, pristojno za notranje zadeve.
(3) Minister določi cenik strokovnega
usposabljanja, postopka priznavanja strokovnega
usposabljanja in preizkusa znanja ter obdobnega izpopolnjevanja, ki se objavi
na spletni strani organizatorja.
21. člen
(povračilo stroškov v zvezi z delom v
komisiji)
Predsedniku in članom komisije pripada
povračilo stroškov v zvezi z delom v komisiji, in sicer v skladu s predpisi o
povračilu stroškov v zvezi z delom, kot velja za javne uslužbence v državni
upravi. Če se izpiti opravljajo zunaj gibljivega delovnega časa organa, se čas
za delo v izpitni komisiji šteje v delovni čas.
VI. PODATKI
22. člen
(podatki, ki jih vodi organizator)
Organizator za namen izvajanja strokovnih
usposabljanj, obdobnih izpopolnjevanj in preizkusov znanja v skladu s predpisi,
ki urejajo varstvo osebnih podatkov, za vsakega
kandidata oziroma občinskega redarja obdeluje tiste osebne podatke, ki so nujni
za izpolnitev namena obdelave, in sicer:
-       
o udeležbi na strokovnem usposabljanju: osebno ime, datum rojstva,
naslov stalnega ali začasnega prebivališča, naziv občine, ki ga je napotila na
usposabljanje, datum udeležbe na usposabljanju, evidenčna številka in datum
izdaje potrdila o opravljenem strokovnem usposabljanju;
-       
o opravljenem preizkusu znanja: osebno ime, datum rojstva, naslov
stalnega ali začasnega prebivališča, naziv občine, ki ga je napotila na
opravljanje izpita, datum opravljanja preizkusa znanja, pridobljena ocena,
evidenčna številka in datum izdaje potrdila o opravljenem preizkusu znanja;
-       
o udeležbi na obdobnem usposabljanju: osebno ime, datum rojstva, naslov
stalnega ali začasnega prebivališča, naziv občine, ki ga je napotila na
opravljanje izpopolnjevanje, datum in evidenčna številka opravljenega preizkusa
znanja, datum udeležbe na obdobnem izpopolnjevanju, evidenčna številka in datum
izdaje potrdila o opravljenem obdobnem izpopolnjevanju;
-       
o postopku za priznavanje strokovnega usposabljanja: osebno ime, datum
rojstva, naslov stalnega ali začasnega prebivališča, naziv občine, ki ga je
napotila na postopek priznavanja strokovnega usposabljanja, evidenčna številka
in datum izdaje odločbe o priznavanju strokovnega usposabljanja.

Priloga
1: Program strokovnega usposabljanja občinskih redarjev
Priloga
2: Zapisnik o preizkusu znanja za občinske redarje
Priloga
3: Potrdilo za program strokovnega usposabljanja občinskih redarjev – udeležba usposabljanja
Priloga
4: Potrdilo za program strokovnega usposabljanja občinskih redarjev – preizkus znanja
Priloga
5: Potrdilo za program obdobnega izpopolnjevanja občinskih redarjev
Priloga
6: Program obdobnega izpopolnjevanja občinskih redarjev

Pravilnik o strokovnem usposabljanju, obdobnem
izpopolnjevanju ter preizkusu znanja občinskih redarjev (Uradni list RS, št. 48/14) vsebuje naslednjo prehodno in
končni določbi:
»VII. PREHODNA IN KONČNI DOLOČBI
23. člen
(prehodne
določbe)
(1) Cenik strokovnega usposabljanja in
preizkusa znanja ter obdobnega izpopolnjevanja iz tretjega odstavka 20. člena
tega pravilnika izda minister najpozneje v 30 dneh od uveljavitve tega
pravilnika.
(2) Člane komisije iz drugega odstavka
8. člena določi minister v 60 dneh od uveljavitve tega pravilnika.
(3) Občinskim redarjem, ki so do
uveljavitve tega pravilnika v skladu z veljavnimi predpisi pridobili strokovno
usposobljenost, se ta prizna kot strokovna usposobljenost v skladu s tem
pravilnikom.
24. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o izvajanju strokovnega usposabljanja in izpopolnjevanja
občinskih redarjev (Uradni list RS, št. 24/11 in 45/11 – popr.).
25. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi in dopolnitvah
Pravilnika o strokovnem usposabljanju, obdobnem izpopolnjevanju ter preizkusu
znanja občinskih redarjev (Uradni list RS, št. 97/20) spreminja 23. člen Pravilnik o
strokovnem usposabljanju, obdobnem izpopolnjevanju ter preizkusu znanja
občinskih redarjev (Uradni list RS, št. 48/14) tako, da se glasi:
»23. člen
(prehodne
določbe)
(1) Cenik strokovnega usposabljanja,
postopka priznavanja strokovnega usposabljanja in preizkusa
znanja ter obdobnega izpopolnjevanja iz tretjega odstavka 20. člena tega
pravilnika izda minister najpozneje v 30 dneh od uveljavitve tega pravilnika.
(2) Člane komisije iz drugega odstavka
8. člena določi minister v 60 dneh od uveljavitve tega pravilnika.
(3) Občinskim redarjem, ki so do
uveljavitve tega pravilnika v skladu z veljavnimi predpisi pridobili strokovno
usposobljenost, se ta prizna kot strokovna usposobljenost v skladu s tem
pravilnikom.«;
ter vsebuje naslednjo prehodno in končno
določbo:
»PREHODNA IN KONČNA DOLOČBA
8. člen
Minister uskladi cenik strokovnega
usposabljanja, postopka priznavanja strokovnega usposabljanja in preizkusa
znanja ter obdobnega izpopolnjevanja za občinske redarje z dopolnjenim tretjim
odstavkom 20. člena pravilnika najpozneje v 30 dneh od uveljavitve tega
pravilnika.
9. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o strokovnem
usposabljanju, obdobnem izpopolnjevanju ter preizkusu znanja občinskih redarjev
(Uradni list RS, št. 67/22) vsebuje naslednjo prehodno in
končno določbo:
»PREHODNA IN KONČNA DOLOČBA
9. člen
Minister uskladi cenik strokovnega
usposabljanja, postopka priznavanja strokovnega usposabljanja in preizkusa
znanja ter obdobnega izpopolnjevanja za občinske redarje z novima Prilogo 1 in
Prilogo 6 pravilnika najpozneje v 30 dneh od uveljavitve tega pravilnika.
10. člen
Ta pravilnik začne veljati petnajsti dan po
objavi v Uradnem listu Republike Slovenije.«.