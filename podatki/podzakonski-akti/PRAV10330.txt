I. SPLOŠNE DOLOČBE
1. člen
(vsebina pravilnika)
S tem pravilnikom se ureja ocenjevanje znanja, spretnosti in
veščin (v nadaljnjem besedilu: znanje) ter napredovanje in ponavljanje letnika
za dijake in udeležence izobraževanja odraslih (v nadaljnjem besedilu: dijak)
po javno veljavnih izobraževalnih programih srednjega splošnega izobraževanja,
srednjega strokovnega in tehniškega izobraževanja ter nižjega in srednjega
poklicnega izobraževanja.
2. člen
(predmet oziroma programska enota)
(1) V gimnazijskem izobraževanju se ocenjuje dijakovo znanje
pri predmetu in obveznih izbirnih vsebinah (v nadaljnjem besedilu: predmet). 
(2) V poklicnem in strokovnem izobraževanju se ocenjuje
dijakovo znanje pri predmetu, strokovnem modulu, modulu odprtega kurikula,
praktičnem usposabljanju z delom pri delodajalcu in interesnih dejavnostih (v
nadaljnjem besedilu: programska enota).
3. člen
(javnost ocenjevanja znanja)
(1) Učitelj zagotavlja javnost ocenjevanja znanja tako, da
dijake ob začetku izvajanja predmeta oziroma programske enote v šolskem letu
seznani z: 
-       
učnimi cilji, 
-       
obsegom učne vsebine, 
-       
oblikami in načini ocenjevanja znanja, 
-       
merili za ocenjevanje znanja, 
-       
dovoljenimi pripomočki. 
(2) Z roki za pisno ocenjevanje znanja seznani učitelj dijake
najpozneje pet delovnih dni po sprejetju načrta ocenjevanja znanja. 
(3) Na pisnem izdelku je navedeno število točk (v nadaljnjem
besedilu: točkovnik) za posamezno nalogo in meje za ocene. 
(4) Učitelj obvesti dijaka o pridobljenih ocenah pri predmetu
oziroma programski enoti javno pri pouku v oddelku oziroma skupini in mu
omogoči vpogled v ocenjen pisni izdelek. Če se rezultati ocenjevanja znanja
objavijo na drug javno dostopen način, se osebno ime dijaka nadomesti z
ustrezno šifro. 
(5) Udeleženca izobraževanja odraslih se ob začetku
izobraževanja v šolskem letu seznani najmanj z obsegom učne vsebine, načinom in
roki ocenjevanja znanja ter obveščanja o rezultatih.
4. člen
(načela preverjanja in ocenjevanja znanja)
(1) Učitelj pri ocenjevanju znanja: 
-       
upošteva izobraževalni program, 
-       
uporablja različne oblike in načine ocenjevanja znanja, 
-       
spoštuje pravice dijakov, njihovo osebno integriteto in različnost. 
(2) Učitelj s preverjanjem znanja ugotavlja doseganje učnih
ciljev, ki so predmet ocenjevanja znanja. Preverjanje se izvaja praviloma po
obravnavi učne snovi, vendar najpozneje pred pisnim ocenjevanjem znanja. 
(3) V izobraževanju odraslih se organizira poskusno
opravljanje izpitov, s čimer se udeležencu izobraževanja odraslih omogoči, da
preveri in spozna najmanj obseg in zahtevnost izpita ter primere izpitnih
vprašanj.
5. člen
(dijaki s posebnimi potrebami)
Izvajanje določb tega pravilnika se za dijaka s posebnimi
potrebami prilagodi v skladu z odločbo o usmeritvi.
II. SPLOŠNO O OCENJEVANJU ZNANJA
6. člen
(ocenjevanje znanja)
(1) Znanje pri pouku oziroma izpitu praviloma ocenjuje
učitelj, ki predmet oziroma programsko enoto poučuje. Ravnatelj šole, direktor
organizacije za izobraževanje odraslih ali vodja za izobraževanje odraslih (v
nadaljnjem besedilu: ravnatelj) lahko iz utemeljenih razlogov imenuje za
ocenjevanje znanja drugega učitelja, ki izpolnjuje pogoje za poučevanje tega
predmeta oziroma programske enote. 
(2) Izpolnjevanje drugih obveznosti po izobraževalnem
programu ugotavlja razrednik, v izobraževanju odraslih pa odgovorna oseba za
izobraževanje odraslih (v nadaljnjem besedilu: razrednik). 
(3) Izpolnjevanje obveznosti dijaka pri praktičnem
usposabljanju z delom pri delodajalcu ugotavlja delodajalec v skladu z učno
pogodbo in o tem obvešča šolo.
7. člen
(minimalni standard znanja)
(1) Minimalni standard znanja predstavlja stopnjo znanja,
spretnosti, veščine ali kakovost dosežka, potrebnega za pozitivno oceno oziroma
za zadovoljivo sledenje pouku pri posameznem predmetu oziroma programski enoti.
(2) Če minimalni standard znanja pri predmetu oziroma
programski enoti ni določen v katalogu znanj oziroma učnem načrtu, ga določi
strokovni aktiv oziroma učitelj. V poklicnem in strokovnem izobraževanju pri
tem strokovni aktiv oziroma učitelj sodeluje s programskim učiteljskim zborom.
8. člen
(merila ocenjevanja znanja)
(1) Strokovni aktiv šole (v nadaljnjem besedilu: strokovni
aktiv) na začetku šolskega leta uskladi merila ocenjevanja znanja. 
(2) Merila ocenjevanja znanja za predmet oziroma programsko
enoto se določijo na podlagi kataloga znanja oziroma učnega načrta.
9. člen
(oblike in načini ocenjevanja znanja)
Če oblike in načini ocenjevanja znanja niso določeni v
katalogu znanj oziroma učnem načrtu, jih določi strokovni aktiv oziroma
učitelj.
10. člen
(osebni izobraževalni načrt za udeleženca izobraževanja
odraslih)
(1) V izobraževanju odraslih se oblikuje osebni izobraževalni
načrt za vsakega udeleženca izobraževanja odraslih. Pripravi ga razrednik v
sodelovanju z udeležencem izobraževanja odraslih. 
(2) Osebni izobraževalni načrt vsebuje najmanj podatke o
predhodno pridobljenem in priznanem formalnem in neformalnem znanju ter
predviden način in časovni potek izobraževanja, opredelitev vsebin, načinov in
rokov preverjanja in ocenjevanja znanja, ki so določeni z učnim načrtom oziroma
katalogom znanja.
III. PRAVILA OCENJEVANJA ZNANJA
11. člen
(šolska pravila ocenjevanja znanja)
(1) Šolska pravila ocenjevanja znanja obsegajo najmanj: 
-       
načine in roke izpolnjevanja obveznosti, določene z učnim načrtom
oziroma katalogom znanja, 
-       
pogoje za obvezno ponavljanje pisnih izdelkov, 
-       
roke za vračanje izdelkov, 
-       
izpitni red, 
-       
kršitve pravil pri ocenjevanju znanja in ukrepe, 
-       
postopek odpravljanja napak pri ocenjevanju znanja, 
-       
pripravo in hrambo izpitnega gradiva, 
-       
druga pravila in postopke v skladu s tem pravilnikom. 
(2) Šolska pravila ocenjevanja znanja določi ravnatelj po
predhodni obravnavi na učiteljskem zboru.
12. člen
(načrt ocenjevanja znanja)
(1) Roki za pisno ocenjevanje znanja pri predmetu oziroma
programski enoti (v nadaljnjem besedilu: načrt ocenjevanja znanja) se določijo
najpozneje štirinajst dni po začetku ocenjevalnega obdobja. Načrt ocenjevanja
znanja določi strokovni aktiv oziroma programski učiteljski zbor v poklicnem in
strokovnem izobraževanju. 
(2) Oddelek oziroma skupino z načrtom ocenjevanja znanja
seznani učitelj predmeta oziroma programske enote. Roke za pisno ocenjevanje
znanja iz načrta ocenjevanja znanja napiše učitelj v dnevnik dela.
13. člen
(druga pravila ocenjevanja znanja)
(1) Ustno ocenjevanje znanja pri predmetu oziroma programski
enoti se izvede najmanj enkrat v šolskem letu, razen če je z učnim načrtom
oziroma katalogom znanj določeno drugače oziroma določi drugače ravnatelj iz
utemeljenih razlogov. 
(2) Dijak lahko piše za oceno največ tri pisne izdelke na
teden in enega na dan. 
(3) Pisanje pisnih izdelkov za oceno štirinajst dni pred
ocenjevalno konferenco ni dovoljeno. 
(4) Če dijak ponavlja pisni izdelek v skladu s prvim
odstavkom 14. člena tega pravilnika oziroma ga piše na lastno željo, učitelj ni
dolžan upoštevati pravila iz drugega in tretjega odstavka tega člena. Če dijak
piše pisni izdelek na lastno željo, zapiše soglasje na pisni izdelek. 
(5) Učitelj analizira rezultate ocenjevanja znanja skupaj z
dijaki, v oddelku, skupini ali individualno. 
(6) Dijaku, ki je v ocenjevalnem obdobju ocenjen negativno,
učitelj določi način in najmanj en datum ocenjevanja znanja. 
(7) Določbe tega člena se ne uporabljajo za udeleženca
izobraževanja odraslih.
14. člen
(obvezno ponavljanje pisnega izdelka)
(1) Če je negativno ocenjenih pisnih izdelkov več kot je
določeno s šolskimi pravili ocenjevanja znanja, se pisanje enkrat ponovi,
vpišeta pa se obe oceni. 
(2) Določbe tega člena se ne uporabljajo za udeleženca
izobraževanja odraslih.
IV. OCENE IN UGOTOVITVE
15. člen
(ocene)
(1) Znanje dijakov se ocenjuje s številčnimi oziroma opisnimi
ocenami. 
(2) Znanje dijaka se oceni s številčno oceno od 1 do 5, in
sicer nezadostno (1), zadostno (2), dobro (3), prav dobro (4) in odlično (5). 
(3) Izpolnitev obveznosti pri praktičnem usposabljanju z
delom pri delodajalcu, interesnih dejavnostih in drugih obveznosti (npr.
delovna praksa, obvezne izbirne vsebine) določenih z učnim načrtom oziroma
katalogom znanj, se ocenjuje z opisnima ocenama »opravil« in: »ni opravil«. 
(4) Številčne ocene od 2 do 5 in opisna ocena »opravil« so
pozitivne. 
(5) Za udeleženca izobraževanja odraslih se uporabljajo le
pozitivne ocene. Če udeleženec izobraževanja odraslih pri ocenjevanju znanja ne
doseže pozitivne ocene, se to evidentira.
16. člen
(ugotovitve)
(1) Če je dijak iz zdravstvenih razlogov v celoti oproščen
sodelovanja pri predmetu oziroma programski enoti, se njegovo znanje iz tega
predmeta oziroma programske enote ne ocenjuje. To se v ustrezni dokumentaciji
in ob koncu pouka evidentira z besedo »oproščen (opr)«. 
(2) Ob koncu pouka v šolskem letu se uspeh dijaka, ki ni
ocenjen, v ustrezni dokumentaciji evidentira z ugotovitvijo: »ni ocenjen
(noc)«. 
(3) Za udeleženca izobraževanja odraslih se ne uporabljajo
določbe prvega in drugega odstavka tega člena. Za udeleženca izobraževanja
odraslih se športna vzgoja ne izvaja in ne ocenjuje. V ustrezni dokumentaciji
se to evidentira z besedo »oproščen«.
17. člen
(seznanitev z oceno)
(1) Pri ocenjevanju znanja ustnih odgovorov učitelj oceni
dijakovo znanje takoj po končanem izpraševanju. 
(2) Pri ocenjevanju znanja pisnih in drugih izdelkov učitelj
dijaka oceni najpozneje v sedmih delovnih dneh po tem, ko jih dijak odda.
Ravnatelj lahko iz utemeljenih razlogov za posamezno ocenjevanje določi drug
rok. 
(3) Po ocenitvi pisnih izdelkov učitelj omogoči dijaku
vpogled v pisni izdelek. 
(4) Učitelj izroči dijaku ocenjene izdelke po petih dneh
oziroma najpozneje v tridesetih dneh po vpisu ocene v redovalnico. V ocenjenih
pisnih izdelkih učitelj ustrezno označi napake, da dijak lahko prepozna
pomanjkljivosti v svojem znanju. Dijak ima pravico do obrazložitve ocene. 
(5) Dijak, njegovi starši oziroma drug zakoniti zastopnik
oziroma pooblaščeni vzgojitelj v dijaškem domu (v nadaljnjem besedilu: zakoniti
zastopnik) lahko v času do izročitve pisnih izdelkov, pisno zahteva vpogled v
pisni izdelek oziroma fotokopijo izdelka. 
(6) Določbe prejšnjega odstavka se ne uporabljajo za
udeleženca izobraževanja odraslih.
18. člen
(določanje končne ocene)
(1) Končno oceno pri predmetu oziroma programski enoti določi
učitelj, ki dijaka pri tem predmetu oziroma programski enoti poučuje. 
(2) Če predmet oziroma programsko enoto poučujeta dva ali več
učiteljev, ti vnaprej določijo razmerja za oceno med posameznimi deli predmeta
oziroma programske enote. Končno oceno določijo skupaj. Če se o končni oceni ne
sporazumejo, jo na predlog ravnatelja potrdi učiteljski zbor.
19. člen
(splošni uspeh)
(1) Oddelčni učiteljski zbor, v izobraževanju odraslih pa
strokovni aktiv, potrdi na predlog razrednika splošni uspeh dijaku po tem, ko
ta uspešno opravi vse obveznosti, določene z učnim načrtom oziroma katalogom
znanj. 
(2) Splošni uspeh se določi kot: odličen, prav dober, dober
in zadosten. 
(3) Dijak doseže: 
-       
odličen splošni uspeh, če je najmanj pri polovici predmetov ocenjen z
oceno odlično (5), pri ostalih pa z oceno prav dobro (4), 
-       
prav dober učni uspeh, če je najmanj pri polovici predmetov ocenjen z
oceno prav dobro (4), pri ostalih pa z oceno dobro (3), 
-       
dober učni uspeh, če je najmanj pri polovici predmetov ocenjen z oceno
dobro (3), pri ostalih pa z oceno zadostno (2), 
-       
zadosten učni uspeh, če je pri več kot polovici predmetov ocenjen z
oceno zadostno (2), pri ostalih pa z oceno pozitivno. 
(4) Pri določanju splošnega uspeha, če gre za odstopanje od
meril iz prejšnjega odstavka, se upošteva dijakovo znanje in napredek,
prizadevnost, delavnost in samostojnost v vzgojnem in izobraževalnem procesu
ter odnos do izpolnjevanja obveznosti. Splošni uspeh na predlog razrednika,
učitelja, ki dijaka poučuje ali ravnatelja, določi oddelčni učiteljski zbor, v
izobraževanju odraslih pa strokovni aktiv.
20. člen
(listine o uspehu)
(1) Na koncu vsakega ocenjevalnega obdobja, razen zadnjega,
izda šola dijakom v pisni obliki prepis ocen, ugotovitev in opravljenih
obveznosti. 
(2) Ko dijak uspešno izpolni vse obveznosti za posamezen
letnik, določene z učnim načrtom oziroma katalogom znanj, se mu izda letno
spričevalo. 
(3) Dijaku, ki ni izpolnil vseh obveznosti iz prejšnjega
odstavka, se na koncu pouka oziroma po opravljanju izpitov izda obvestilo o
uspehu. 
(4) Dijak dobi spričevalo, obvestilo o uspehu oziroma prepis
ocen oziroma ugotovitev in opravljenih obveznosti v šoli. 
(5) Dijaku, ki je prekinil izobraževanje, šola na njegovo
zahtevo izda obvestilo o opravljenih obveznostih. 
(6) Udeleženec izobraževanja odraslih ob zaključku šolskega
leta lahko prejme: obvestilo o uspehu za opravljene obveznosti v šolskem letu v
skladu z osebnim izobraževalnim načrtom ali letno spričevalo za opravljene
obveznosti za posamezen letnik, v skladu s katalogi znanj oziroma učnim
načrtom.
V. NAPREDOVANJE IN PONAVLJANJE
21. člen
(ponavljanje)
(1) Dijak, ki ne opravi vseh obveznosti, ne napreduje v
naslednji letnik oziroma lahko letnik ponavlja. 
(2) Če dijak letnik ponavlja, opravlja vse obveznosti iz tega
letnika, pri čemer se ga ponovno ocenjuje pri vseh predmetih oziroma
programskih enotah. Pri ugotavljanju splošnega uspeha v letniku se upoštevajo
ocene oziroma ugotovitve, pridobljene v tekočem šolskem letu. 
(3) Pravico do ponavljanja letnika zagotovi šola, kjer je
dijak vpisan. 
(4) Določbe tega člena se ne uporabljajo za udeleženca
izobraževanja odraslih.
VI. IZPITI
22. člen
(splošno o izpitih)
(1) Dijak lahko opravlja sprejemne, predmetne, dopolnilne in
popravne izpite. 
(2) Dijak opravlja dopolnilni in popravni izpit v šoli, v
katero je vpisan, sprejemni in predmetni izpit pa v šoli, ki izvaja
izobraževalni program, v katerega se želi vpisati oziroma je že vpisan. 
(3) Ustni del izpita se opravlja v skladu z izpitnim redom
pred šolsko izpitno komisijo, ki jo imenuje ravnatelj med učitelji šole. Šolska
izpitna komisija ima predsednika, izpraševalca in še vsaj enega člana.
Izpraševalec mora biti učitelj predmeta oziroma programske enote iz katere
dijak opravlja izpit. Vsaj dva člana komisije sta praviloma učitelja predmeta
oziroma programske enote iz katere dijak opravlja izpit. 
(4) Udeleženec izobraževanja odraslih lahko, poleg izpitov iz
prvega odstvaka tega člena, opravlja tudi delne in končne izpite, ki jih
opravlja pri učitelju izbranega predmeta oziroma programske enote v šoli, v
katero je vpisan.
23. člen
(sprejemni izpit)
Pri sprejemnem izpitu se preizkusijo nadarjenost oziroma
sposobnosti dijaka, lahko pa tudi znanje jezikov, če so v skladu z
izobraževalnim programom pogoj za vpis.
24. člen
(predmetni izpit)
(1) Predmetni izpit pri predmetu oziroma izpit pri programski
enoti opravlja dijak, ki: 
-       
hitreje napreduje, 
-       
izboljšuje končno oceno predmeta oziroma programske enote, 
-       
se želi vpisati v drug izobraževalni program. 
(2) Dijak lahko po uspešno opravljenem predzadnjem oziroma
zaključnem letniku enkrat izboljšuje oceno enega ali več predmetov oziroma
programskih enot posameznega letnika, in sicer: 
-       
v predzadnjem letniku od konca pouka do zaključka tekočega šolskega leta
oziroma do vključitve v zadnji letnik izobraževanja, 
-       
v zaključnem letniku od konca pouka do začetka opravljanja zaključka
izobraževanja. 
(3) Pri določitvi končne ocene predmeta oziroma programske
enote se upošteva boljša ocena. 
(4) Za udeleženca izobraževanja odraslih se prvi in tretji
odstavek tega člena ne uporabljata.
25. člen
(dopolnilni izpit)
(1) Dopolnilni izpit opravlja dijak, ki do zaključka pouka
pri predmetu oziroma programski enoti ni bil ocenjen. 
(2) Dopolnilni izpit lahko opravlja dijak do začetka
opravljanja zaključka izobraževanja. 
(3) Določbe tega člena se ne uporabljajo za udeleženca
izobraževanja odraslih.
26. člen
(popravni izpit)
(1) Popravni izpit opravlja dijak iz predmetov oziroma
programskih enot, kjer ima ob zaključku pouka nezadostno oceno. 
(2) Kadar pouk predmeta oziroma programske enote ne traja do
konca pouka v šolskem letu, lahko dijak opravlja popravni izpit pred koncem
pouka v roku, ki ga določi ravnatelj. V tem primeru se šteje, da je izkoristil
spomladanski izpitni rok. Ta določba se ne uporablja za praktično usposabljanje
z delom pri delodajalcu. 
(3) Določbe tega člena se ne uporabljajo za udeleženca
izobraževanja odraslih.
27. člen
(delni in končni izpit za udeležence izobraževanja odraslih)
(1) Pri delnem in končnem izpitu znanje udeležencev
izobraževanja odraslih ocenjuje učitelj izbranega predmeta oziroma programske
enote. 
(2) Z delnim izpitom se ocenjuje znanje po vsebinsko
zaokroženih delih predmeta oziroma programske enote. S končnim izpitom se
ocenjuje znanje po zaključenih vsebinskih sklopih iz predmeta oziroma
programske enote v posameznem programu. 
(3) Kdor uspešno opravi vse delne izpite iz posameznega
predmeta oziroma programske enote, je s tem opravil obveznosti določenega
predmeta oziroma programske enote. 
(4) V izobraževanju odraslih se tretje in nadaljnje
opravljane končnega izpita opravlja pred šolsko izpitno komisijo.
28. člen
(omejitve)
(1) V spomladanskem izpitnem roku lahko dijak opravlja največ
dva izpita. Ravnatelj lahko iz utemeljenih razlogov dovoli v tem roku
opravljati tudi več izpitov. 
(2) Na isti dan lahko dijak opravlja največ izpit ali dele
izpita iz enega predmeta. 
(3) Dijak mora opraviti dopolnilni izpit pred popravnim
izpitom. 
(4) Dijak opravi izpit, ko opravi vse dele izpita. 
(5) Za udeleženca izobraževanja odraslih se uporablja določba
prejšnjega odstavka, pri čemer velja, da lahko udeleženec izobraževanja
odraslih opravlja izpite večkrat, tudi izven rokov, ki so določeni v šolskem
koledarju, vendar v skladu z letnim delovnim načrtom šole. O tem odloči
ravnatelj šole.
29. člen
(priprava izpitnega gradiva)
(1) Izpitno in drugo gradivo, ki je podlaga za ocenjevanje
znanja (v nadaljnjem besedilu: izpitno gradivo), pripravi strokovni aktiv. Če
šola nima strokovnega aktiva, izpitno gradivo pripravi izpraševalec oziroma
ocenjevalec (v nadaljevanju: ocenjevalec). 
(2) Vodja strokovnega aktiva ali ocenjevalec izroči izpitno
gradivo ravnatelju najpozneje dan pred izpitom. Izpitno gradivo se varuje na
način, določen s šolskimi pravili ocenjevanja znanja.
30. člen
(potek izpitov)
(1) Ustni izpiti in zagovori se opravljajo pred šolsko izpitno
komisijo. 
(2) Izpitni nastop, izdelavo praktičnega izdelka oziroma
opravljanje storitve in vaj spremlja mentor, ki za šolsko izpitno komisijo
pripravi strokovno mnenje. 
(3) Pri ustnem delu izpita in zagovoru izprašuje
izpraševalec. Šolska izpitna komisija oceni dijaka na obrazložen predlog
izpraševalca. Če se izpit opravlja po delih, predsednik šolske izpitne komisije
dijaka obvesti o končni oceni takoj po končanem zadnjem delu izpita. 
(4) Pri ustnem izpitu se pripravi vsaj pet izpitnih listkov več,
kot je dijakov v skupini, ki opravljajo izpit. Vsak dijak izbere izpitni listek
in ima pravico do ene menjave. Izpitni listki z vprašanji, na katera je dijak
odgovarjal, se vrnejo v komplet izpitnih vprašanj. 
(5) Na pisno zahtevo udeleženca izobraževanja odraslih
oziroma na predlog razrednika ali ocenjevalca, se pred šolsko izpitno komisijo
opravlja tudi delni oziroma končni izpit.
31. člen
(trajanje)
(1) Pisni izpit oziroma pisni del izpita traja najmanj 45 in
največ 90 minut. 
(2) Izpitni nastop traja največ 45 minut (ena pedagoška ura).
(3) Izdelava izdelka oziroma storitve skupaj z zagovorom
lahko traja največ šest pedagoških ur. 
(4) Ustni del izpita, zagovor izdelka oziroma storitve traja
največ 20 minut. Dijak ima po dodelitvi vprašanja pravico do 15-minutne
priprave na ustni izpit oziroma ustni del izpita.
VII. KRŠITVE PRI OCENJEVANJU ZNANJA
32. člen
(kršitve)
(1) Če pri pisanju pisnih izdelkov ali pri drugih oblikah
ocenjevanja znanja učitelj dijaka zaloti pri uporabi nedovoljenih pripomočkov, pri
prepisovanju oziroma drugih kršitvah šolskih pravil ocenjevanja znanja, ga
lahko oceni z negativno oceno ali predlaga ustrezen ukrep. 
(2) Udeležencu izobraževanja odraslih se pri kršitvah iz
prejšnjega odstavka prekine ocenjevanje znanja oziroma izpit in se ga ne oceni.
VIII. UGOVOR ZOPER OCENO OZIROMA UGOTOVITEV
33. člen
(odločanje ravnatelja)
(1) Dijak lahko v treh dneh od seznanitve z oceno oziroma
ugotovitvijo v spričevalu ali v obvestilu o uspehu vloži zoper njo pisni
ugovor. 
(2) Ravnatelj mora v treh dneh od prejema ugovora ugotoviti
njegovo utemeljenost. 
(3) Če ugovor ni utemeljen, ravnatelj ugovor s sklepom
zavrne. 
(4) Če je ugovor utemeljen, mora ravnatelj najpozneje v treh
dneh od dneva ugotovitve utemeljenosti ugovora imenovati tričlansko komisijo. 
(5) Sklep ravnatelja iz drugega odstavka tega člena je
dokončen.
34. člen
(odločanje komisije)
(1) Komisija iz prejšnjega člena s sklepom odloči o ugovoru v
treh dneh od njenega imenovanja. 
(2) Če komisija ugotovi, da je ugovor neutemeljen, ga zavrne
in potrdi prvotno oceno oziroma ugotovitev. Sklep komisije se dijaku izroči v
treh dneh po sprejeti odločitvi. 
(3) Če komisija ugotovi, da je ugovor utemeljen, lahko določi
novo oceno oziroma spremeni ugotovitev na podlagi dokumentacije ali s ponovnim
ocenjevanjem znanja dijaka. 
(4) Če je dijaka treba ponovno oceniti, mora sklep vsebovati
tudi datum, čas, kraj in način ter obseg ponovnega ocenjevanja znanja, s čimer
mora biti dijak seznanjen najpozneje tri dni pred izvedbo ponovnega ocenjevanja
znanja. 
(5) Odločitev komisije je dokončna.
IX. PREHODNE IN KONČNE DOLOČBE
35. člen
(izjeme)
(1) Dijaki, ki so do 1. septembra 2010 napredovali v
naslednji letnik z nms oziroma ponavljajo letnik z izpiti, lahko opravijo
manjkajoče obveznosti najpozneje do 31. avgusta 2011. 
(2) Dijake iz prejšnjega odstavka se ocenjuje v skladu s tem
pravilnikom.
36. člen
(vajenci)
Dijaki, ki so v dualnem sistemu izobraževanja zaključili
izobraževanje najpozneje 31. avgusta 2009, lahko opravljajo manjkajoče
obveznosti v skladu s tem pravilnikom.
37. člen
(prenehanje veljavnosti)
Z dnem uveljavitve tega pravilnika prenehata veljati
Pravilnik o ocenjevanju znanja v srednjih šolah (Uradni list RS, št. 76/05) in
Pravilnik o ocenjevanju znanja v poklicnem in srednjem strokovnem izobraževanju
(Uradni list RS, št. 78/07 in 8/08), ki pa se uporabljata do začetka uporabe
tega pravilnika.
38. člen
(uveljavitev pravilnika)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. septembra 2010.
Št. 0070-43/2010
Ljubljana, dne 21. julija 2010
EVA 2010-3311-0036
dr. Igor Lukšič l.r. 
Minister 
za šolstvo in šport