1. člen
Proračun, proračunski uporabniki in druge
osebe javnega prava redno odpisujejo oziroma obračunavajo amortizacijo neopredmetenih
sredstev in opredmetenih osnovnih sredstev (v nadaljevanju: osnovna sredstva),
kot je to določeno s tem pravilnikom.
Redni odpis je oblikovanje popravkov
vrednosti osnovnih sredstev v poslovnih knjigah, za znesek amortizacije,
obračunan po letnem obračunu.
Izredni odpis se opravi v primeru odtujitve
osnovnih sredstev, trajne izločitve iz uporabe in zaradi prevrednotenja zaradi
oslabitve osnovnih sredstev.
2. člen
Popravek vrednosti, ki je povezan z amortiziranjem, se ne pojavlja
pri:
-       zemljiščih in drugih naravnih bogastvih,
-       opredmetenih osnovnih sredstev kulturnega, zgodovinskega
ali umetniškega pomena,
-       lokalnih zemljatih ali makadamskih cestah ter
zgradbah, ki so njihov sestavni del,
-       spodnjem ustroju železniških prog, cest, letališč
in drugih javnih površin,
-       nekratkoročna sredstva za prodajo.
3. člen
Izredni odpis osnovnih sredstev se pri
določenih uporabnikih enotnega kontnega načrta, ob njihovi odtujitvi, trajni
izločitvi iz uporabe in pri prevrednotenju zaradi oslabitve, izkazuje glede na
način pokrivanja stroškov amortizacije.
Ne glede na način pokrivanja stroškov
amortizacije se v primeru iz drugega odstavka 13. člena Pravilnika o
razčlenjevanju in merjenju prihodkov in odhodkov pravnih oseb javnega prava
(Uradni list RS, št. 134/03, 34/04 in 13/05) za znesek zmanjšanja knjigovodske
vrednosti osnovnega sredstva zmanjša obveznost do vira sredstev.
Dobički, nastali pri odtujitvi ali trajni
izločitvi osnovnih sredstev, se, enako kot izredni odpisi izkazujejo glede na
način pokrivanja stroškov amortizacije.
4. člen
Osnovna sredstva se redno odpisujejo
posamično, z uporabo metode enakomernega časovnega amortiziranja, ki se mora
dosledno uporabljati iz obračunskega obdobja v obračunsko obdobje.
5. člen
Neopredmetena sredstva zajemajo dolgoročno
odložene stroške razvijanja, naložbe v pridobljene pravice do industrijske
lastnine (koncesije, patenti, licence, blagovne znamke) in druge pravice.
Dolgoročne aktivne časovne razmejitve so
dolgoročno odloženi stroški.
Neopredmetena sredstva, katerih posamična
vrednost ne presega 500 eurov, se lahko štejejo kot strošek v obdobju, v
katerem se pojavijo.
6. člen
Opredmetena osnovna sredstva so zemljišča,
zgradbe, proizvajalna oprema, druga oprema, vlaganja v opredmetena osnovna
sredstva v tuji lasti in biološka sredstva. Biološka sredstva so osnovna čreda
in večletni nasadi.
Nepremičnine, dane v najem, se obravnavajo
kot opredmetena osnovna sredstva.
Zemljišča in zgradbe so ločljiva sredstva
in se obravnavajo posebej, tudi če so pridobljena skupaj, razen etažna
lastnina.
Opredmeteno osnovno sredstvo, katerega
posamična nabavna vrednost po dobaviteljevem obračunu ne presega 500 eurov, se
lahko izkazuje skupinsko kot drobni inventar.
Ne glede na prejšnji odstavek se lahko pri
izkazovanju upošteva tudi kriterij istovrstnosti sredstev. Opredmetena osnovna
sredstva se lahko uvrščajo med opremo ne glede na njihovo vrednost, ki je lahko
večja ali manjša od 500 eurov.
Stvari drobnega inventarja katerega
posamična nabavna vrednost ne presega 500 eurov, se lahko razporedijo med
material.
7. člen
Amortizacijska osnova je nabavna vrednost,
popravljena pri prevrednotenju sredstva.
Opredmeteno osnovno sredstvo se začne
amortizirati prvi dan naslednjega meseca, potem ko je razpoložljivo za uporabo.
Neopredmeteno sredstvo se začne
amortizirati prvi dan naslednjega meseca, potem ko je razpoložljivo za uporabo.
Za osnovna sredstva je rok odpisa določen s
stopnjami rednega odpisa iz Priloge I, ki je sestavni del tega pravilnika.
Ne glede na četrti odstavek tega člena se v primeru, če so
letne stopnje odpisa za opredmetena osnovna sredstva s področja gospodarskih
javnih služb določene v področnih predpisih, uporabljajo te letne stopnje
odpisa. Enako velja za uporabo druge metode amortiziranja.
Vlaganja v opredmetena osnovna sredstva v
tuji lasti se amortizirajo v dobi pravne pravice.
Drobni inventar se odpiše enkrat v celoti
ob nabavi.
8. člen
Ko je znesek nabavne vrednosti osnovnih
sredstev enak odpisani vrednosti osnovnih sredstev, se amortizacija ne obračunava
več, čeprav se sredstva še naprej uporabljajo za opravljanje dejavnosti.
9. člen
Amortizacijo je potrebno obračunavati tudi
če se sredstvo ne uporablja več, ali je izločeno iz uporabe, dokler ni v celoti
amortizirano.
10. člen
Določeni uporabniki enotnega kontnega
načrta pokrivajo stroške amortizacije v breme ustreznih obveznosti do virov
sredstev, če strošek amortizacije ni vračunan v ceno proizvoda ali storitve ali
če ne pridobijo iz sredstev javnih financ denarnih sredstev za kritje stroškov
amortizacije. Vsakoletni stroški amortizacije osnovnih sredstev, pridobljenih
iz donacij, se nadomestijo v breme dolgoročnih pasivnih časovnih razmejitev,
oblikovanih iz naslova donacij.
Drugi uporabniki enotnega kontnega načrta
za znesek obračunane amortizacije oziroma za znesek oblikovanega popravka vrednosti
zmanjšajo ustrezno obveznost do vira sredstev.
11. člen
Pri določenih uporabnikih enotnega kontnega
načrta se obračunana amortizacija od razlike med povečano nabavno vrednostjo
zaradi okrepitve osnovnega sredstva in nabavno vrednostjo pred prevrednotenjem
ne obravnava kot strošek amortizacije, temveč se neposredno vračuna v breme
ustrezne obveznosti do virov sredstev.
12. člen
V primeru uporabe kriterija istovrstnosti
pri izkazovanju opredmetenih osnovnih sredstev, po petem odstavku 6. člena tega
pravilnika, se ta kriterij uporablja za nove nabave v letu, v katerem se bo ta
kriterij začel uporabljati. Za otvoritveno stanje tistega drobnega inventarja,
ki bo na podlagi upoštevanja tega kriterija razvrščen med opremo, pa se
upošteva nabavna vrednost in popravek vrednosti po stanju na zadnji dan
predhodnega leta, ko se začne kriterij istovrstnosti uporabljati.

Priloga
I: Stopnje rednega odpisa neopredmetenih sredstev in opredmetenih osnovnih
sredstev

Pravilnik o načinu in stopnjah odpisa neopredmetenih
dolgoročnih sredstev in opredmetenih osnovnih sredstev (Uradni list RS, št. 45/05)
vsebuje naslednji končni določbi:
»13. člen
Z dnem uveljavitve tega pravilnika preneha
veljati Navodilo o načinu in stopnjah odpisa neopredmetenih dolgoročnih sredstev
in opredmetenih osnovnih sredstev (Uradni list RS, št. 54/02).
14. člen
Ta pravilnik začne veljati naslednji dan po
objavi v Uradnem listu Republike Slovenije, uporablja pa se od obračuna
amortizacije za leto 2005 dalje.«.

Pravilnik o spremembah in dopolnitvah
Pravilnika o načinu in stopnjah odpisa neopredmetenih dolgoročnih sredstev in
opredmetenih osnovnih sredstev (Uradni list RS, št. 138/06) vsebuje naslednji končni določbi:
»11. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne
1. januarja 2007.
Ne glede na prejšnji odstavek se tretji,
četrti, peti in šesti odstavek spremenjenega 6. člena pravilnika začnejo
uporabljati za nove nabave po 1. 1. 2007.«.

Pravilnik o spremembi Pravilnika o načinu in
stopnjah odpisa neopredmetenih sredstev in opredmetenih osnovnih sredstev
(Uradni list RS, št. 120/07) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvi in spremembah
Pravilnika o načinu in stopnjah odpisa neopredmetenih sredstev in opredmetenih
osnovnih sredstev (Uradni list RS, št. 48/09) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije, uporablja pa se od 1. januarja
2009.«.

Pravilnik o spremembah in dopolnitvi
Pravilnika o načinu in stopnjah odpisa neopredmetenih sredstev in opredmetenih
osnovnih sredstev (Uradni list RS, št. 112/09) vsebuje naslednjo končno določbo:
»3. člen
Ta pravilnik začne veljati 1. januarja
2010.«.

Pravilnik o spremembah Pravilnika o načinu in
stopnjah odpisa neopredmetenih sredstev in opredmetenih osnovnih sredstev
(Uradni list RS, št. 58/10) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvi
Pravilnika o načinu in stopnjah odpisa neopredmetenih sredstev in opredmetenih
osnovnih sredstev (Uradni list RS, št. 108/13) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvah in spremembah
Pravilnika o načinu in stopnjah odpisa neopredmetenih sredstev in opredmetenih
osnovnih sredstev (Uradni list RS, št. 100/15)
vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.