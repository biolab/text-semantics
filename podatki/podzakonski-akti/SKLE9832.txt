I. UVODNA DOLOČBA
1. člen
(vsebina sklepa)
Ta sklep določa:
1.     
podrobnejša pravila glede vrste dovoljenih naložb pokojninskega sklada,
ki upoštevajo naravo dodatnega zavarovanja;
2.     
dodatne pogoje v zvezi z naložbami pokojninskega sklada v enote oziroma
delnice drugih investicijskih skladov.
II. PODROBNEJŠA PRAVILA V ZVEZI Z NALOŽBAMI
POKOJNINSKEGA SKLADA
1. Prenosljivi vrednostni papirji
2. člen
(opredelitev pojma prenosljiv vrednostni
papir)
(1) Pojem prenosljivi vrednostni
papirji se nanaša na finančne instrumente, ki izpolnjujejo naslednja merila:
1.     
možna izguba, ki jo lahko zaradi naložb vanje utrpi pokojninski sklad,
je omejena na znesek, ki je bil plačan zanje. Pri deloma vplačanih vrednostnih
papirjih možna izguba, ki jo lahko zaradi naložb vanje utrpi pokojninski sklad,
ne sme presegati celotnega zneska, ki naj bi bil plačan zanje;
2.     
njihova likvidnost ne ogroža zmožnosti izplačila odkupnih vrednosti;
3.     
zagotovljeno je njihovo zanesljivo vrednotenje:
a)   
pri vrednostnih papirjih iz 1. do 4. točke prvega odstavka 244. člena
Zakona o investicijskih skladih in družbah za upravljanje (Uradni list RS, št.
77/11, 10/12 – ZPre‑1C, 55/12 in 96/12; v nadaljnjem besedilu: ZISDU‑2), ki so
sprejeti ali s katerimi se trguje na organiziranem trgu vrednostnih papirjev, v
obliki natančnih, zanesljivih in rednih cen, ki so bodisi tržne cene bodisi
cene, ki jih zagotavljajo sistemi vrednotenja, neodvisni od izdajateljev teh
vrednostnih papirjev;
b)   
pri drugih vrednostnih papirjih iz drugega odstavka 244. člena ZISDU‑2 v
obliki rednega vrednotenja na podlagi informacij izdajateljev vrednostnih
papirjev ali na podlagi primernih naložbenih analiz;
4.     
zanje so na voljo ustrezne informacije:
a)   
pri vrednostnih papirjih iz 1. do 4. točke prvega odstavka 244. člena
ZISDU‑2, ki so sprejeti ali s katerimi se trguje na organiziranem trgu, v
obliki rednih, natančnih in celovitih tržnih informacij o posameznem
vrednostnem papirju oziroma o portfelju vrednostnega papirja, dostopnih upravljavcu
pokojninskega sklada;
b)   
pri drugih vrednostnih papirjih iz drugega odstavka 244. člena ZISDU‑2 v
obliki rednih in natančnih informacij o posameznem vrednostnem papirju oziroma
o portfelju vrednostnega papirja, dostopnih upravljavcu pokojninskega sklada;
5.     
so iztržljivi.
(2) Za namene iz 2. in 5. točke
prejšnjega odstavka, razen v primeru, če ima upravljavec pokojninskega sklada
na voljo informacije, ki vodijo k drugačni odločitvi, se za finančne
instrumente iz 1. do 3. točke prvega odstavka 244. člena ZISDU‑2, ki so
sprejeti ali s katerimi se trguje na organiziranem trgu, predpostavlja, da ne
ogrožajo zmožnosti izplačila odkupnih vrednosti in da so iztržljivi.
(3) Upravljavec pokojninskega sklada
pri nalaganju sredstev pokojninskega sklada v prenosljive vrednostne papirje
kot tudi katerekoli druge finančne instrumente vselej upošteva faktor likvidnostnega
tveganja, kar pomeni, da nakup finančnega instrumenta ne sme povzročiti
zmanjšanja celotne likvidnosti portfelja oziroma zmožnosti izplačila odkupnih
vrednosti. Pri ocenjevanju likvidnostnega tveganja finančnega instrumenta
upravljavec pokojninskega sklada upošteva zlasti:
1.     
količino in vrednost prometa s prenosljivim vrednostnim papirjem;
2.     
velikost izdaje finančnega instrumenta, kadar njegovo ceno določata
ponudba in povpraševanje na trgu, delež izdaje, ki ga namerava upravljavec
pokojninskega sklada kupiti iz sredstev pokojninskega sklada ter oceno
priložnosti in časovnega okvira nakupa ali prodaje finančnega instrumenta;
3.     
v kolikor je to potrebno, neodvisno analizo cen ponudbe in povpraševanja
po finančnem instrumentu v ustreznem obdobju, iz katere je mogoče razbrati
njegovo likvidnost in tržnost;
4.     
analizo kvalitete in števila borznih posrednikov ter vzdrževalcev trga,
ki sodelujejo v poslih s tem vrednostnim papirjem, z namenom ocene kvalitete
trgovanja s tem vrednostnim papirjem na sekundarnem trgu.
(4) Pri drugih prenosljivih
vrednostnih papirjih iz drugega odstavka 244. člena ZISDU‑2, ki niso sprejeti
ali s katerimi se ne trguje na organiziranem trgu vrednostnih papirjev, likvidnosti
in iztržljivosti ni mogoče vnaprej predpostavljati in mora upravljavec
pokojninskega sklada likvidnost in iztržljivost teh vrednostnih papirjev
posebej ugotavljati.
(5) Če upravljavec pokojninskega
sklada oceni, da je prenosljiv vrednostni papir nezadostno likviden ali
neiztržljiv, da bi dopuščal nemoteno izplačilo odkupnih vrednosti, sme kupiti
vrednostni papir iz sredstev pokojninskega sklada le, če je v portfelju
pokojninskega sklada dovolj likvidnih in iztržljivih vrednostnih papirjev,
katerih prodaja omogoča izplačilo odkupnih vrednosti v skladu s 310. členom Zakona
o pokojninskem in invalidskem zavarovanju (Uradni list RS, št. 96/12 in 39/13;
v nadaljnjem besedilu: ZPIZ‑2).
3. člen
(dodatna merila za posamezne vrste
prenosljivih vrednostnih papirjev)
(1) Prenosljivi vrednostni papirji
vključujejo tudi:
1.     
enote zaprtih investicijskih skladov, ustanovljenih v obliki
investicijske družbe ali v obliki fiduciarnega sklada, ki izpolnjujejo
naslednja merila:
a)   
merila iz prejšnjega člena;
b)   
zanje veljajo mehanizmi upravljanja gospodarskih družb;
c)   
kadar v imenu zaprtega investicijskega sklada dejavnost upravljanja
njegovega premoženja izvaja drug subjekt, z namenom varstva vlagateljev njegovo
poslovanje nadzoruje nacionalni nadzorni organ;
2.     
enote zaprtih investicijskih skladov, ustanovljenih v skladu s
pogodbenim pravom, ki izpolnjujejo naslednja merila:
a)   
izpolnjujejo merila iz prejšnjega člena;
b)   
zanje veljajo mehanizmi upravljanja družb, enakovredni tistim iz 1.b
točke tega odstavka, pri čemer se šteje, da so ti mehanizmi zagotovljeni, če
imajo imetniki enot teh zaprtih investicijskih skladov v okviru pogodbe:
-  pravico glasovanja o bistvenih odločitvah v zvezi s skladom
(vključno z odločanjem o sklenitvi ali prenehanju pogodbe o upravljanju oziroma
o imenovanju in razrešitvi družbe za upravljanje, sklenitvi dodatkov k pogodbi
o ustanovitvi, spremembi naložbene politike, preoblikovanju in likvidaciji
investicijskega sklada);
-  pravico nadzora nad izvajanjem naložbene politike s pomočjo
ustreznih mehanizmov, ter če so sredstva investicijskega sklada ločena od
sredstev družbe za upravljanje in če pravila o likvidaciji investicijskega
sklada zagotavljajo primerno zaščito imetnikov enot ali delnic investicijskega
sklada;
c)   
upravlja jih subjekt, katerega poslovanje z namenom varstva vlagateljev
nadzoruje nacionalni nadzorni organ.
(2) Pokojninski sklad ne sme imeti
naložb v zaprte investicijske sklade z namenom izogibanja naložbenim omejitvam,
kot jih določa ZPIZ‑2 in na njegovi podlagi izdani splošni akti.
4. člen
(seznam organiziranih trgov v državah
članicah)
(1) Organiziran trg v državi članici
je vsak organiziran trg uvrščen na seznam reguliranih trgov, ki ga v skladu s
47. členom Direktive 2004/39/ES Evropskega parlamenta in Sveta z dne
21. aprila 2004 o trgih finančnih instrumentov in o spremembah direktiv
Sveta 85/611/EGS, 93/6/EGS in Direktive 2000/12/ES Evropskega parlamenta in
Sveta ter o razveljavitvi Direktive Sveta 93/22/EGS (UL L št. 145 z dne
30. 4. 2004, str. 1) objavi Evropska komisija.
(2) Država članica je država članica
Evropske unije ali država podpisnica Sporazuma o ustanovitvi Evropskega
gospodarskega prostora (UL L št. 1 z dne 3. 1. 1994, str. 3).
5. člen
(pogoji, ki jih mora izpolnjevati drug
organiziran trg v državi članici)
(1) Med druge organizirane trge v
državi članici iz 2. točke prvega odstavka 244. člena ZISDU‑2 se uvrščajo
redno delujoči in za javnost odprti večstranski sistemi trgovanja, ki
izpolnjujejo pogoje iz prvega odstavka 13. člena Zakona o trgu finančnih
instrumentov (Uradni list RS, št. št. 108/10 – ZTFI‑UPB3, 78/11, 55/12, 105/12
– ZBan‑1J in 63/13 – ZS‑K; v nadaljnjem besedilu: ZTFI) in:
1.     
v zvezi, s katerimi ima upravljavec pokojninskega sklada vzpostavljene
vse potrebne sporazume in postopke, ki zagotavljajo poslovanje v skladu s
pravili stroke upravljanja kolektivnih naložbenih podjemov za neprofesionalne stranke
oziroma gospodarjenja s finančnimi instrumenti,
2.     
v zvezi, s katerimi ima skrbnik pokojninskega sklada vzpostavljene vse
potrebne sporazume in postopke za poravnavo poslov s finančnimi instrumenti in
3.     
niso hkrati uvrščeni na seznam iz 4. člena tega sklepa.
(2) Agencija za trg vrednostnih
papirjev ali Agencija za zavarovalni nadzor drug organiziran trg iz prejšnjega
odstavka priznata v okviru izdaje soglasja k pravilom upravljanja pokojninskega
sklada, pri čemer se priznanje drugega organiziranega trga nanaša izključno na
konkretna pravila upravljanja.
6. člen
(seznam borz in drugih organiziranih trgov
iz tretjih držav)
(1) Med borze iz 3. točke prvega
odstavka 244. člena ZISDU‑2 spadajo borze s sedežem v tretjih državah, katerih
upravljavci so polnopravni člani Svetovnega združenja borz (angl.: World
Federation of Exchanges; v nadaljnjem besedilu: WFE).
(2) Med druge organizirane trge iz
tretjih držav iz 3. točke prvega odstavka 244. člena ZISDU‑2 spada redno
delujoč in za javnost odprt večstranski sistem trgovanja, ki ga upravlja
upravljavec organiziranega trga iz tretje države, ki je polnopravni član WFE,
in ki v tem sistemu, v skladu z vnaprej določenimi pravili, povezuje interese
glede prodaje in nakupa finančnih instrumentov številnih tretjih oseb, tako, da
se sklene pravni posel glede finančnega instrumenta, ter:
1.     
v zvezi s katerimi ima upravljavec pokojninskega sklada vzpostavljene
vse potrebne sporazume in postopke, ki zagotavljajo poslovanje v skladu s
pravili stroke upravljanja kolektivnih naložbenih podjemov za neprofesionalne
stranke oziroma gospodarjenja s finančnimi instrumenti in
2.     
v zvezi s katerimi ima skrbnik pokojninskega sklada vzpostavljene vse
potrebne sporazume in postopke za poravnavo poslov s finančnimi instrumenti.
(3) Agencija za trg vrednostnih
papirjev ali Agencija za zavarovalni nadzor drug organiziran trg iz prejšnjega
odstavka priznata v okviru izdaje soglasja k pravilom pokojninskega sklada, pri
čemer se priznanje drugega organiziranega trga nanaša izključno na konkretna
pravila upravljanja.
(4) Tretja država je država, ki ni
država članica.
7. člen
(seznam tretjih držav iz petega odstavka
275. člena ZPIZ‑2)
Med tretje države iz petega odstavka 275.
člena ZPIZ‑2 se uvrščajo države članice OECD, ki niso hkrati države članice.
2. Enote ali delnice odprtih
investicijskih skladov
8. člen
(merila za opredelitev enot ali delnic
odprtih investicijskih skladov)
(1) Odprt investicijski sklad iz 274.
člen ZPIZ‑2 je investicijski sklad, katerega enote ali delnice je mogoče na
zahtevo imetnika unovčiti in izplačati iz sredstev sklada oziroma investicijski
sklad, za katerega je kako drugače ustrezno zagotovljeno, da je cena, po kateri
se z njegovo enoto trguje na organiziranem trgu, ves čas enaka njeni izračunani
vrednosti oziroma se od nje bistveno ne razlikuje.
(2) Odprt investicijski sklad iz 274.
člen ZPIZ‑2 mora smiselno izpolnjevati pogoje za ciljni sklad iz 5. točke
prvega odstavka 244. člena ZISDU‑2, nalaga pa lahko v prenosljive vrednostne
papirje in/ali druge likvidne finančne naložbe po načelih razpršitve tveganj
ter nepremičnine.
(3) Odprt investicijski sklad iz 274.
člen ZPIZ‑2 je lahko oblikovan oziroma ustanovljen v državi članici ali tretji
državi.
(4) Določba 5.b točke prvega odstavka
244. člena ZISDU‑2, ki opredeljuje, da je upravljanje in poslovanje odprtega
investicijskega sklada predmet enakovrednega nadzora, kot ga določata ZISDU‑2
in ZTFI, sodelovanje med Agencijo za trg vrednostnih papirjev in organom, ki
nadzira poslovanje odprtega investicijskega sklada, pa primerno urejeno, pomeni,
da je treba pri ugotavljanju enakovrednosti nadzora v tretjih državah
upoštevati naslednje dejavnike, ki se nanašajo na:
1.     
dvostranske ali večstranske sporazume o sodelovanju pristojnih nadzornih
organov, članstvo v mednarodnih organizacijah nadzornih organov ali druge
dogovore o sodelovanju (kot npr. izmenjavo informacij ali mnenj), ki omogočajo
primerno sodelovanje med nadzornimi organi;
2.     
način izdajanja dovoljenj upravljavcu odprtega investicijskega sklada,
soglasij k njegovim pravilom poslovanja in pravilom poslovanja odprtega
investicijskega sklada ter k izbiri skrbnika premoženja odprtega
investicijskega sklada;
3.     
izdajanje dovoljenj za ustanovitev investicijskega sklada v državah
članicah OECD.
(5) Določba 5.c točke prvega odstavka
244. člena ZISDU‑2, ki opredeljuje, da je raven zaščite interesov imetnikov
enot ali delnic odprtega investicijskega sklada enaka ravni zaščite imetnikov
investicijskih kuponov vzajemnega sklada, zlasti glede ločitve premoženja,
zadolževanja, posojanja in nekritih prodaj finančnih instrumentov, pomeni, da
je treba pri ugotavljanju enakovrednosti zaščite interesov imetnikov enot
upoštevati naslednje dejavnike, ki se nanašajo na:
1.     
pravila, ki zagotavljajo samostojno in neodvisno upravljanje odprtih
investicijskih skladov ter upravljanje izključno v korist imetnikov enot
odprtih investicijskih skladov;
2.     
obstoj neodvisnega skrbnika ali fiduciarja premoženja odprtega
investicijskega sklada z ustreznimi dolžnostmi in odgovornostmi, tako pri
opravljanju storitve hrambe premoženja odprtega investicijskega sklada, kot pri
opravljanju nadzora nad upravljanjem premoženja odprtega investicijskega
sklada; če zakonodaja tretje države v zvezi z odprtimi investicijskimi skladi
ne vsebuje zahteve po neodvisnem skrbniku ali fiduciarju, je treba za presojo
doseganja kriterija enakovrednosti nadzora preveriti ustreznost sistema
odločanja oziroma razmejitev dolžnosti in odgovornosti;
3.     
dostopnost informacij o vrednosti odprtega investicijskega sklada in
zahteve po javnem objavljanju informacij o poslovanju odprtega investicijskega
sklada;
4.     
zmogljivosti za zagotovitev odkupa enot odprtega investicijskega sklada
in pogostnost odkupa;
5.     
omejitve poslov s povezanimi osebami;
6.     
zagotavljanje ustrezne ločitve premoženja odprtega investicijskega
sklada od premoženja družbe za upravljanje ali katerekoli druge osebe;
7.     
določbe zakonodaje tretje države glede izposojanja, posojanja in
nekritih prodaj finančnih instrumentov iz premoženja odprtega investicijskega
sklada.
(6) Za pokojninski sklad, ki sredstva
v skladu s šestim odstavkom 274. člena ZPIZ‑2 nalaga v enote odprtih investicijskih
skladov, katerih poslovanje je usklajeno z Direktivo 2009/65/ES Evropskega
parlamenta in Sveta z dne 13. julija 2009 o usklajevanju zakonov in drugih
predpisov o kolektivnih naložbenih podjemih za vlaganja v prenosljive
vrednostne papirje (KNPVP) (UL L št. 302 z dne 17. 11. 2009, str. 32; v
nadaljnjem besedilu: Direktiva 2009/65/ES), se ne uporablja omejitev iz 4.
točke tretjega odstavka 275. člena ZPIZ‑2.
3. Denarni depoziti pri kreditnih
institucijah
9. člen
(merila, ki jih morajo izpolnjevati
kreditne institucije s sedežem v tretji državi)
Sredstva pokojninskega sklada so lahko
naložena v denarnih depozitih pri kreditni instituciji s sedežem v tretji
državi, če zadnja razpoložljiva dolgoročna kreditna ocena (angl.: »Long‑term
Bank Deposit Rating«) kreditne institucije dosega najmanj BBB pri Standard
& Poor’s ali Fitch oziroma Baa2 pri Moody’s.
10. člen
(drugi pogoji, ki jih morajo glede drugih
pravic in obveznosti izpolnjevati denarni depoziti)
Pokojninski sklad lahko nalaga sredstva
samo v depozite, ki v pogodbi o vezavi sredstev nimajo opredeljenih nobenih
dodatnih pogojev in namenov vezave.
4. Instrumenti denarnega trga
11. člen
(opredelitev pojma instrument denarnega
trga)
(1) Izraz instrument v pojmu
instrument denarnega trga vključuje:
1.     
instrumente, ki so sprejeti ali s katerimi se trguje na organiziranem
trgu, iz 1. do 3. točke prvega odstavka 244. člena ZISDU‑2 in
2.     
instrumente, ki niso sprejeti v trgovanje na organiziranem trgu.
(2) Drugi instrumenti denarnega trga
iz drugega odstavka 244. člena ZISDU‑2 so tisti instrumenti denarnega trga, s
katerimi se sicer običajno trguje na denarnem trgu, ki izpolnjujejo pogoj
likvidnosti iz tega člena in katerih vrednost se da skladno s tem členom
kadarkoli natančno določiti, vendar ne spadajo hkrati med instrumente denarnega
trga iz 1. do 3. in 8. točke prvega odstavka 244. člena ZISDU‑2.
(3) Značilnost instrumenta denarnega
trga, da se z njim običajno trguje na denarnem trgu, pomeni, da takšen instrument
izpolnjuje vsaj enega izmed naslednjih pogojev:
1.     
njegova zapadlost ob izdaji je do vključno 397 dni;
2.     
njegova preostala zapadlost je do vključno 397 dni;
3.     
je predmet rednih preračunov donosa v skladu z razmerami na denarnem
trgu najmanj vsakih 397 dni;
4.     
njegov profil tveganj, vključno s kreditnim in obrestnim tveganjem,
ustreza profilu tveganj finančnih instrumentov, ki imajo zapadlost, navedeno v
1. in 2. točki tega odstavka, ali so predmet popravkov donosa, kot je navedeno
v 3. točki tega odstavka.
(4) Kot instrumenti denarnega trga, s
katerimi se običajno trguje na denarnem trgu, se praviloma lahko štejejo zakladne
menice, menice, ki jih izdajajo lokalne oblasti, potrdila o vlogi, komercialni
zapisi in bančni menični akcepti.
(5) Instrument denarnega trga mora
biti ustrezno likviden, kar pomeni, da ga je mogoče prodati z omejenimi stroški
v primerno kratkem času, upoštevaje obveznosti pokojninskega sklada iz naslova
izplačil odkupnih vrednosti.
(6) Instrument denarnega trga mora
imeti vrednost, ki jo je kadarkoli mogoče natančno določiti, kar pomeni, da je
zanj na razpolago natančen in zanesljiv sistem vrednotenja, ki izpolnjuje
naslednja merila:
1.     
omogoča izračun čiste vrednosti sredstev pokojninskega sklada v skladu z
vrednostjo, po kateri bi si takšen finančni instrument izmenjali dobro
obveščeni in voljni stranki v premišljenem poslu;
2.     
temelji na tržnih podatkih ali modelih vrednotenja, vključno z metodo
odplačne vrednosti.
(7) Pri ocenjevanju likvidnosti
instrumenta denarnega trga in vpliva njegove likvidnosti na likvidnost
celotnega portfelja pokojninskega sklada je treba kumulativno upoštevati
naslednje dejavnike:
1.     
na ravni instrumenta denarnega trga:
a)   
pogostnost trgovanja in objavljanja njegove cene;
b)   
število vzdrževalcev trga, ki so ga pripravljeni kupiti in prodati,
njihovo pripravljenost, da sploh vzpostavijo trgovanje s tem instrumentom,
naravo trgovanja z njim (čas, potreben za prodajo, metode dajanja ponudb in
tehnike prenosa instrumenta);
c)   
velikost izdaje (programa);
d)   
možnost njegovega ponovnega odkupa, unovčitve ali prodaje v primerno
kratkem obdobju (npr. v sedmih delovnih dnevih) z omejenimi stroški (nizkimi
provizijami, nizkimi cenami ponudbe in povpraševanja ter z zelo kratkim časom
poravnave);
2.     
na ravni pokojninskega sklada:
a)   
strukturo in koncentracijo članov pokojninskega sklada;
b)   
kvaliteto informacij o običajnem in predvidenem obsegu vplačil in izplačil
odkupnih vrednosti.
(8) Če kateri od dejavnikov iz
prejšnjega odstavka ni izpolnjen, to ne pomeni, da je treba instrument
denarnega trga avtomatično obravnavati kot nelikviden. Pomembno je, da
upravljavec pokojninskega sklada te dejavnike upošteva tako, da načrtuje
primeren portfelj glede na predvidena vplačila in izplačila ter s tem zagotovi,
da bo v portfelju pokojninskega sklada vedno dovolj likvidnih instrumentov,
katerih prodaja zagotavlja likvidnost pokojninskega sklada.
(9) Šteje se, da so merila iz šestega
in sedmega odstavka tega člena izpolnjena, kadar so instrumenti denarnega trga
sprejeti v trgovanje ali se z njimi trguje na organiziranem trgu v skladu s 1.,
2. in 3. točko prvega odstavka 244. člena ZISDU‑2, razen če so upravljavcu
pokojninskega sklada na voljo informacije, ki vodijo k drugačni oceni. Če
likvidnosti in natančne določljivosti vrednosti instrumenta denarnega trga ni
mogoče dovolj zanesljivo predpostaviti, mora oba kriterija za ustreznost
instrumenta denarnega trga oceniti upravljavec pokojninskega sklada sam.
12. člen
(opredelitev pojma instrument denarnega
trga, katerega izdajatelj ali izdaja sta regulirana z namenom zaščite
prihrankov in vlagateljev)
(1) Pojem instrument denarnega trga,
katerega izdajatelj ali izdaja sta regulirana z namenom zaščite prihrankov in
vlagateljev iz 8. točke prvega odstavka 244. člena ZISDU‑2, se nanaša na
finančne instrumente, ki izpolnjujejo naslednja merila:
1.     
izpolnjujejo vsaj enega izmed pogojev iz četrtega odstavka 11. člena
tega sklepa in vsa merila iz sedmega ter osmega odstavka 11. člena tega sklepa;
2.     
zanje so na razpolago ustrezne informacije, vključno s tistimi, ki
omogočajo ustrezno oceno kreditnih tveganj v zvezi z naložbo v take
instrumente, ob upoštevanju določb drugega, tretjega in četrtega odstavka tega
člena;
3.     
so prosto prenosljivi.
(2) Za instrumente denarnega trga iz
8.c in 8.d točke prvega odstavka 244. člena ZISDU‑2 in instrumente denarnega
trga, ki so jih izdale lokalna ali regionalna skupnost posamezne države članice
ali javna mednarodna organizacija, vendar zanje ne jamčita ne država članica ne
ena od zveznih držav, ki tvorijo državo članico, pomenijo ustrezne informacije
iz 2. točke prvega odstavka tega člena:
1.     
informacije o izdaji ali programu izdaje instrumenta denarnega trga in
informacije o pravnem in finančnem položaju izdajatelja pred izdajo instrumenta
denarnega trga;
2.     
informacije iz prejšnje točke tega odstavka se posodabljajo redno, vsaj
enkrat na leto, prav tako pa ob vsakem pomembnem dogodku;
3.     
informacije iz 1. točke tega odstavka so preverile ustrezno usposobljene
neodvisne organizacije, ki so specializirane za preverjanje pravne in finančne
dokumentacije, pri svojem delu dosegajo profesionalne in etične standarde ter
niso podrejene navodilom izdajatelja;
4.     
obstajajo javno dostopni in zanesljivi statistični podatki o izdaji ali
programu izdaje instrumenta denarnega trga.
(3) Za instrumente denarnega trga iz
8.č točke prvega odstavka 244. člena ZISDU‑2 pomenijo ustrezne informacije iz
2. točke prvega odstavka tega člena:
1.     
informacije o izdaji ali programu izdaje instrumenta denarnega trga ali
informacije o pravnem in finančnem položaju izdajatelja pred izdajo instrumenta
denarnega trga;
2.     
informacije iz prejšnje točke tega odstavka se posodabljajo redno, vsaj
enkrat na leto, prav tako pa ob vsakem pomembnem dogodku;
3.     
obstajajo javno dostopni in zanesljivi statistični podatki o izdaji ali
programu izdaje instrumenta denarnega trga ali drugi podatki, ki omogočajo
ustrezno oceno kreditnih tveganj v zvezi z naložbo v ta instrument.
(4) Za vse instrumente denarnega trga
iz 8.b točke prvega odstavka 244. člena ZISDU‑2, razen za instrumente denarnega
trga iz drugega odstavka tega člena in tiste, ki so jih izdale Evropska
centralna banka, Banka Slovenije ali centralna banka iz druge države članice,
pomenijo ustrezne informacije iz 2. točke prvega odstavka tega člena bodisi
informacije o izdaji ali programu izdaje instrumenta denarnega trga bodisi
informacije o pravnem in finančnem položaju izdajatelja pred izdajo instrumenta
denarnega trga.
13. člen
(opredelitev pojma oseba, za katero
veljajo in ki izpolnjuje najmanj enako stroga pravila o varnosti in skrbnosti
poslovanja, kot jih določajo zakoni Republike Slovenije ali predpisi Evropske
unije)
Pojem oseba iz 8.č točke prvega odstavka
244. člena ZISDU‑2, za katero veljajo in ki izpolnjuje najmanj enako stroga
pravila o varnosti in skrbnosti poslovanja, kot jih določajo zakoni Republike
Slovenije ali predpisi Evropske unije, pomeni izdajatelja, za katerega veljajo
in ki izpolnjuje pravila o varnosti in skrbnosti poslovanja, hkrati pa
izpolnjuje vsaj enega izmed naslednjih pogojev:
1.     
ima sedež v državi članici;
2.     
ima sedež v državi članici OECD, ki pripada Skupini G10;
3.     
zanj obstaja bonitetna ocena;
4.     
na podlagi poglobljene analize se lahko dokaže, da so pravila varnega in
skrbnega poslovanja, ki veljajo zanj, vsaj tako stroga kot pravila, določena v
zakonodaji Evropske unije.
14. člen
(opredelitev kategorij oseb iz 8.d točke
prvega odstavka 244. člena ZISDU‑2)
Med osebe iz 8.d točke prvega odstavka 244.
člena ZISDU‑2 se uvršča Kapitalska družba pokojninskega in invalidskega
zavarovanja, d.d ter osebe, ki jih v kategorije oseb iz četrte alineje h) točke
prvega odstavka 50. člena Direktive 2009/65/ES, uvrščajo drugi pristojni organi
držav članic.
15. člen
(opredelitev pojma ustroji listinjenja, ki
jih napajajo bančne kreditne linije)
(1) Pojem ustroj listinjenja iz tretje
alineje 8.d točke prvega odstavka 244. člena ZISDU‑2 pomeni ustroj, ki je bil
oblikovan za namen listinjenja in ima obliko gospodarske družbe ali fiduciarja
ali pa je bil ustanovljen v skladu s pogodbenim pravom.
(2) Pojem bančna kreditna linija iz
tretje alineje 8.d točke prvega odstavka 244. člena ZISDU‑2 pomeni bančne
posle, ki jih zagotavlja finančna institucija, ki sama izpolnjuje merila iz 8.č
točke prvega odstavka 244. člena ZISDU‑2.
5. Naložbe v nepremičnine
16. člen
(pravila glede naložb v nepremičnine)
(1) Pojem nepremičnina iz četrtega
odstavka 272. člena ZPIZ‑2 pomeni naložbeno nepremičnino iz 40.8 točke Mednarodnega
računovodskega standarda 40, sprejetimi v skladu z Uredbo (ES) št. 1606/2002
Evropskega parlamenta in Sveta z dne 19. julija 2002 o uporabi mednarodnih
računovodskih standardov (UL L št. 243 z dne 11. 9. 2002, str. 609), razen
nepremičnine, ki se gradi ali razvija za prihodnjo uporabo kot naložbena
nepremičnina.
(2) Pojem donos iz druge alineje
četrtega odstavka 272. člena ZPIZ‑2 pomeni, da posedovana nepremičnina
prinaša najemnino in/ali povečuje vrednost dolgoročne naložbe.
(3) Pojem nakupna cena iz tretje
alineje četrtega odstavka 272. člena ZPIZ‑2 pomeni nabavno vrednost kupljene
nepremičnine, zmanjšano za vse nepremičnini neposredno pripisljive stroške.
Neposredno pripisljivi stroški vključujejo na primer zaslužke za pravne
storitve, davke od prenosa nepremičnine in druge stroške posla.
(4) Pojem pooblaščeni ocenjevalec iz
tretje alineje četrtega odstavka 272. člena ZPIZ‑2 pomeni pooblaščenega
ocenjevalca vrednosti nepremičnin vpisanega v register, ki ga vodi Slovenski
inštitut za revizijo.
(5) Pojem cenitev iz tretje alineje
četrtega odstavka 272. člena ZPIZ‑2 pomeni ocenjevanje vrednosti nepremičnine
po zakonu, ki ureja revidiranje.
(6) Datum ocenjevanja vrednosti
nepremičnine iz ocene vrednosti nepremičnine, ki jo izdela pooblaščeni
ocenjevalec vrednosti nepremičnin, ne sme biti več kot 6 mesecev pred datumom
nakupa nepremičnine.
(7) Nakupna cena nepremičnine lahko
oceno vrednosti nepremičnine presega za največ 5 odstotkov.
(8) Nepremičnina, katere ekonomska
upravičenost je vezana na eno ali več drugih nepremičnin, skupaj štejejo kot
ena nepremičnina.
(9) Nobeni osebi ne sme biti vnaprej
zagotovljen odkup katere od nepremičnine iz sredstev pokojninskega sklada.
(10) Za naložbo v nepremičnine šteje
tudi naložba v enote oziroma delnice odprtih investicijskih skladov, ki svoja
sredstva nalagajo v nepremičnine. Za tovrstne naložbe veljajo enake omejitve
izpostavljenosti, kot jih ZPIZ‑2 določa za naložbe v nepremičnine.
6. Naložbe v tvegani kapital
17. člen
(pravila glede naložb v tvegani kapital)
(1) Pojem tvegani kapital iz petega
odstavka 272. člena ZPIZ‑2 pomeni naložbo v družbo tveganega kapitala iz zakona,
ki ureja status in naložbe družb tveganega kapitala, ki imajo sedež in
poslovodstvo v Republiki Sloveniji.
(2) Za naložbo v tvegani kapital šteje
tudi naložba v enote oziroma delnice kvalificiranega sklada tveganega kapitala
oblikovanega v skladu z Uredbo (EU) št. 345/2013 Evropskega parlamenta in Sveta
z dne 17. aprila 2013 o evropskih skladih tveganega kapitala (UL L št.
115, str. 1). Za tovrstne naložbe veljajo enake omejitve izpostavljenosti, kot
jih ZPIZ‑2 določa za naložbe v tvegani kapital.
III. PRAVILA ZA IZRAČUN IZPOSTAVLJENOSTI POKOJNINSKEGA SKLADA
18. člen
(izračun izpostavljenosti pokojninskega
sklada)
Pri izračunu izpostavljenosti pokojninskega
sklada do posamezne vrste naložb, do posamezne osebe, do oseb vključenih v
skupino in do posebnih kategorij oseb ter za namene izračuna izpostavljenosti
glede na druge omejitve, kot jih določa ZPIZ‑2 v povezavi z ZISDU‑2 in na
njegovi podlagi izdani splošni akti oziroma kot izhajajo iz naložbenih pravil
pokojninskega sklada določenih v pravilih upravljanja pokojninskega sklada, se
pojem sredstva pokojninskega sklada nanaša na čisto vrednost sredstev
pokojninskega sklada.
IV. DODATNA LIKVIDNA SREDSTVA
19. člen
(dodatna likvidna sredstva)
(1) Razliko med deležem sredstev
pokojninskega sklada iz naslova doseganja naložbenih ciljev pokojninskega
sklada in celotnimi sredstvi pokojninskega sklada predstavljajo dodatna
likvidna sredstva in, v kolikor pravila upravljanja pokojninskega sklada tako
določajo, tudi izvedeni finančni instrumenti, namenjeni izključno varovanju
pred tveganji.
(2) Dodatna likvidna sredstva
pokojninskega sklada so imetje na denarnem računu pokojninskega sklada,
depoziti na vpogled, depoziti z odpoklicem z možnostjo izplačila na dan
odpoklica in drugi denarni ustrezniki, ki jih je mogoče hitro pretvoriti v
vnaprej znani znesek denarnih sredstev in pri katerih je tveganje spremembe
vrednosti nepomembno.
(3) Dodatna likvidna sredstva se
oblikujejo za namen pokrivanja tekočih in izrednih izplačil pokojninskega
sklada oziroma se oblikujejo v času, potrebnem za reinvestiranje unovčenih
naložb pokojninskega sklada in v primerih, kadar upravljavec, zaradi izredno
neugodnih razmer na trgu finančnih instrumentov, začasno prekine nalaganje
sredstev pokojninskega sklada na te trge.
V. PREHODNA IN KONČNA DOLOČBA
20. člen
(uporaba sklepa)
Za pokojninske sklade, ki morajo
pokojninske načrte in pravila upravljanja uskladiti v skladu s prvim odstavkom
416. člena ZPIZ‑2, se ta sklep začne uporabljati z dnem izvedbe te
uskladitve.
21. člen
(uveljavitev sklepa)
Ta sklep začne veljati petnajsti dan po
objavi v Uradnem listu Republike Slovenije
Št. 00702‑6/2013‑7
Ljubljana, dne 18. septembra
2013
EVA 2013‑1611‑0141
Predsednik sveta
Agencije za trg vrednostnih papirjev
dr. Damjan Žugelj l.r.