I. SPLOŠNE DOLOČBE
1. člen
(vsebina)
(1) Ta pravilnik določa pogoje za
izkoriščanje in priznavanje naravne mineralne vode ter pogoje za dajanje predpakirane
naravne mineralne vode, izvirske vode in namizne vode v promet, seznam sestavin
naravnih mineralnih vod, ki lahko predstavljajo tveganje za zdravje ljudi,
dopustne mejne vrednosti teh sestavin in zahteve za označevanje nekaterih
sestavin, pogoje za uporabo zraka, obogatenega z ozonom, za izločanje
železovih, manganovih, žveplovih in arzenovih spojin iz naravnih mineralnih vod
ali izvirskih vod, in zahteve za označevanje za tako obdelane vode, za
izvajanje Direktive Sveta 80/777/EGS z dne 15. julija 1980 o približevanju
zakonodaje držav članic o izkoriščanju in trženju naravnih mineralnih vod (UL L
št. 229 z dne 30. 8. 1980, str. 1; z vsemi spremembami) in Direktive
Komisije 2003/40/ES z dne 16. maja 2003 o uvedbi seznama, mejnih
koncentracijskih vrednosti in zahtev v zvezi z označevanjem sestavin naravnih
mineralnih vod in pogojev za uporabo zraka, obogatenega z ozonom, za obdelavo
naravnih mineralnih vod in izvirskih vod (UL L št. 126 z dne 22. 5. 2003,
str. 34).
(2) Določbe tega pravilnika se ne
uporabljajo za naravno mineralno vodo, ki se na izviru uporablja v zdravilne
namene v naravnih zdraviliščih in termah in za naravne mineralne vode, ki so
namenjene za izvoz v tretje države.
2. člen
(označevanje)
Predpakirana naravna mineralna voda,
izvirska voda in namizna voda mora biti v prometu označena v skladu s predpisom,
ki ureja splošno označevanje predpakiranih živil, in v skladu s tem
pravilnikom.
3. člen
(meroslovne zahteve)
Nazivna oziroma neto količina, dovoljeno
negativno odstopanje ter način označevanja nazivne oziroma neto količine za
predpakirano naravno mineralno vodo, izvirsko vodo in namizno vodo morajo biti
v skladu s predpisom, ki ureja predpakirane izdelke.
II. POSEBNE DOLOČBE
1. Naravna mineralna voda
4. člen
(definicija)
(1) Naravna mineralna voda je voda, ki
poleg mikrobioloških zahtev iz 5. člena tega pravilnika, izpolnjuje tudi naslednje
pogoje:
a)  ima svoj izvor v podzemnem
vodnem viru, zaščitenim pred kakršnokoli možnostjo kontaminacije in izteka ali
se črpa na izviru iz enega ali več naravnih iztokov ali vrtin;
b)  ima lastnosti, zaradi
katerih se jasno razlikuje od pitne vode, ki izhajajo iz vsebnosti mineralnih
snovi, kemijskih elementov v sledovih oziroma drugih sestavin, ter ima lahko
določene prehrambno-fiziološke učinke;
c)  ima enako čistost kot na
izvoru; pri čemer morajo lastnosti iz b) in c) točke tega odstavka, zaradi
podzemnega izvora vode, ostati nespremenjene.
(2) Sestava, temperatura in druge pomembne
lastnosti naravne mineralne vode morajo biti stalne v okviru naravnih nihanj.
Na lastnost naravne mineralne vode še zlasti ne smejo vplivati morebitna
nihanja v pretoku vode na izviru.
(3) Odstopanje od srednjih letnih
izmerjenih vrednosti za glavne sestavine, značilne za posamezno naravno mineralno
vodo, je lahko največ ±20%.
5. člen
(mikrobiološke zahteve)
(1) Naravna mineralna voda na izviru in
naravna mineralna voda, ki je v prometu, ne sme vsebovati:
-      
parazitov in njihovih razvojnih oblik ter patogenih mikroorganizmov;
-      
bakterij vrste Escherichia coli, drugih koliformnih bakterij,
enterokokov ter bakterij vrste Pseudomonas aeruginosa v 250 ml vzorca;
-      
sporogenih sulfitreducirajočih anaerobnih bacilov v 50 ml vzorca.
(2) V naravni mineralni vodi na izviru
skupno število enot, ki tvorijo kolonije mikroorganizmov, sposobnih za
razmnoževanje (v nadaljnjem besedilu: število mikroorganizmov), ne sme
presegati naslednjih vrednosti:
-      
5 v 1 ml pri temperaturi 37 °C in 24-urni inkubaciji na hranljivem
agarju;
-      
20 v 1 ml pri temperaturi 20 do 22 °C in 72-urni inkubaciji na hranljivem agarju.
(3) V naravni mineralni vodi na izviru mora
število mikroorganizmov, ki izhajajo iz naravnega okolja, ustrezati njenemu
običajnem številu mikroorganizmov, kar dokazuje, da je izvir zaščiten pred
kakršnokoli kontaminacijo.
(4) Običajno število mikroorganizmov iz
prejšnjega odstavka pomeni sprejemljivo stalno število mikroorganizmov na
izviru pred katerimkoli dovoljenim postopkom obdelave. Vrsta in število teh
mikroorganizmov, ki so upoštevani v postopku priznavanja naravne mineralne
vode, morajo biti preverjeni najmanj enkrat letno v skladu s 5. točko priloge
1, ki je sestavni del tega pravilnika.
(5) V naravni mineralni vodi, ki je v
prometu, se mora število mikroorganizmov ugotavljati najpozneje v 12 urah po
polnjenju naravne mineralne vode, katera mora biti v tem času shranjena pri
temperaturi 5 °C ±3 °C in ne sme presegati naslednjih vrednosti:
-      
20 v 1 ml pri temperaturi 37 °C in 24-urni inkubaciji na hranljivem
agarju;
-      
100 v 1 ml pri temperaturi 20 do 22 °C in 72-urni inkubaciji na hranljivem agarju.
(6) Ne glede na določbo prejšnjega odstavka
lahko vsebuje naravna mineralna voda, ki je v prometu, tudi večje število mikroorganizmov,
če je le-to posledica običajnega povečanja števila mikroorganizmov, ki jih je
naravna mineralna voda imela na izviru in pod pogojem, da je voda organoleptično
ustrezna.
6. člen
(pogoji za izkoriščanje izvirov in dajanje
v promet)
(1) Naravna mineralna voda se lahko
izkorišča samo iz izvirov, katerih uporabo je z odločbo dovolilo ministrstvo,
pristojno za okolje in prostor.
(2) Naravna mineralna voda iz prejšnjega
odstavka se lahko polni in daje v promet, če izpolnjuje pogoje iz 4. člena tega
pravilnika.
(3) Oprema za izkoriščanje izvira naravne
mineralne vode mora biti takšna, da se prepreči kakršnakoli možnost
kontaminacije in da se ohranijo enake lastnosti, kot jih ima naravna mineralna
voda na izviru, zato:
-      
mora biti izvir naravne mineralne vode ali njegov iztok zaščiten pred
možnostjo kontaminacije;
-      
mora biti tehnična oprema (npr. zajetja, cevovodi in rezervoarji)
izdelana iz materialov, primernih za pitno vodo, ter takšna, da se prepreči
vsaka kemijska, fizikalno-kemijska ali mikrobiološka sprememba te vode;
-      
morajo pogoji izkoriščanja, še posebej prostor in naprave za pranje in
polnjenje, ustrezati higienskim zahtevam, kar velja tudi za embalažo, ki mora
biti obdelana ali izdelana tako, da ne vpliva na mikrobiološke in kemijske
lastnosti naravne mineralne vode;
-      
je prepovedan prevoz naravne mineralne vode v drugačni embalaži kot
tisti, v kateri se daje v promet;
-      
mora prenos naravne mineralne vode od izvira do polnilnice potekati
izključno po cevovodih, ki morajo biti izdelani tako, da je onemogočena
kakršnakoli kontaminacija.
(4) Če se med izkoriščanjem izvira in
naravne mineralne vode v prometu ugotovi, da je voda kontaminirana in ne
ustreza mikrobiološkim in kemijskim zahtevam iz tega pravilnika,
ali če okoliščine kažejo na neko drugo kontaminacijo izvira, mora oseba, ki
izkorišča izvir, takoj prekiniti vse postopke, še zlasti postopek polnjenja
oziroma dajanja v promet, dokler se ne odpravi vzrok za kontaminacijo in voda
ponovno izpolnjuje pogoje iz tega pravilnika.
7. člen
(postopki obdelave)
(1) Naravna mineralna voda na izviru
oziroma v postopku polnjenja je lahko obdelana le z naslednjimi postopki:
a)  z izločanjem njenih
neobstojnih sestavin (npr. železove in žveplove spojine), s postopkom
filtracije ali dekantiranja, ki lahko vključuje tudi postopek predhodne
oksidacije, če ta postopek ne spremeni sestave naravne mineralne vode glede
njenih značilnih sestavin;
b)  z izločanjem železovih,
manganovih in žveplovih spojin ter arzena iz določenih naravnih mineralnih vod
s pomočjo zraka, obogatenega z ozonom, če ta postopek ne spremeni sestave
naravne mineralne vode glede njenih značilnih sestavin;
c)  z izločevanjem neželenih
sestavin, razen tistih iz a) in b) točke tega odstavka, če ta postopek ne
spremeni sestave naravne mineralne vode glede njenih značilnih sestavin;
č)   s popolnim ali
delnim odvzemom prostega ogljikovega dioksida z izključno fizikalnimi postopki;
d)   (črtana).
(2) Naravni mineralni vodi na izviru se ne
sme ničesar dodajati, razen uvajati ali ponovno uvajati ogljikov dioksid, v
skladu z 11. členom tega pravilnika.
(3) Prepovedan je vsak postopek obdelave
naravne mineralne vode, ki bi lahko spremenil običajno število mikroorganizmov,
kot je razkuževanje s katerimikoli sredstvi, dodajanje bakteriostatičnih
sredstev oziroma uporaba kateregakoli drugega postopka.
8. člen
(pogoji za uporabo oksidacije z ozonom)
(1) Uporabo obdelave naravnih mineralnih
vod z zrakom, obogatenim z ozonom, se mora predhodno sporočiti organizaciji iz
17. člena tega pravilnika, ki zagotovi, da:
a)  se uporaba take obdelave
utemelji s sestavo vode glede na vsebnost železovih, manganovih, žveplovih in
arzenovih spojin;
b)  proizvajalec sprejme vse
potrebne ukrepe v zvezi z obdelavo naravne mineralne vode z zrakom, obogatenim
z ozonom in jamči, da je obdelava učinkovita in varna. Proizvajalec mora
organizaciji iz 17. člena tega pravilnika omogočiti preverjanje.
(2) Za obdelavo naravnih mineralnih vod z
zrakom, obogatenim z ozonom, morajo biti izpolnjeni naslednji pogoji:
a)  z obdelavo se ne sme
spremeniti fizikalno-kemijska sestava naravne mineralne vode glede značilnih
sestavin;
b)  pred obdelavo mora naravna
mineralna voda izpolnjevati mikrobiološke zahteve iz 5. člena tega pravilnika;
c)  obdelava ne sme povzročiti
nastanek spojin s koncentracijo, ki presega najvišjo mejno vrednost, določeno v
Tabeli 3 priloge 1 tega pravilnika ali spojin, ki bi lahko predstavljale
tveganje za zdravje ljudi.
9. člen
(embalaža)
Embalaža za polnjenje naravne mineralne
vode mora biti takšna, da preprečuje kakršnokoli možnost kontaminacije ali
potvorbe naravne mineralne vode, glede migracij sestavin embalaže pa mora
ustrezati pogojem iz predpisov, ki urejajo izdelke in snovi, ki prihajajo v
stik z živili.
10. člen
(uporaba)
Naravna mineralna voda se lahko uporablja
za proizvodnjo brezalkoholnih pijač.
1.1. Razvrščanje in označevanje
11. člen
(poimenovanje)
Naravna mineralna voda, ki vsebuje ogljikov
dioksid, se po vsebnosti in izvoru ogljikovega dioksida, razvršča in poimenuje
kot naravna mineralna voda:
-      
z naravno vsebnostjo ogljikovega dioksida, ki ima po morebitni
pripravi in polnjenju enako vsebnost ogljikovega dioksida kot na izviru, tudi v
primeru, ko se zaradi priprave naravne mineralne vode ogljikov dioksid sprošča
in se ga pozneje nadomesti z ustrezno količino iz istega izvira;
-      
z dodanim lastnim ogljikovim dioksidom, ki ima po morebitni
pripravi in polnjenju višjo vsebnost ogljikovega dioksida kot na izviru;
-      
z dodanim ogljikovim dioksidom, kateri je dodan ogljikov dioksid,
ki ni iz istega izvira kot naravna mineralna voda;
-      
brez ogljikovega dioksida, ki vsebuje le količino ogljikovega
dioksida, katera je potrebna za ohranjanje hidrogenkarbonatnega ravnotežja.
12. člen
(dodatne navedbe)
(1) Označba za predpakirano naravno
mineralno vodo mora, poleg imena iz prejšnjega člena, vsebovati še podatke o:
-      
kemijski sestavi, ki navaja značilne sestavine;
-      
kraju izkoriščanja in imenu izvira;
-      
postopku obdelave, če je bila naravna mineralna voda obdelana s katerim
od postopkov iz 7. in 8. člena tega pravilnika.
(2) Če je naravna mineralna voda iz tretje
alinee prejšnjega odstavka obdelana z zrakom, obogatenim z ozonom, mora biti na
označbi v bližini podatka o kemijski sestavi, ki navaja značilne sestavine,
navedeno »naravna mineralna voda, obdelana z odobrenim postopkom oksidacije z
zrakom, obogatenim z ozonom«.
(3) Na označbi se lahko navede ime kraja,
vasi ali pokrajine, če se takšno ime nanaša na naravno mineralno vodo, katere
izvir se izkorišča na kraju, ki je naveden na označbi, ter pod pogojem, da
navedeno ime ni zavajajoče glede kraja izkoriščanja izvira.
(4) Naravna mineralna voda, ki izvira iz
istega izvira, je lahko v prometu le pod eno blagovno znamko.
(5) Če vključuje označba oziroma blagovna
znamka ime izvira ali kraja, ki se razlikuje od imena izvira ali kraja njegovega
izkoriščanja, mora biti ime izvira ali kraja navedeno s črkami, ki so najmanj
enkrat in pol višje in širše kot največje črke na označbi oziroma blagovni
znamki naravne mineralne vode.
13. člen
(prepoved označb)
(1) Pri naravni mineralni vodi v prometu in
njenem reklamiranju je prepovedano uporabljati označbe, blagovne znamke,
zaščitne znamke, slike ali druge navedbe, ki bi navajale lastnosti, ki jih
naravna mineralna voda nima, zlasti glede izvora, rezultatov analize, datuma
izdaje dovoljenja za njeno izkoriščanje in drugih navedb.
(2) Pri predpakirani naravni mineralni
vodi, ki ni bila priznana v skladu s tem pravilnikom, je prepovedano uporabljati
označbe, ki bi lahko povzročile zamenjavo z naravno mineralno vodo, še zlasti
glede uporabe označbe »mineralna voda«.
(3) Prepovedana je uporaba označb ali
navedb, da ima naravna mineralna voda lastnosti, ki preprečujejo nastanek
obolenj ali zagotavljajo oziroma pospešujejo njihovo zdravljenje, razen navedb
iz 14. člena tega pravilnika.
14. člen
(posebne navedbe)
(1) Naravna mineralna voda je lahko označena
s posebnimi navedbami oziroma podatki iz priloge 2, ki sestavni del tega
pravilnika, če izpolnjuje v tej prilogi navedene kriterije. Če ti kriteriji
niso posebej navedeni, morajo navedbe oziroma podatki temeljiti na
fizikalno-kemičnih analizah ter po potrebi farmakoloških, fizioloških in
kliničnih raziskavah iz priloge 1 tega pravilnika, opravljenih v skladu z
znanstveno priznanimi in preverjenimi postopki.
(2) Minister, pristojen za zdravje, lahko
na označbi dovoli navedbo »spodbuja prebavo«, »lahko deluje blago
odvajalno« ali podobne navedbe. Dovoli lahko tudi vključitev drugih navedb,
če te niso v nasprotju s tretjim odstavkom prejšnjega člena.
(3) Pogoji za vsebnost določenih sestavin v
naravni mineralni vodi, ki je primerna za pripravo hrane za dojenčke, ter dodatne
pogoje za uporabo navedbe primerna za pripravo hrane za dojenčke, lahko
določijo drugi predpisi.
(4) Na označbi naravne mineralne vode s
koncentracijo fluorida, ki presega 1,5 mg/l, se mora navesti »vsebuje več kot
1,5 mg/l fluorida: ni primerna za redno uživanje za dojenčke in otroke, mlajše
od 7 let«. Ta navedba se navede v neposredni bližini trgovskega imena ter mora
biti jasna in vidna. Dejansko vsebnost fluorida je potrebno navesti kot podatek
o kemijski sestavi, ki navaja značilne lastnosti vode, kakor je določeno v
prvem odstavku 12. člena tega pravilnika.
1.2. Postopek priznavanja
15. člen
(ministrstvo)
Voda, ki izvira iz tal Republike Slovenije,
je lahko v prometu z označbo naravna mineralna voda, če je njeno označbo z
odločbo priznalo ministrstvo, pristojno za prehrano (v nadaljnjem besedilu:
ministrstvo).
16. člen
(postopek)
(1) Vlogo za priznanje označbe naravne
mineralne vode (v nadaljnjem besedilu: vloga) vloži na ministrstvo proizvajalec
(v nadaljnjem besedilu: vlagatelj). K vlogi mora priložiti dokumentacijo, iz
katere je razvidno, da so izpolnjeni pogoji za priznanje po tem pravilniku.
(2) Priložena dokumentacija mora vsebovati:
1.    
rezultate raziskav, določenih v prilogi 1 tega pravilnika, ki jih opravi
pristojna organizacija iz 17. člena tega pravilnika, in sicer:
- 
na izviru,
- 
po kateremkoli postopku obdelave, določenem v 7. in 8. členu tega pravilnika,
- 
po polnjenju;
2.    
poročilo o opravljenem prvem pregledu.
(3) Ministrstvo z odločbo o priznanju
označbe naravna mineralna voda (v nadaljnjem besedilu: odločba) prizna naravno
mineralno vodo, če vsebuje vloga vse podatke in dokumente, ki jih določata
zakon, ki ureja kmetijstvo, in ta pravilnik, in je zanjo izdano pozitivno
mnenje ekspertne komisije iz 18. člena tega pravilnika.
17. člen
(prvi in redni pregled)
(1) Prvi pregled na izviru naravne
mineralne vode opravi organizacija, ki jo na podlagi javnega razpisa določi
minister, pristojen za prehrano. Pregled se opravi glede kriterijev za
priznavanje naravne mineralne vode iz priloge 1 tega pravilnika, razen 1. točke
poglavja A, kateregakoli postopka obdelave iz 7. in 8. člena tega pravilnika in ustreznosti opreme za izkoriščanje njenega izvira. Na podlagi
ugotovitev pregleda izda organizacija vlagatelju poročilo o opravljenem
pregledu, iz katerega mora biti razvidno, ali voda izpolnjuje predpisane pogoje
za njeno priznanje in izkoriščanje iz 6. člena tega pravilnika.
(2) Redni pregled naravne mineralne vode v
polnilnici pred polnjenjem opravi organizacija iz prejšnjega odstavka najmanj
enkrat letno, iz poročila pa mora biti razvidno, ali naravna mineralna voda
izpolnjuje predpisane pogoje za izkoriščanje in dajanje v promet iz 6. člena
tega pravilnika. Poročilo o pregledu mora organizacija poslati na ministrstvo.
(3) Stroški prvega pregleda bremenijo vlagatelja,
stroški rednih pregledov pa proizvajalca.
18. člen
(ekspertna komisija)
(1) Minister, pristojen za prehrano,
imenuje za izdajo mnenja o priznanju označbe naravna mineralna voda ekspertno
komisijo, ki jo sestavljajo po en predstavnik ministrstva, pristojnega za
prehrano, ministrstva, pristojnega za zdravje, ministrstva, pristojnega za
okolje, in strokovnjaki s področja poznavanja naravnih mineralnih vod.
(2) Ekspertna komisija preuči vlogo za
priznanje označbe naravne mineralne vode in o njej poda mnenje.
(3) Iz proračuna Republike Slovenije se
zagotovijo finančna sredstva za potrebe delovanja ekspertne komisije.
19. člen
(naravna mineralna voda, ki ne izvira iz
tal na območju RS)
(1) Naravna mineralna voda, ki izvira iz
tal države članice Evropske unije, in je v prometu, mora biti priznana kot
naravna mineralna voda s strani pristojnega organa katerekoli države članice
Evropske unije.
(2) Za priznavanje naravne mineralne vode,
ki izvira v državi, ki ni članica Evropske unije, se smiselno uporabljajo
določbe iz 15. in 16. člena tega pravilnika.
(3) Ne glede na določbo prejšnjega odstavka
ministrstvo z odločbo prizna naravno mineralno vodo, če priloži vlagatelj k
vlogi ali:
-      
uradni dokument o priznanju pristojnega organa te države, s katerim
dokazuje, da naravna mineralna voda ustreza enakim kriterijem za priznavanje in
enakim pogojem za izkoriščanje in dajanje v promet, kot je določeno s tem pravilnikom,
ter je zanjo izdano pozitivno mnenje ekspertne komisije;
-      
potrdilo, da je že bila priznana s strani pristojnega organa v
katerikoli državi članici Evropske unije.
(4) Veljavnost uradnega dokumenta države
izvoznice iz prejšnjega odstavka ne sme biti daljša od petih let, pred potekom
veljavnosti pa jo je potrebno obnoviti. Priznanje preneha veljati, če uradni
dokument ni pravočasno predložen.
20. člen
(evidenca)
Ministrstvo vodi evidenco priznanih označb
naravnih mineralnih vod v Republiki Sloveniji, ki vsebuje blagovno znamko, ime
izvira, kraj izkoriščanja ter podatke o vlagatelju.
21. člen
(objava in sporočanje)
(1) Ministrstvo v Uradnem listu Republike
Slovenije objavi blagovno znamko, ime izvira in kraj izkoriščanja priznane
naravne mineralne vode, v primeru, da naravna mineralna voda izvira iz tal
tretje države, pa tudi državo proizvajalca.
(2) Poleg podatkov iz prejšnjega
odstavka mora ministrstvo Komisiji EU posredovati tudi preklic priznane naravne
mineralne vode.
22. člen
(zaščitni znak)
Priznana naravna mineralna voda je lahko
označena tudi z zaščitnim znakom, ki ga podeli ministrstvo v skladu s predpisom,
ki ureja pogoje za podelitev zaščitnega znaka za označevanje kmetijskih
pridelkov oziroma živil.
2. Izvirska voda
23. člen
(definicija)
(1) Kot izvirska voda se označi voda, ki je
v svojem naravnem stanju namenjena za prehrano ljudi in se polni na izviru ter
izpolnjuje pogoje iz 24. člena tega pravilnika.
24. člen
(pogoji za izkoriščanje in dajanje v
promet)
(1) Izvirska voda mora glede izkoriščanja
in dajanja v promet izpolnjevati:
-      
pogoje iz tretjega in četrtega odstavka 6. člena tega pravilnika,
-      
mikrobiološke zahteve iz 5. člena tega pravilnika,
-      
postopke obdelave iz 7. člena tega pravilnika ter
-      
poleg navedenih še pogoje iz predpisa, ki ureja pitno vodo.
(2) Izvirska voda, ki je bila obdelana
z zrakom, obogatenim z ozonom, mora imeti na označbi navedbo: »voda, obdelana s
postopkom oksidacije z zrakom, obogatenim z ozonom«.
(3) Embalaža za polnjenje izvirske
vode mora biti takšna kot določa 9. člen tega pravilnika.
25. člen
(označevanje)
(1) Označba za predpakirano izvirsko vodo
mora, poleg imena, vsebovati še naslednje podatke:
-      
kraj izkoriščanja izvira in ime izvira;
-      
vse morebitne postopke obdelave iz 7. in 8. člena tega pravilnika.
(2) Na označbi za izvirsko vodo se lahko
navede ime kraja, vasi ali pokrajine, če se takšno ime nanaša na izvirsko vodo,
katere izvir se izkorišča na kraju, ki je naveden na označbi, ter pod pogojem,
da navedeno ime ni zavajajoče glede kraja izkoriščanja izvira.
(3) Izvirska voda, ki izvira iz istega
izvira, je lahko v prometu le pod eno blagovno znamko.
(4) Če vključuje označba oziroma blagovna
znamka za izvirsko vodo ime izvira ali kraja, ki se razlikuje od imena izvira
ali kraja njegovega izkoriščanja, mora biti ime izvira ali kraja
navedeno s črkami, ki so najmanj enkrat in pol višje in širše kot največje črke
na označbi oziroma blagovni znamki izvirske vode.
3. Namizna voda
26. člen
(definicija)
(1) Namizna voda je voda, ki je
pripravljena iz pitne vode oziroma naravne mineralne vode oziroma izvirske vode
in lahko vsebuje eno ali več dodanih snovi iz drugega odstavka tega člena,
dodano morsko vodo ter dodani ogljikov dioksid.
(2) Za pripravo namizne vode je vodi
dovoljeno dodajati naslednje snovi: natrijev klorid, kalijev klorid, kalcijev
klorid, natrijev karbonat, kalcijev karbonat, natrijev hidrogenkarbonat,
magnezijev karbonat, natrijev sulfat, magnezijev sulfat in natrijev fluorid.
(3) Vse dodane snovi iz prejšnjega odstavka
morajo glede čistosti ustrezati pogojem iz predpisa, ki ureja merila čistosti
za aditive.
27. člen
(pogoji za dajanje v promet)
Namizna voda mora, glede
fizikalno-kemijskih in mikrobioloških lastnosti, izpolnjevati pogoje iz
predpisa, ki ureja pitno vodo, glede vsebnosti snovi, ki so lahko zdravju
škodljive, pa mora ustrezati pogojem iz 4.6 točke priloge 1 tega pravilnika.
28. člen
(označevanje)
(1) Namizna voda, ki je v prometu, mora
biti označena kot namizna voda.
(2) Namizna voda, ki vsebuje najmanj 570
miligramov natrijevega hidrogenkarbonata na liter, ter vsebuje ogljikov
dioksid, se lahko označi kot sodavica.
(3) Namizna voda, ki ima dodano morsko
vodo, mora imeti dodano navedbo »s…% morske vode«.
(4) Na označbi za namizno vodo je
prepovedano uporabljati kakršnakoli imena, blagovne znamke, zaščitne znamke,
slike, risbe, simbolične ali druge označbe, ki bi lahko povzročile zamenjavo z
naravno mineralno vodo ali izvirsko vodo.
III. DODAJANJE AROME
29. člen
(poimenovanje)
Naravni mineralni vodi, izvirski vodi in
namizni vodi je dovoljeno dodajati aromo, pod pogojem, da je v prometu označena
kot aromatizirana pijača. Lahko ima dodatno označbo kot …voda z aromo… (npr.
izvirska voda z aromo limone ipd.).
IV. UGOTAVLJANJE SKLADNOSTI IN NADZOR
30. člen
(preskušanje in spremljanje kakovosti)
(1) Za ugotavljanje skladnosti naravne
mineralne vode, izvirske vode in namizne vode z zahtevami tega pravilnika za
namene inšpekcijskega nadzora ter za spremljanje kakovosti se uporabljajo
preverjene in znanstveno utemeljene analizne metode, ki morajo biti preverjene
na naslednje kriterije:
-      
specifičnost,
-      
točnost,
-      
natančnost (ponovljivost znotraj laboratorija in obnovljivost znotraj
laboratorija ter med laboratoriji),
-      
meja zaznave,
-      
občutljivost,
-      
praktičnost in uporabnost,
-      
meja določanja,
-      
drugi kriteriji po izbiri.
(2) Vrednosti natančnosti iz tretje alinee
prejšnjega odstavka se pridobijo z medlaboratorijskim primerjalnim preskušanjem,
ter se izrazijo, v skladu z mednarodnim standardom (SIST ISO 5725) o
medlaboratorijskih preskušanjih.
(3) Kriteriji analiznih metod za
analiziranje snovi iz tabele 2 priloge 1 so navedeni v prilogi 3, ki je
sestavni del tega pravilnika.

Priloga
1: Kriteriji za prepoznavanje naravne mineralne vode
Priloga
2: Kriteriji za dodatno označbo
Priloga
3: Kriteriji analiznih metod za analiziranje snovi iz tabele 2

Pravilnik o naravni mineralni vodi, izvirski
vodi in namizni vodi (Uradni list RS, št. 50/04)
vsebuje naslednje prehodne in končne določbe:
»V. PREHODNE IN KONČNE DOLOČBE
31. člen
(prehodne
določbe)
Do določitve organizacije za ugotavljanje
skladnosti naravne mineralne vode po tem pravilniku ugotavljata skladnost Zavod
za zdravstveno varstvo Maribor in Zavod za zdravstveno varstvo Novo mesto.
32. člen
(prehodno
obdobje)
(1) Predpakirana naravna mineralna voda od
1. januarja 2006 ne sme glede sestavin presegati najvišjih mejnih vrednosti iz
Tabele 2 priloge 1 tega pravilnika, od 1. januarja 2008 pa tudi glede mejnih
vrednosti fluoridov in niklja.
(2) Predpakirana naravna mineralna voda ter
izvirska voda morata biti glede označevanja iz drugega odstavka 12. člena in
drugega odstavka 24. člena tega pravilnika v skladu s tem pravilnikom
najpozneje do 1. julija 2004. Predpakirana naravna mineralna ter izvirska voda,
ki je polnjena in označena pred 1. julijem 2004, je lahko v prometu do porabe
zalog.
33. člen
(prenehanje
veljavnosti)
(1) Mejne vrednosti fluoridov in niklja,
določene v Tabeli 1 priloge 1 tega pravilnika, prenehajo veljati 1. januarja
2008, mejne vrednosti ostalih snovi iz navedene tabele pa 1. januarja 2006.
(2) Z dnem uveljavitve tega pravilnika
preneha veljati Pravilnik o naravni mineralni vodi, izvirski vodi in namizni
vodi (Uradni list RS, št. 62/03).
34. člen
(uveljavitev)
Ta pravilnik začne veljati naslednji dan po
objavi v Uradnem listu Republike Slovenije, razen Tabele 2 priloge 1 tega pravilnika,
ki začne za mejne vrednosti fluoridov in niklja veljati 1. januarja 2008, za
mejne vrednosti ostalih snovi iz navedene tabele pa 1. januarja 2006.«.

Pravilnik o spremembah in dopolnitvah
Pravilnika o naravni mineralni vodi, izvirski vodi in namizni vodi (Uradni list
RS, št. 75/05) spreminja 33. člen pravilnika
tako, da se glasi:
»33. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o naravni mineralni vodi, izvirski vodi in namizni vodi
(Uradni list RS, št. 62/03).«;
ter vsebuje naslednjo končno določbo:
»11. člen
Ta pravilnik začne veljati petnajsti dan po
objavi v Uradnem listu Republike Slovenije.«.