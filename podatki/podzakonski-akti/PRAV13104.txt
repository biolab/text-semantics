I. SPLOŠNA DOLOČBA
1. člen
(vsebina)
Ta pravilnik ureja način upravljanja kazenske evidence,
evidence izrečenih vzgojnih ukrepov in evidence izbrisanih obsodb za kazniva
dejanja zoper spolno nedotakljivost (v nadaljnjem besedilu: kazenske evidence),
vpis in izbris podatkov iz kazenskih evidenc, dajanje podatkov iz teh evidenc
ter hrambo podatkov in dokumentarnega gradiva.
II. UPRAVLJANJE KAZENSKIH EVIDENC
2. člen
(upravljalec kazenskih evidenc)
Kazenske evidence iz prejšnjega člena upravlja Ministrstvo za
pravosodje (v nadaljnjem besedilu: ministrstvo).
3. člen
(osebe o katerih se vodijo kazenske evidence)
(1) Ministrstvo upravlja kazensko evidenco o vseh
pravnih in fizičnih osebah, ki so jih obsodila sodišča Republike Slovenije. Kazensko
evidenco upravlja tudi o državljanih Republike Slovenije in pravnih osebah s
sedežem v Republiki Sloveniji, ki so jih za kazniva dejanja obsodila tuja
sodišča, če je ministrstvo prejelo podatke o njihovih obsodbah.
(2) Določba prejšnjega odstavka se smiselno uporablja
tudi za evidenco izbrisanih obsodb za kazniva dejanja zoper spolno
nedotakljivost.
(3) Ministrstvo upravlja evidenco izrečenih vzgojnih
ukrepov o vseh mladoletnih in mlajših polnoletnih storilcih kaznivih dejanj, ki
so jim vzgojne ukrepe izrekla sodišča Republike Slovenije. Evidenco izrečenih
vzgojnih ukrepov upravlja tudi o državljanih Republike Slovenije, ki so jim
vzgojne ukrepe izrekla tuja sodišča, če je ministrstvo prejelo podatke o sodnih
odločitvah.
4. člen
(način upravljanja kazenskih evidenc)
(1) Ministrstvo upravlja kazenske evidence z uporabo
informacijske tehnologije, ki preprečuje razkritje podatkov nepooblaščenim osebam
ter nepooblaščeno obdelavo podatkov in ki omogoča poznejše ugotavljanje, kdaj
so bili posamezni podatki obdelovani, komu so bili posredovani in kdo je
podatke obdeloval ali posredoval, in ki varuje podatke pred njihovo izgubo.
(2) Ministrstvo vodi redne dnevne, tedenske in mesečne
varnostne kopije podatkov v kazenskih evidencah.
(3) Osebe, ki obdelujejo podatke v kazenskih evidencah,
morajo biti predhodno seznanjene z nameni in pogoji, pod katerimi lahko
vpogledujejo v evidence, uporabljajo, posredujejo oziroma obdelujejo osebne
podatke iz teh evidenc. Seznanjene morajo biti tudi s posledicami nezakonite
obdelave osebnih podatkov, o čemer podpišejo izjavo, iz katere je razvidno, da
so seznanjene s temi nalogami in obveznostmi.
III. VPIS PODATKOV V KAZENSKE EVIDENCE
5. člen
(podlaga za vpis podatkov v kazenske evidence)
Ministrstvo vpiše podatke v kazenske evidence na podlagi
podatkov iz pravnomočnih sodnih odločb, pravnomočnih odločb o pogojnem odpustu,
pravnomočnih odločb o predčasnem odpustu, obvestil pristojnih organov o
izvršitvi kazni oziroma vzgojnega ukrepa, pravnomočnih odločb o amnestiji in
odlokov o pomilostitvi.
6. člen
(vsebina kazenskih evidenc)
(1) Ministrstvo v skladu z zakonom, ki ureja izvrševanje
kazenskih sankcij, v kazenske evidence za vsako osebo vpisuje naslednje
podatke:
1.     
ime in priimek ter datum rojstva za fizično osebo; naziv oziroma firmo
za pravno osebo;
2.     
enotno matično številko občana za fizično osebo; matično številko za
pravno osebo;
3.     
kraj in državo rojstva;
4.     
državljanstvo;
5.     
naslov stalnega in začasnega prebivališča za fizično osebo; sedež in
poslovni naslov za pravno osebo;
6.     
naziv in naslov sodišča, za tuje sodišče tudi ime države sodišča,
številko ter datum izreka in pravnomočnosti odločbe sodišča prve stopnje, datum
izreka in pravnomočnosti odločbe višjega sodišča, če je bila z njo spremenjena
odločba sodišča prve stopnje;
7.     
zakonsko označbo kaznivega dejanja z navedbo člena, odstavka in točke
zakona, ki je bil uporabljen;
8.     
prevedbo opisa tipa kaznivega dejanja in opisa tipa kazenske sankcije v
evropskem informacijskem sistemu kazenskih evidenc (sistem ECRIS) za fizično
osebo;
9.     
čas izvršitve kaznivega dejanja;
10.  
vrsto kazenske sankcije z navedbo višine in trajanja izrečene sankcije;
11.  
podatke o izvršeni kazni ali vzgojnem ukrepu.
(2) Za državljane Republike Slovenije in pravne osebe s
sedežem v Republiki Sloveniji, ki so jim kazenske sankcije izrekla tuja
sodišča, ministrstvo v kazenske evidence vpisuje razpoložljive podatke.
7. člen
(pošiljanje in vpis podatkov v kazenske evidence)
(1) Državni organi, organi pristojni za izvršitev kazni
oziroma vzgojnega ukrepa in komisija za pogojni odpust, pri katerih nastanejo
podatki za vpis iz prejšnjega člena (v nadaljnjem besedilu: pristojni organ),
pošljejo podatke v kazenske evidence po varni elektronski poti kot predlog za
vpis podatkov na obrazcu, ki je kot Priloga I sestavni del tega pravilnika.
Podatki se pošiljajo v strojno berljivi obliki ali z neposrednim elektronskim prenosom
podatkov.
(2) Pristojni organ pošlje ministrstvu predlog za vpis
podatkov v osmih dneh od dneva, ko je nastalo dejstvo, ki ga je v skladu s
prejšnjim členom treba vpisati, ali od dneva, ko je bil pristojni organ
obveščen o takem dejstvu, če dejstvo ni nastalo v okviru pristojnosti tega
organa.
(3) Ministrstvo vpiše podatke v ustrezno evidenco
najpozneje naslednji delovni dan, ko je prejelo predlog za vpis podatkov. V
primeru ugotovljene nepopolnosti predloga za vpis podatkov ministrstvo v enakem
roku pristojni organ pozove, da pomanjkljivosti odpravi v roku treh delovnih
dni.
(4) Določbe prvega do tretjega odstavka tega člena se
uporabljajo tudi za vse spremembe v zvezi z že vpisanimi podatki, vključno z
izbrisom. Če so podatki spremenjeni na podlagi odločbe, ministrstvo vpiše tudi
naziv in naslov pristojnega organa, ki je izdal odločbo, in podatke o tej
odločbi (opravilno številko, datum izdaje in datum pravnomočnosti odločbe).
IV. IZBRIS PODATKOV IZ KAZENSKIH EVIDENC
8. člen
(izbris po uradni dolžnosti)
Ministrstvo po uradni dolžnosti v kazenskih evidencah
preverja, ali so potekli v zakonu določeni roki za izbris obsodbe oziroma
vzgojnega ukrepa. Če so izpolnjeni zakonski pogoji za izbris po uradni
dolžnosti, ministrstvo najpozneje v osmih dneh po poteku z zakonom določenih
rokov izda odločbo o izbrisu (zakonska rehabilitacija).
9. člen
(podlaga za izbris podatkov iz kazenskih evidenc zaradi
izbrisa obsodbe ali vzgojnega ukrepa)
Ministrstvo izbriše podatke iz kazenske evidence na podlagi odločbe
o izbrisu obsodbe, pravnomočne sodne odločbe o izbrisu obsodbe (sodna
rehabilitacija), odloka organa, pristojnega za pomilostitev, ali pravnomočne
odločbe o amnestiji, s katero se nalaga izbris obsodbe, podatke iz evidence
izrečenih vzgojnih ukrepov pa na podlagi pravnomočnega sklepa o ustavitvi izvrševanja
vzgojnega ukrepa.
V. DAJANJE PODATKOV IZ KAZENSKIH EVIDENC
10. člen
(varstvo podatkov in obseg dajanja podatkov iz kazenskih
evidenc)
(1) Ministrstvo pri izvajanju svojih pristojnosti in v
okviru nalog, ki jih določa ta pravilnik, varuje osebne podatke v kazenskih
evidencah, v sodnih odločbah, drugih odločbah in dokumentih, na podlagi katerih
se podatki vpisujejo v kazenske evidence oziroma se brišejo iz kazenskih
evidenc, na podlagi določb zakona, ki ureja varstvo osebnih podatkov, in
predpisov, izdanih na njegovi podlagi.
(2) Podatki iz kazenskih evidenc se smejo dati pod
pogoji, v obsegu in na zahtevo oseb, določenih z zakonom, ter na način, ki ga
določa ta pravilnik.
11. člen
(vsebina zahteve za pridobitev podatkov iz kazenskih
evidenc)
(1) Zahteva za pridobitev podatkov iz kazenskih evidenc
vsebuje podatke o fizični oziroma pravni osebi, na katero se zahteva nanaša,
namen in pravno podlago za pridobitev podatkov, če se zahteva ne nanaša na
vpogled v lastne osebne podatke, in podatke o vlagatelju. Zahteva za pridobitev
podatkov iz kazenskih evidenc se vloži na obrazcu št. 1 za fizične osebe
in obrazcu št. 2 za pravne osebe, ki sta kot Priloga II sestavni del tega
pravilnika.
(2) Za lastnoročno podpisano zahtevo se šteje tudi
zahteva, podpisana s kvalificiranim elektronskim podpisom ali kvalificiranim elektronskim
žigom za pravne osebe.
(3) Ne glede na prvi in drugi odstavek tega člena
državni organi, organi samoupravnih lokalnih skupnosti in nosilci javnih pooblastil
zahtevo za pridobitev podatkov lahko pošljejo v obliki dopisa.
12. člen
(postopek ministrstva z zahtevo za pridobitev podatkov iz
kazenskih evidenc)
(1) Ministrstvo preveri, ali je zahteva za pridobitev
podatkov iz kazenskih evidenc v skladu z zakonom, ki določa pogoje, obseg in
upravičene osebe za pridobitev podatkov, in s tem pravilnikom.
(2) Če ministrstvo ugotovi, da je zahteva nepopolna in
je zaradi tega ne more obravnavati, v roku petih delovnih dni vlagatelja
pozove, naj jo v določenem roku dopolni.
(3) Če vlagatelj v določenem roku zahteve ne dopolni,
ministrstvo zahtevo zavrže v skladu z določbami zakona, ki ureja splošni
upravni postopek. Če iz vložene zahteve izhaja, da niso izpolnjeni pogoji za
posredovanje podatkov, ministrstvo zahtevo zavrne v skladu z določbami zakona,
ki ureja splošni upravni postopek.
13. člen
(potrdilo oziroma izpis podatkov iz kazenskih evidenc)
(1) Ministrstvo na zahtevo iz 11. člena tega
pravilnika izda potrdilo, ki vsebuje naslednje podatke o fizični ali pravni
osebi, na katero se zahteva nanaša:
1.     
ime in priimek fizične osebe, naziv oziroma firmo pravne osebe;
2.     
enotno matično številko občana za fizično osebo, matično številko za
pravno osebo;
3.     
naslov stalnega oziroma začasnega bivališča za fizično osebo, sedež in
poslovni naslov pravne osebe (ulica in hišna številka, poštna številka in
pošta);
4.     
podatke iz ustrezne evidence;
5.     
opredelitev namena in pravne podlage za posredovanje podatkov.
(2) Ministrstvo potrdilo iz prejšnjega odstavka izda na
obrazcih št. 1, 2, 3 ali 4, ki so kot Priloga III sestavni del tega
pravilnika.
(3) Če je fizična ali pravna oseba vpisana v kazenske
evidence, ji ministrstvo potrdilo vroči osebno, v skladu z določbami zakona, ki
ureja splošni upravni postopek, sicer pa ji potrdilo lahko pošlje z navadno
pošto. Ministrstvo potrdilo v primerih iz drugega odstavka 11. člena tega
pravilnika lahko vroči v varni elektronski predal, v skladu z določbami zakona,
ki ureja splošni upravni postopek. V varni elektronski predal se lahko vroči
potrdilo tudi, če fizična ali pravna oseba na pisni zahtevi za pridobitev
podatkov iz kazenskih evidenc navede naslov varnega elektronskega predala.
(4) Ne glede na določbo drugega odstavka tega člena
ministrstvo na zahtevo iz 11. člena tega pravilnika državnim organom, organom
samoupravnih lokalnih skupnosti in nosilcem javnih pooblastil lahko pošlje
izpis podatkov iz prvega odstavka tega člena v obliki dopisa.
VI. HRAMBA PODATKOV IN DOKUMENTARNEGA GRADIVA
14. člen
(hramba podatkov po izbrisu)
Po izbrisu obsodbe oziroma vzgojnega ukrepa se podatki iz
kazenske evidence oziroma evidence izrečenih vzgojnih ukrepov brišejo. Podatki
o izbrisanih obsodbah za kazniva dejanja zoper spolno nedotakljivost se
samodejno prestavijo in hranijo v ločeni evidenci.
15. člen
(hramba dokumentarnega gradiva)
(1) Dokumentarno gradivo, ki je bilo uporabljeno kot vir
za vnos podatkov v kazenske evidence in ki je nastalo kot izhodni dokument
obdelave, se hrani do izbrisa obsodbe oziroma vzgojnega ukrepa.
(2) Zahteve za pridobitev podatkov iz kazenskih evidenc
in na podlagi zahteve izdana potrdila oziroma izpisi podatkov iz teh evidenc se
v zbirki dokumentarnega gradiva hranijo pet let od prejema zahteve.
(3) Dnevnik obdelave podatkov v kazenskih evidencah se
hrani pet let po izbrisu obsodbe oziroma vzgojnega ukrepa.
(4) Dokumentarno gradivo iz prejšnjih odstavkov se uniči
v skladu s predpisom, ki ureja varstvo dokumentarnega in arhivskega gradiva.
(5) Prvi in tretji odstavek tega člena se ne uporabljata
za dokumentarno gradivo o izbrisanih obsodbah za kazniva dejanja zoper spolno
nedotakljivost.
VII. PREHODNE IN KONČNE DOLOČBE
16. člen
(vzpostavitev varnih elektronskih povezav)
Pristojni organi vzpostavijo ustrezne varne elektronske
povezave za pošiljanje podatkov iz prvega odstavka 7. člena tega
pravilnika najpozneje v 18 mesecih od uveljavitve tega pravilnika. Format
predloga za pošiljanje podatkov se dogovori s tehničnim protokolom. Do
vzpostavitve ustreznih varnih elektronskih povezav pristojni organi pošiljajo
ministrstvu podatke za vpis in izbris iz kazenskih evidenc v fizični obliki.
17. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
kazenski evidenci (Uradni list RS, št. 34/04 in 127/06).
18. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-145/2017
Ljubljana, dne 29. novembra 2017
EVA 2017-2030-0004
mag. Goran Klemenčič l.r.
Minister
za pravosodje

Priloga 1: Podatki
na podlagi 7. člena Pravilnika o kazenskih evidencah
Priloga 2: Zahteva
za pridobitev podatkov iz kazenske evidence – za fizične osebe in zahteva za
pridobitev podatkov iz kazenske evidence – za pravne osebe
Priloga 3: Obrazec
št. 1, obrazec št. 2, obrazec št. 3