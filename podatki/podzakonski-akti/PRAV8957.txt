1. člen
(1) S tem pravilnikom se določajo pogoji, ki morajo biti
izpolnjeni, da organizacija iz prvega odstavka 4. člena Zakona o preprečevanju
pranja denarja in financiranja terorizma (Uradni list RS, št. 60/70; v
nadaljnjem besedilu: zakon) določeno pravno osebo lahko obravnava kot stranko,
za katero ocenjuje, da predstavlja neznatno tveganje za pranje denarja ali
financiranje terorizma. 
(2) S tem pravilnikom se v pravni red Republike Slovenije
prenaša Direktiva Komisije 2006/70/ES z dne 1. avgusta 2006 o določitvi
izvedbenih ukrepov za direktivo 2005/60/ES Evropskega parlamenta in Sveta glede
opredelitve politično izpostavljene osebe in tehničnih meril za postopke
poenostavljene dolžnosti skrbnosti pri ugotavljanju identitete stranke ter
izjeme na podlagi finančne dejavnosti, ki poteka zgolj občasno ali v omejenem
obsegu (UL L št. 214 z dne 4. 8. 2006, str. 29).
2. člen
Posamezni pojmi, uporabljeni v tem pravilniku, imajo
naslednji pomen: 
-       
javni organ je javnopravni subjekt, ki opravlja naloge v javnem
interesu: to so državni organi (vlada, ministrstva in organi v njihovi sestavi,
zlasti upravne enote), javne agencije, javni zavodi, javni skladi, javna
podjetja, organi lokalne samouprave (občine, deli občin); 
-       
drugo javno telo je subjekt, ki ni javni organ iz prve alineje tega
člena, izvaja pa določena javna pooblastila, ki izhajajo iz tujega pravnega
reda ali mednarodnih aktov.
3. člen
(1) V zvezi s 4. točko prvega odstavka 33. člena zakona
organizacija iz prvega odstavka 4. člena zakona kot stranko, za katero
ocenjuje, da obstaja neznatno tveganje za pranje denarja ali financiranje
terorizma, lahko obravnava javni organ ali drugo javno telo, ki hkrati
izpolnjuje naslednje pogoje: 
a)    
stranka izvaja javna pooblastila, ki izhajajo iz Pogodbe o Evropski
uniji, pogodb o Skupnostih ali sekundarne zakonodaje Skupnosti; 
b)    
istovetnost stranke je mogoče zanesljivo preveriti iz javno dostopnih
virov; 
c)    
stranka opravlja dejavnost, ki je splošno znana in pregledna, pri čemer
je stranka v skladu z zakonodajo, ki ji je zavezana, dolžna redno opravljati
revizijo poslovanja ali pa na drug način poskrbeti, da so njeni računovodski
postopki in izkazi pregledni oziroma zanjo velja obveznost razkritja
računovodskih izkazov v skladu s predpisi Skupnosti; 
d)    
stranka je odgovorna instituciji Skupnosti ali organom države članice
oziroma obstajajo drugačni primerni postopki nadzora, ki zagotavljajo nadzor
nad dejavnostjo stranke. 
Primeri strank, ki izpolnjujejo zgoraj
navedene pogoje, so med drugim: institucije EU (Svet, Parlament, Komisija itd),
finančni organi EU (Evropska centralna banka, Evropska investicijska banka),
decentralizirani organi EU – agencije (agencije Skupnosti, agencije za skupno
zunanjo in varnostno politiko, agencije za pravosodno sodelovanje v kazenskih
zadevah, izvajalske agencije). 
(2) Ne glede na prvi odstavek tega člena organizacija iz
prvega odstavka 4. člena zakona v zvezi s 4. točko prvega odstavka 33. člena
zakona kot stranko, za katero ocenjuje, da obstaja neznatno tveganje za pranje
denarja ali financiranje terorizma, lahko obravnava tudi drugo pravno osebo, ki
ni javni organ ali javno telo, če hkrati izpolnjuje naslednje pogoje: 
a)    
stranka ni kreditna ali finančna institucija, kot ju opredeljujeta 11.
in 25. točka prvega odstavka 3. člena zakona, revizor, računovodja ali davčni
svetovalec, notar, odvetnik ali odvetniška družba, oseba, ki nudi podjetniške
ali fiduciarne storitve, igralnica ali pravna ali fizična oseba, ki trguje z
blagom in prejema plačila v gotovini, ki znašajo 15.000 EUR ali več, vendar pa
opravlja finančno dejavnost, za katero obstaja velika verjetnost, da bo
zlorabljena za pranje denarja ali financiranje terorizma, zato je stranka v
skladu z nacionalno zakonodajo države članice, ki prenaša Direktivo Evropskega
parlamenta in Sveta 2005/60/ES z dne 26. oktobra 2005 o preprečevanju uporabe
finančnega sistema za pranje denarja in financiranje terorizma (UL L št. 309 z
dne 25. 11. 2005, str. 15; v nadaljnjem besedilu: direktiva 2005/60/ES),
zavezana za izvajanje ukrepov za preprečevanje in odkrivanje pranja denarja ter
financiranja terorizma; 
b)    
istovetnost stranke je mogoče zanesljivo preveriti iz javno dostopnih
virov; 
c)    
stranka mora v skladu z nacionalno zakonodajo obvezno pridobiti
dovoljenje za opravljanje finančnih dejavnosti (t.i. licenciranje), prav tako
pa mora biti predpisan tudi odvzem dovoljenja, če pristojni organi v ustreznem
postopku ugotovijo, da osebe, ki dejansko vodijo ali bodo vodile opravljanje
dejavnosti stranke, ali osebe, ki so dejanski lastniki stranke, niso ustrezne
(t.i. fit & proper testi); 
d)    
stranka je pod nadzorom pristojnih organov, ki imajo širša, zlasti
inšpekcijska pooblastila za nadzor nad izpolnjevanjem tako obveznosti iz
nacionalne zakonodaje, ki prenaša direktivo 2005/60/ES kot tudi, kadar je
potrebno, dodatnih obveznosti, ki izhajajo iz nacionalne zakonodaje; 
e)    
v primeru neizpolnjevanja obveznosti, ki izhajajo iz nacionalne
zakonodaje, ki prenaša direktivo 2005/60/ES, se zoper stranko uvedejo
učinkovite, sorazmerne in odvračilne sankcije, vključno z možnostjo uvedbe
ustreznih upravnih in prekrškovnih postopkov. 
Primeri strank, ki izpolnjujejo zgoraj
navedene pogoje, so t.i. klasične zavarovalnice in pozavarovalnice.
4. člen
(1) Enako kot subjekt iz prvega odstavka 3. člena tega
pravilnika se obravnavajo tudi njegove podružnice, če se je izpolnjevanje
obveznosti iz direktive 2005/60/ES razširilo tudi nanje. 
(2) Za izpolnitev pogoja iz c) točke prvega odstavka 3. člena
tega pravilnika mora biti dejavnost, ki jo izvaja stranka, nadzorovana s strani
pristojnih organov. Pri tem se nadziranje razume kot nadzor z največjimi
pooblastili, vključno z možnostjo inšpekcijskih pregledov. Takšna preverjanja
na kraju samem vključujejo pregled politik, postopkov, poslovnih knjig in
evidenc ter pregledovanje vzorcev.
5. člen
Organizacija mora preveriti, ali so izpolnjeni pogoji iz
prvega ali drugega odstavka 3. člena tega pravilnika ter od osebe, ki jo
obravnava kot stranko, za katero ocenjuje, da predstavlja neznatno tveganje za
pranje denarja ali financiranje terorizma, pridobiti pisno izjavo o
izpolnjevanju teh pogojev.
6. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-21/2008/2
Ljubljana, dne 16. januarja 2008
EVA 2008-1611-0031
dr. Andrej Bajuk l.r. 
Minister 
za finance