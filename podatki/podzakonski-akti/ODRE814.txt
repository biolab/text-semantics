1. člen
(1) Ta pravilnik predpisuje najvišje cene
tistih splošnih in zaključnih gradbenih del in inštalacijskih del, ki so
potrebna za rekonstrukcijo in nadomestitev objektov na območju popotresne
obnove (v nadaljnjem besedilu: cene gradbenih del za popotresno obnovo
objektov) in normative za določanje teh cen. 
(2) Cene gradbenih del in normativi za
določanje teh cen, ki jih določa ta pravilnik, se uporabljajo za tista splošna
in zaključna gradbena dela in inštalacijska dela, za katera je z zakonom
predpisano gradbeno dovoljenje, kakor tudi za druga dela, za katera je z
zakonom določeno, da za njihovo izvedbo zadostuje lokacijska informacija.
2. člen
(1) Normativi za določanje cen gradbenih
del za popotresno obnovo objektov se izražajo z enotnimi cenami za izvedbo
splošnih gradbenih del, zaključnih gradbenih del in inštalacijskih del,
določenih v popisu del iz ustreznih projektantskih predračunov projektov za
pridobitev gradbenega dovoljenja, če se gradbena dela nanašajo na
rekonstrukcijo oziroma nadomestitev objekta oziroma določenih v opisu del, če
gre za dela, za katera zadostuje lokacijska informacija (v nadaljnjem besedilu:
enotne cene del). 
(2) Enotne cene del so sestavljene iz: 
1.     
vrednosti posameznih vrst splošnih gradbenih del, zaključnih gradbenih
oziroma obrtniških del in inštalacijskih del (v nadaljnjem besedilu: vrednost
dela), 
2.     
vrednosti gradbenih proizvodov oziroma materiala, ki se ga potrebuje za
izvedbo del iz prejšnje točke (v nadaljnjem besedilu: vrednost materiala) in 
3.     
vrednosti transportnih in z njimi povezanih drugih stroškov, ki se
nanašajo na dovoz gradbenih proizvodov oziroma materiala, ki se ga potrebuje za
izvedbo del iz 1. točke tega odstavka, s tovornimi vozili na gradbišče (v
nadaljnjem besedilu: vrednost transporta).
3. člen
(1) V enotnih cenah gradbenih, obrtniških
in inštalacijskih del so vključeni tudi vsi stroški, ki so navedeni v prilogi
1, ki je sestavni del tega pravilnika.
(2) Enotne cene za posamezno vrsto dela so
glede na to, ali se uporabljajo v zvezi z rekonstrukcijo objekta, v zvezi z
nadomestitvijo oziroma novogradnjo objekta ali za interventno sanacijo dimnikov
in streh, določene v prilogi 2, ki je sestavni del tega pravilnika.
4. člen
(črtan)
5. člen
Enotne cene vrednosti dela, materiala in
transporta se glede medsebojnih vrednostnih razmerij delijo (razkontirajo): 
1.     
pri splošnih gradbenih delih: 
- 
za delo 27%, 
- 
za material 62% in 
- 
za transport 11%, 
2.     
pri zaključnih gradbenih delih: 
- 
za delo 28%, 
- 
za material 66% in 
- 
za transport 6%, 
3.     
pri inštalacijskih delih: 
- 
za delo 30%, 
- 
za material 69% in 
- 
za transport 1%.
6. člen
(1) Če gre za rekonstrukcijo, se cena za
izvedbo gradbenih del za posamezno popotresno obnovo objekta (v nadaljnjem
besedilu: cena popotresne obnove objekta) določi tako, da se enotne cene tistih
del iz priloge 2 tega pravilnika, ki so v zvezi s potrebnimi deli, pomnožijo s
količino gradbenih proizvodov oziroma materialov po popisu del iz ustreznega
projektantskega predračuna, ki ga izdela projektivno podjetje, v primeru del,
za katera zadostuje lokacijska informacija, pa s količino materialov iz opisa
del, ki ga pripravi Državna tehnična pisarna. 
(2) K ceni popotresne obnove objekta se
lahko prišteje tudi cena za dodatna dela oziroma dela, ki so potrebna zaradi
naknadno ugotovljenih geoloških, gradbenotehničnih in drugih razlogov tehnične
narave in jih ne zajema popis del iz ustreznih projektantskih predračunov
oziroma opisa del, ki ga je pripravila Državna tehnična pisarna (v nadaljnjem
besedilu: cena režijskih ur) in cena, ki nastane zaradi dodatnih stroškov
transporta dovoza gradbenih proizvodov oziroma drugega gradbenega materiala za
izvajanje splošnih in zaključnih gradbenih del na gradbišče (v nadaljnjem
besedilu: dodatni stroški transporta).
7. člen
(1) Cena režijskih ur se k ceni popotresne obnove
objekta lahko prišteje šele po tem, če izvajalsko oziroma gradbeno podjetje
oziroma izvajalec del na podlagi svojega popisa del, izdelanega na podlagi
popisa del iz ustreznega projektantskega predračuna oziroma opisa del (v
nadaljnjem besedilu: izvajalski popis del), potrebno število režijskih ur
ugotovi in ko s takšno ugotovitvijo soglaša Državna tehnična pisarna. 
(2) Predlog za izdajo soglasja iz
prejšnjega odstavka mora biti utemeljen in dokumentiran z izvajalskim popisom
del.
8. člen
Cene režijskih ur so: 
-       
za visoko kvalificiranega (VK) delavca                                   13,28
EUR/uro, 
-       
za kvalificiranega (KV) delavca                                               12,60
EUR/uro, 
-       
za pol-kvalificiranega (KV) delavca                                           8,93
EUR/uro in
-       
za nekvalificiranega (NK) delavca                                             6,87
EUR/uro. 
(2) Cene režijskih ur se za vsako leto
valorizirajo v skladu z indeksom cen na drobno, ki ga ugotovi organ, pristojen
za državno statistiko v primerjavi z enakim obdobjem prejšnjega leta, če je
indeks cen na drobno večji od 5%. 
(3) Če so izpolnjeni pogoji iz prejšnjega
odstavka, se cene režijskih ur povečajo dan po objavi nove vrednosti v uradnem
glasilu Republike Slovenije. 
(4) Predlog za objavo nove vrednosti
režijske ure da ministru za okolje in prostor Državna tehnična pisarna. Predlog
mora biti utemeljen in dokumentiran.
9. člen
(1) Dodatni stroški transporta se določajo
s korekcijskimi faktorji: 
1.     
glede na oddaljenost naselja iz območja popotresne obnove od državne
oziroma druge ustrezne kategorizirane javne ceste (v nadaljnjem besedilu:
faktor oddaljenosti dovoza), 
2.     
glede na oteženost pogojev transporta do gradbišča (v nadaljnjem
besedilu: faktor oteženosti dovoza), 
3.     
glede na nezmožnost dovoza tovornih vozil do gradbišča (v nadaljnjem
besedilu: faktor nemožnosti dovoza). 
(2) Dodatni stroški transporta se določijo
tako, da se enotna cena za transport, izračunana v skladu z določbami 1., 2.
oziroma 3. točke 5. člena tega pravilnika, pomnoži z ustreznim korekcijskim
faktorjem iz prejšnjega odstavka. Istočasno je mogoče uporabiti le dva
faktorja. 
(3) Če je mogoče uporabiti faktor
nemožnosti dovoza, ni mogoče uporabiti faktorja oteženosti dovoza.
(4) Dodatni stroški transporta se v okviru
interventnih del za sanacijo dimnikov in streh ne smejo obračunavati.
10. člen
(1) Faktorji oddaljenosti dovoza so: 
1.     
za naselja Bovec, Mala vas, Čezsoča, Volarji in Tolmin 1,02, 
2.     
za naselje Drežnica 1,04, 
3.     
za naselja Lepena, Bavščica in Soča 1,10, 
4.     
za naselja Magozd, Drežniške ravne, Jezerca in Koseč 1,20 in 
5.     
za naselja Tolminske ravne, Krn in Čadrg 1,30. 
(2) Za naselja, ki niso našteta v prejšnjem
odstavku, se faktor oddaljenosti dovoza ne uporablja, razen v posebej
utemeljnih primerih, če se ugotovi, da tudi do drugih naselij, ki ležijo na
potresnem območju, ne vodi ustrezna javna cesta. V takšnih primerih se
uporablja faktor 1,01.
11. člen
(1) Faktorji oteženosti dovoza so: 
1.     
1,08 pri cestah, kjer je dovoljena vožnja tovornjakov do največ 3 tone
skupne teže, 
2.     
1,03 pri cestah, kjer je dovoljena vožnja tovornjakov med 3 in največ
8,5 ton skupne teže in 
3.     
1,01 pri cestah, kjer je dovoljena vožnja tovornjakov med 8,5 in največ
15 ton skupne teže. 
(2) Za ceste, kjer je dovoljena obremenitev
več kot 15 ton skupne teže, se faktor oteženosti dovoza ne uporablja.
12. člen
Faktorji nezmožnosti dovoza so: 
1.     
do 100 metrov oddaljenosti od javne ceste 1,04, 
2.     
od 100 do 200 metrov oddaljenosti od javne ceste 1,08 in 
3.     
nad 200 metrov oddaljenosti od javne ceste 2,00.

Priloga
1: Stroški, ki so vključeni v enotne cene gradbenih, obrtniških in
inštalacijskih del
Priloga
2: Popis splošnih gradbenih del in cena na enoto, ter cena nadomestne gradnje
in novogradnje

Odredba o cenah in normativih za določanje cen
gradbenih del za popotresno obnovo objektov (Uradni list RS, št. 59/98) vsebuje naslednjo končno določbo:
»13. člen
Ta odredba začne veljati naslednji dan po
objavi v Uradnem listu Republike Slovenije.«.

Odredba o spremembah odredbe o cenah in
normativih za določanje cen gradbenih del za popotresno obnovo objektov (Uradni
list RS, št. 9/99) vsebuje naslednjo končno določbo:
»2. člen
Ta odredba začne veljati petnajsti dan po
objavi v Uradnem listu Republike Slovenije.«.

Odredba o dopolnitvi odredbe o cenah in
normativih za določanje cen gradbenih del za popotresno obnovo objektov (Uradni
list RS, št. 19/00) vsebuje naslednjo končno določbo:
»3. člen
Ta odredba začne veljati naslednji dan po
objavi v Uradnem listu Republike Slovenije.«.

Odredba o spremembi odredbe o cenah in
normativih za določanje cen gradbenih del za popotresno obnovo objektov (Uradni
list RS, št. 31/01) vsebuje naslednjo končno določbo:
»2. člen
Ta odredba začne veljati naslednji dan po
objavi v Uradnem listu Republike Slovenije.«.

Odredba o spremembi odredbe o cenah in
normativih za določanje cen gradbenih del za popotresno obnovo objektov (Uradni
list RS, št. 53/02) vsebuje naslednjo končno določbo:
»2. člen
Ta odredba začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah odredbe
o cenah in normativih za določanje cen gradbenih del za popotresno obnovo
objektov (Uradni list RS, št. 32/05) spreminja 13. člen odredbe tako,
da se glasi:
»13. člen
Ta pravilnika začne veljati naslednji dan
po objavi v Uradnem listu Republike Slovenije.«;
ter vsebuje naslednjo prehodno in končno
določbo:
»10. člen
Za gradbena dela, katerih obračun je bil
Državni tehnični pisarni predložen v potrditev pred uveljavitvijo tega
pravilnika, se uporablja dosedanja ureditev.
11. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o cenah in normativih za določanje cen gradbenih del za popotresno
obnovo objektov (Uradni list RS, št. 83/07) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.