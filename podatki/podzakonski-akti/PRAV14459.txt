I. SPLOŠNI DEL
1. člen
(vsebina)
(1) Ta pravilnik določa pogoje za organiziranje in izvedbo
letalskih prireditev in letalskih tekmovanj ter pridobitev posebnega dovoljenja
za letalsko prireditev ali letalsko tekmovanje.
(2) Ta pravilnik določa tudi posebne pogoje za organiziranje
in izvedbo letalskih prireditev in letalskih tekmovanj, ki se izvedejo v okviru
letalskega modelarskega kluba ali združenja, ki je pravna oseba zasebnega
prava, ustanovljena v skladu z zakonom, ki ureja društva (v nadaljnjem
besedilu: modelarska prireditev in modelarsko tekmovanje).
2. člen
(pomen izrazov)
Izrazi, uporabljeni v tem pravilniku, pomenijo:
1.     
državna aktivnost je vojaška, policijska, carinska in druga podobna
aktivnost, dejavnost ali storitev, ki jo v javnem interesu izvaja organ z
javnimi pooblastili ali se izvaja v njegovem imenu;
2.     
izvedbena priprava pomeni obveščanje in končni dogovor organizatorjev in
udeležencev o načrtu letalske prireditve ali letalskega tekmovanja ter drugih
informacijah, pomembnih za varno izvedbo letalske prireditve ali letalskega tekmovanja;
3.     
letalska prireditev je dogodek, na katerem se izvaja letalska aktivnost
z namenom predstavitve ali zabave na oglaševanem dogodku, ki je odprt za
javnost oziroma v zvezi s katerim se v zračnem prostoru vzpostavi začasno
rezervirano območje;
4.     
letalsko tekmovanje je dogodek, pri katerem se zrakoplov uporablja na
letalskih dirkah ali tekmovanjih, ki so odprta za javnost oziroma se v zvezi z
njim v zračnem prostoru vzpostavi začasno rezervirano območje;
5.     
linija gledalcev pomeni jasno vidno črto, ki opredeljuje meje prostora,
namenjenega gledalcem, parkiriščem, privezom in sidriščem plovil, do katere
imajo gledalci dostop;
6.     
linija letalske prireditve pomeni črto, ki določa meje območja,
namenjenega izvajanju načrtovanih letalskih aktivnosti;
7.     
načrtovane letalske aktivnosti pomenijo dejavnost letenja, ki je
predstavljena občinstvu na letalski prireditvi ali letalskem tekmovanju, in
vključujejo ogled zrakoplovov na tleh;
8.     
objekti ali območja posebnega pomena so šole, bolnišnice, poseljena
območja, industrijska območja, ceste, daljnovodi, okolju občutljiva območja ter
druga območja in objekti, kjer je možnost zbiranja ljudi;
9.     
ocena tveganja pomeni opredelitev nevarnosti in s tem povezanih tveganj,
oceno in razvrstitev teh tveganj ter opredelitev obstoječih in dodatnih ukrepov
za njihovo ublažitev, da se zmanjšajo na sprejemljivo raven;
10.  
organizator je pravna ali fizična oseba, ki organizira in vodi letalsko
prireditev, letalsko tekmovanje ali dogodek iz 14. člena tega pravilnika;
11.  
udeleženec je pilot, padalec, pilot na daljavo in vsaka druga oseba, ki
sodeluje pri izvajanju načrtovanih letalskih aktivnostih na letalski prireditvi
ali letalskem tekmovanju;
12.  
uporabniki zračnega prostora so:
- 
izvajalci storitev ATM/ANS in izvajalci drugih storitev v letalstvu, na
katere bi lahko letalska prireditev ali letalsko tekmovanje imelo vpliv;
- 
subjekti, ki niso povezani z letalstvom (npr. samoupravne lokalne
skupnosti, okoljske interesne skupine), in sosednje države;
- 
uporabniki zračnega prostora, tudi vojaški uporabniki zračnega prostora
in Policija, obratovalci letališč ter drugi pomembni letalski subjekti;
- 
vsi drugi subjekti, ki jih zadeva letalska prireditev ali letalsko
tekmovanje in jih identificira organizator;
13.  
usklajevalni sestanek pomeni obveščanje in končni dogovor organizatorjev
in reševalnih služb ter redarjev glede postopkov med letalsko prireditvijo;
14.  
začasno rezervirano območje je določen volumen zračnega prostora, ki je
začasno rezerviran in dodeljen določenemu uporabniku za izključno uporabo v
določenem obdobju;
15.  
zemeljske operacije so prihodi, odhodi in parkiranje zrakoplovov, oskrba
z gorivom, usmerjanje prometa na dostopnih cestah in parkiriščih, usmerjanje
plovil na privezih in sidriščih, usmerjanje gledalcev itn.
II. LETALSKE PRIREDITVE IN LETALSKA TEKMOVANJA
3. člen
(obveznosti organizatorja letalske prireditve ali letalskega
tekmovanja)
(1) Organizator letalske prireditve, letalskega tekmovanja
ali dogodka iz 14. člena tega pravilnika (v nadaljnjem besedilu: organizator)
je odgovoren za organiziranje in vodenje na varen način v skladu z veljavnimi
predpisi in načrtom letalske prireditve.
(2) Organizator zagotovi:
1.     
da so izkušnje in strokovno znanje oseb, ki sodelujejo pri organizaciji
in vodenju letalske prireditve ali letalskega tekmovanja, primerni glede na
zahtevnost prireditve in vrste zrakoplovov, ki sodelujejo na njih;
2.     
da je raven izkušenj udeležencev ustrezna za izvajanje načrtovanih
letalskih aktivnosti in da imajo udeleženci veljavne licence, ratinge,
pooblastila, potrdila oziroma spričevala ter izpolnjujejo predpisane
zdravstvene in druge pogoje, če je potrebno;
3.     
da se na letalski prireditvi, letalskem tekmovanju ali dogodku iz 14.
člena tega pravilnika uporabljajo zrakoplovi, glede katerih so njihovi
operatorji zavarovani, če je to potrebno v skladu z Uredbo (ES) št. 785/2004
Evropskega parlamenta in Sveta z dne 21. aprila 2004 o zahtevah v zvezi z
zavarovanjem za letalske prevoznike in operatorje (UL L št. 138, z dne 30. 4.
2004, str. 1), nazadnje spremenjeno z Delegirano uredbo Komisije (EU) 2020/1118
z dne 27. aprila 2020 o spremembi Uredbe (ES) št. 785/2004 Evropskega
parlamenta in Sveta o zahtevah v zvezi z zavarovanjem za letalske prevoznike in
operaterje (UL L št. 243, z dne 29. 7. 2020, str. 1);
4.     
da so zrakoplovi in padala primerna za izvajanje načrtovane letalske
aktivnosti in da imajo veljavno potrdilo o pregledu plovnosti ali drug dokument
o tehnični ustreznosti;
5.     
da je oddaljenost zrakoplovov in padalcev od linije gledalcev v skladu z
11. členom tega pravilnika;
6.     
vzdrževanje reda na letalski prireditvi ali letalskem tekmovanju;
7.     
da pri izbiri območja letalske prireditve, letalskega tekmovanja ali
dogodka iz 14. člena tega pravilnika upošteva veljavne predpise, ki se nanašajo
na to območje;
8.     
razpoložljivost javnih reševalnih služb za primer nesreče ali incidenta
med letalsko prireditvijo ali letalskim tekmovanjem;
9.     
da se načrtovane letalske aktivnosti ne začnejo oziroma se prekinejo, če
meteorološke razmere ne omogočajo njihove varne izvedbe;
10.  
da se načrtovane letalske aktivnosti ne začnejo oziroma se prekinejo, če
to zahteva pristojna enota kontrole zračnega prometa;
11.  
da pristojni letalski informacijski službi poda zahtevek za izdajo
sporočila NOTAM o letalski prireditvi, letalskem tekmovanju ali dogodku iz 14.
člena tega pravilnika.
(3) Organizator vzpostavi načrt zaščite za primer nesreče ali
incidenta v skladu z 10. členom tega pravilnika.
(4) Organizator opravi izvedbeno pripravo za vsak dan
letalske prireditve ali letalskega tekmovanja pred začetkom načrtovanih
letalskih aktivnosti.
(5) Organizator pred začetkom letalske prireditve ali
letalskega tekmovanja opravi usklajevalni sestanek z javnimi reševalnimi
službami iz 10. člena tega pravilnika in redarji.
(6) Organizator hrani dokumentacijo o letalski prireditvi,
letalskem tekmovanju ali dogodku iz 14. člena tega pravilnika vsaj tri mesece
po izvedbi.
(7) Kadar je letalska prireditev ali letalsko tekmovanje
organizirano kot javna prireditev, si mora organizator pred izvedbo prireditve
ali tekmovanja pridobiti tudi dovoljenje za izvedbo javne prireditve po
predpisih, ki urejajo javna zbiranja.
4. člen
(obveznosti udeležencev)
(1) Udeleženec letalske aktivnosti izvaja na varen način v
skladu z veljavnimi predpisi, načrtom letalske prireditve ali letalskega
tekmovanja in navodili organizatorja.
(2) Udeleženec ne sme začeti izvajanja letalske aktivnosti
brez izvedbene priprave.
(3) Udeleženec ne sme začeti oziroma mora prekiniti izvajanje
letalskih aktivnosti, če meteorološke razmere ne zagotavljajo njihove varne
izvedbe oziroma če to zahteva pristojna enota kontrole zračnega prometa.
(4) Udeleženec lahko preleti gledalce, parkirišča za vozila,
priveze in sidrišča plovil:
-       
z letalom, helikopterjem, zračno ladjo, motornim jadralnim letalom,
jadralnim letalom na višinah, predpisanih za lete VFR,
-       
z jadralnim zmajem, jadralnim padalom in motornim jadralnim padalom na
višini 50 m in
-       
z balonom na višinah nad 20 m.
(5) Določbe tega člena se uporabljajo tudi za udeležence, ki
so osebje vojaških in policijskih enot oziroma drugih organov, ki izvajajo
državne aktivnosti.
5. člen
(vzpostavitev začasno rezerviranega območja)
Na letalski prireditvi ali letalskem tekmovanju se vzpostavi
začasno rezervirano območje, če:
-       
letalska prireditev ali letalsko tekmovanje potekata v kontroliranem
zračnem prostoru,
-       
so predvidene letalske aktivnosti, ki presegajo pravila letenja,
-       
če hitrost zrakoplovov na letalski prireditvi ali letalskem tekmovanju
presega hitrost iz 12. člena tega pravilnika, pri čemer pa ni dovoljeno preseči
hitrosti 600 vozlov ali 0,90 Mach dejanske hitrosti (TAS – True Air Speed) ali
-       
letalske aktivnosti s sistemi brezpilotnih zrakoplovov potekajo na
višinah, ki vplivajo na zagotavljanje varnosti zračnega prometa zrakoplovov s
posadko.
6. člen
(posebno dovoljenje za letalsko prireditev ali letalsko
tekmovanje)
(1) Javna agencija za civilno letalstvo Republike Slovenije
(v nadaljnjem besedilu: agencija) izda posebno dovoljenje za letalsko
prireditev ali letalsko tekmovanje po preveritvi vseh pogojev iz tega
pravilnika.
(2) Organizator vloži vlogo za pridobitev posebnega
dovoljenja (v nadaljnjem besedilu: vloga) za letalsko prireditev ali letalsko
tekmovanje na obrazcu, ki ga določi agencija in objavi na svoji spletni strani.
(3) Organizator k vlogi priloži načrt letalske prireditve ali
letalskega tekmovanja in določi odgovorno osebo letalske prireditve ali
letalskega tekmovanja.
(4) Vlogo za letalsko prireditev ali letalsko tekmovanje je
treba vložiti najmanj tri mesece pred njegovim začetkom.
(5) V zvezi z vlogo za letalsko prireditev ali letalsko
tekmovanje, ki predvideva vzpostavitev začasno rezerviranega območja, ali če
agencija med obravnavo prejete vloge presodi, da je vzpostavitev začasno
rezerviranega območja potrebna, pa vlagatelj tega ni predvidel, agencija v skladu
z 11. členom Zakona o letalstvu (Uradni list RS, št. 81/10 – uradno prečiščeno
besedilo, 46/16 in 47/19) predlaga vzpostavitev omejitve letenja v obliki
začasno rezerviranega območja.
(6) Agencija lahko zahteva dodatna dokazila in pojasnila, če
so obseg letalske prireditve ali letalskega tekmovanja, vrste oziroma velikosti
zrakoplovov, ki sodelujejo na njih, ali zračni prostor, v katerem letalska
prireditev ali letalsko tekmovanje poteka, drugačni od običajnih (npr.
akrobatski nastopi).
(7) Vloge ni treba vložiti za dogodke iz 14. člena tega
pravilnika.
7. člen
(odgovorna oseba letalske prireditve ali letalskega
tekmovanja)
(1) Agencija z odgovorno osebo iz tretjega odstavka
prejšnjega člena opravi razgovor in jo potrdi.
(2) Če odgovorna oseba iz tretjega odstavka prejšnjega člena
glede na obseg letalske prireditve ali letalskega tekmovanja, vrste letalskih
aktivnosti ali vrste oziroma velikosti zrakoplovov, ki sodelujejo na njih, ni
primerna, agencija organizatorju določi sedemdnevni rok za določitev nove
odgovorne osebe, s katero agencija opravi razgovor. Če tudi ta oseba ni
primerna, agencija zavrne izdajo posebnega dovoljenja iz prejšnjega člena.
8. člen
(načrt letalske prireditve ali letalskega tekmovanja)
Načrt letalske prireditve ali letalskega tekmovanja vsebuje:
1.     
kraj, datum, čas in trajanje letalske prireditve ali letalskega
tekmovanja,
2.     
imena in kontaktne podatke odgovornih oseb, ki so zadolžene za
organiziranje in vodenje letalske prireditve ali letalskega tekmovanja,
3.     
načrtovane letalske aktivnosti,
4.     
seznam udeležencev, ki nameravajo sodelovati na letalski prireditvi ali
letalskem tekmovanju,
5.     
minimalno raven izkušenj udeležencev,
6.     
tip, razred ali vrsto zrakoplovov, ki bodo udeleženi na letalski
prireditvi ali letalskem tekmovanju,
7.     
pričakovano število gledalcev,
8.     
načrt območja letalske prireditve ali letalskega tekmovanja v skladu z
9. členom tega pravilnika,
9.     
opis potrebnega zračnega prostora za izvedbo letalske prireditve ali
letalskega tekmovanja,
10.  
opis usklajevanja vseh dejavnosti na letalski prireditvi ali letalskem
tekmovanju,
11.  
opis posvetovanja z uporabniki zračnega prostora,
12.  
postopke za vzdrževanje reda na letalski prireditvi,
13.  
načrt zaščite za primer nesreče ali incidenta v skladu z 10. členom tega
pravilnika,
14.  
opis zemeljskih operacij,
15.  
oceno tveganja glede na nameravano letalsko aktivnost in ukrepe za
zmanjšanje tveganj na sprejemljivo raven,
16.  
opis minimalnih meteoroloških pogojev za izvedbo letalske prireditve ali
letalskega tekmovanja in
17.  
postopke ob zaključku letalske prireditve ali letalskega tekmovanja.
9. člen
(načrt območja letalske prireditve ali letalskega
tekmovanja)
(1) Načrt območja letalske prireditve ali letalskega
tekmovanja mora vsebovati opise:
1.     
prostora za izvajanje letalske aktivnosti,
2.     
linije letalske prireditve ali letalskega tekmovanja,
3.     
mesta vzletov in pristankov,
4.     
območja pristanka padalcev,
5.     
postopkov za varno vzletanje in pristajanje,
6.     
pristajalnih mest v sili,
7.     
postopkov za prihod in odhod gledalcev na oziroma z območja letalske
prireditve ali letalskega tekmovanja,
8.     
čakalnih con,
9.     
prostorov za gledalce,
10.  
prostorov, namenjenih parkiranju vozil,
11.  
prostorov za priveze in sidrišča plovil,
12.  
objektov ali območja posebnega pomena in
13.  
reliefnih ter drugih pomembnih ovir.
(2) Na letalski prireditvi ali letalskem tekmovanju se ne sme
vzletati in pristajati na delno ali v celoti zaprtem letališču.
10. člen
(načrt zaščite za primer nesreče ali incidenta)
(1) Načrt zaščite za primer nesreče ali incidenta mora
vsebovati:
-       
seznam in kontaktne podatke službe nujne medicinske pomoči, gasilske
službe ali druge javne reševalne službe in redarjev,
-       
zemljevid mesta letalske prireditve ali letalskega tekmovanja, ki
vsebuje lokacije in predstavitev gibanja služb iz prejšnje alineje, položaj
komunikacijskega središča ter predstavitev gibanja gledalcev, vozil in plovil,
-       
preventivne postopke,
-       
postopke za primer nevarnosti,
-       
opis komunikacijskega sistema s službami in redarji iz prve alineje tega
odstavka.
(2) Na letalski prireditvi ali letalskem tekmovanju so
prisotni:
-       
služba nujne medicinske pomoči v skladu s predpisi, ki urejajo nujno
medicinsko pomoč, razen če obseg letalske prireditve ali letalskega tekmovanja
ali vrste oziroma velikosti zrakoplovov, ki sodelujejo na njem, zahtevajo večji
obseg te pomoči,
-       
gasilska služba glede na obseg letalske prireditve ali letalskega
tekmovanja ali vrste oziroma velikosti zrakoplovov, ki sodelujejo na njih, in v
zvezi s katero je organizator dolžan izdelati oceno požarne ogroženosti in
-       
druge ustrezne javne reševalne službe, če to zahtevajo posebne
okoliščine letalske prireditve ali letalskega tekmovanja.
(3) Agencija določi vsebino ocene požarne ogroženosti in jo
objavi na svoji spletni strani.
11. člen
(minimalna oddaljenost linije gledalcev)
(1) Oddaljenost zrakoplova od
linije gledalcev mora biti takšna, da ne vpliva na varnost gledalca in
udeleženca ter da je med:


Najmanjša bočna razdalja od linije gledalcev


Za izvajanje akrobatskih letov ali letov na višini nad
  tlemi manj kot 30 m

Za izvajanje preostalih letov


≤ 99 kts

≥ 100 m

≥ 50 m


100–200 kts

≥ 150 m

≥ 100 m


201–300 kts

≥ 200 m

≥ 150 m


≥ 301 kts

≥ 250m

≥ 200 m


(2) Rezervoarji za plin balonov in zračnih ladij morajo biti
med polnjenjem oddaljeni od linije gledalcev ≥ 100 m.
(3) Ne glede na drugo alinejo prvega odstavka tega člena je
lahko razdalja pri vzletih in pristankih jadralnega padala, jadralnega zmaja in
motornega jadralnega padala od linije gledalcev ≥ 10 m.
(4) Ne glede na četrto alinejo prvega odstavka tega člena je
lahko razdalja privezanega balona od linije gledalcev ≥ 10 m, pri čemer vrvi,
na katere je balon privezan, ne smejo presegati linij za gledalce.
(5) Ne glede na prvi odstavek tega člena je lahko razdalja
zrakoplova od linije gledalcev manjša, če organizator predloži oceno tveganja
in ukrepe za zmanjšanje tveganj na sprejemljivo raven.
12. člen
(največja dovoljena hitrost letenja)
(1) Največja dovoljena hitrost letenja na letalski prireditvi
ali letalskem tekmovanju je 250 vozlov ali 0,375 Mach dejanske hitrosti (TAS –
True Air Speed).
(2) Ne glede na prejšnji odstavek so večje hitrosti
dovoljene, če je vzpostavljeno začasno rezervirano območje v skladu s 5. členom
tega pravilnika.
13. člen
(minimalne višine)
(1) Agencija lahko odobri organizatorju in udeležencem v
začasno rezerviranem območju izvajanje letalske aktivnosti na višini, ki je
manjša od predpisane, vendar ne manj kot 30 m nad tlemi, če v primeru
nevarnosti omogoča pristanek zrakoplova brez ogrožanja oseb ali premoženja na
tleh.
(2) Agencija lahko odobri organizatorju in udeležencem v
začasno rezerviranem območju izvajanje letalske aktivnosti na višinah manj kot
30 m nad tlemi, če:
-       
ima udeleženec veljaven rating za akrobatsko letenje,
-       
se načrtovane dejavnosti izvajajo s helikopterjem ali privezanim
balonom, ali
-       
organizator predloži sprejemljivo oceno tveganja.
(3) Določbe tega člena se ne uporabljajo za sisteme
brezpilotnih zrakoplovov.
14. člen
(dogodek in izjava o dogodku)
(1) O dogodkih, ki niso namenjeni gledalcem in v okviru
katerih ne pride do vzpostavitve začasno rezerviranega območja v skladu s 5.
členom tega pravilnika, se pa organizirano izvedejo v okviru dejavnosti
letalskega kluba ali drugega organizatorja, mora organizator dogodka najmanj 30
dni pred njegovo izvedbo agenciji predložiti izjavo.
(2) Po prejemu izjave o dogodku iz prejšnjega odstavka
agencija izda potrdilo o prejemu izjave v desetih delovnih dneh od prejema
popolne izjave.
(3) Organizator dogodka ne sme izvesti, dokler ne prejme
potrdila iz prejšnjega odstavka.
(4) Ne glede na prvi odstavek tega člena je treba za dogodke,
na katerih sodelujejo sistemi brezpilotnih zrakoplovov izven omejitev za odprto
kategorijo v skladu z Izvedbeno uredbo Komisije (EU) 2019/947 z dne 24. maja
2019 o pravilih in postopkih za upravljanje brezpilotnih zrakoplovov (UL L št.
152 z dne 11. 6. 2019, str. 45), nazadnje spremenjeno z Izvedbeno uredbo
Komisije (EU) 2021/1166 z dne 15. julija 2021 o spremembi Izvedbene uredbe (EU)
2019/947 glede odloga datuma začetka uporabe standardnih scenarijev za
operacije, izvedene v vidnem polju ali zunaj njega (UL L št. 253 z dne 16. 7.
2021, str. 49), pridobiti posebno dovoljenje iz 6. člena tega pravilnika.
(5) Vsebino in obliko izjave iz prvega odstavka tega člena
določi agencija in jo objavi na svoji spletni strani.
III. MODELARSKE PRIREDITVE IN MODELARSKA TEKMOVANJA
15. člen
(izvedba modelarske prireditve in modelarskega tekmovanja)
(1) Modelarska prireditev in modelarsko tekmovanje se izvede
v skladu s posebnimi pogoji iz tega poglavja, če so izpolnjene zahteve za
odprto kategorijo Izvedbene uredbe Komisije (EU) 2019/947 z dne 24. maja 2019 o
pravilih in postopkih za upravljanje brezpilotnih zrakoplovov (UL L št. 152 z
dne 11. 6. 2019, str. 45), nazadnje spremenjene z Izvedbeno uredbo Komisije
(EU) 2021/1166 z dne 15. julija 2021 o spremembi Izvedbene uredbe (EU) 2019/947
glede odloga datuma začetka uporabe standardnih scenarijev za operacije,
izvedene v vidnem polju ali zunaj njega (UL L št. 253 z dne 16. 7. 2021, str.
49), in na njeni podlagi izdanih predpisov.
(2) Če se modelarska prireditev in modelarsko tekmovanje
izvedeta na način, ki zahteva vzpostavitev začasno rezerviranega območja iz 5.
člena tega pravilnika, se za takšno modelarsko prireditev in modelarsko
tekmovanje uporabljajo določbe iz prejšnjega poglavja.
16. člen
(obveznosti organizatorja modelarske prireditve in
modelarskega tekmovanja ter ogovornih oseb)
(1) Organizator modelarske prireditve in modelarskega
tekmovanja določi eno ali več odgovornih oseb modelarske prireditve in
modelarskega tekmovanja, ki morajo:
-       
usklajevati dogajanje na območju modelarske prireditve in modelarskega
tekmovanja,
-       
skrbeti za varnost gledalcev,
-       
usklajevati in določati naloge rediteljev,
-       
skrbeti za vrstni red letov modelov,
-       
spremljati lete modelov in ob morebitnih težavah opozarjati udeležence,
-       
spremljati, če se območju modelarske prireditve in modelarskega tekmovanja
približuje zrakoplov s posadko, in opozarjati udeležence,
-       
usklajevati vzlete modelov, prižig oddajnika in zagon motorjev modelov.
(2) Organizator modelarske prireditve in modelarskega
tekmovanja pristojni letalski informacijski službi poda zahtevek za izdajo
sporočila NOTAM o modelarski prireditvi in modelarskem tekmovanju.
(3) Če se modelarska prireditev in modelarsko tekmovanje
dogajata na letališču ali vzletišču, mora organizator modelarske prireditve in
modelarskega tekmovanja pridobiti soglasje njegovega obratovalca.
(4) Organizator modelarske prireditve in modelarskega
tekmovanja zagotovi, da se načrtovane letalske aktivnosti z modeli ne začnejo
oziroma se prekinejo, če meteorološke razmere ne omogočajo njihove varne
izvedbe.
17. člen
(minimalni horizontalni odmiki)
(1) Organizator modelarske prireditve in modelarskega
tekmovanja zagotovi, da udeleženci na modelarski prireditvi in modelarske
tekmovanju ne preletajo gledalcev.
(2) Minimalni horizontalni
odmiki območja letenja ter območje vzletanja in pristajanja od gledalcev glede
na kategorijo modelov in glede na njihovo maso so:


Kategorija modela

Masa modela

Območje

Vzlet in pristanek


Začetni šolski, trenažni, prostoleteči in jadralni modeli

do 2 kg

30 m

10 m


Večji jadralni, akrobatski, večrotorni modeli in
  helikopterji

2–10 kg

40 m

20 m


Modeli velikih maket in reaktivni modeli

10–25 kg

50 m

30 m


Zračni boji in drugi, kjer je večja možnost trka

brez smernice

75 m

20 m


Rakete

brez smernice

/

75 m


(3) Če se na modelarski prireditvi in modelarskem tekmovanju
uporabljajo zaščitne mreže med območjem letenja in območjem, kjer so gledalci,
se razdalje, določene v prejšnjem odstavku, zmanjšajo za polovico.
(4) Določbe tega člena glede minimalnih horizontalnih odmikov
veljajo tudi za letalske prireditve in letalska tekmovanja ali dogodke, na
katerih sodelujejo brezpilotni zrakoplovi.
18. člen
(javne reševalne službe)
Organizator modelarske prireditve in modelarskega tekmovanja
mora glede na obseg modelarske prireditve in modelarskega tekmovanja ter glede na
kategorijo modelov iz prejšnjega člena, ki sodelujejo na modelarski prireditvi
in modelarskem tekmovanju, obvestiti javne reševalne službe iz 10. člena tega
pravilnika. Obvestilo mora vsebovati najmanj podatke o času in kraju dogodka
modelarske prireditve in modelarskega tekmovanja, možnih dostopnih poteh ter
kontaktnih številkah odgovornih oseb modelarske prireditve in modelarskega
tekmovanja.
19. člen
(izjava za izvedbo modelarske prireditve in modelarskega
tekmovanja)
Za izvedbo modelarske prireditve in modelarskega tekmovanja
mora organizator agenciji predložiti izjavo v skladu s 14. členom tega
pravilnika.
IV. PREHODNE IN KONČNE DOLOČBE
20. člen
(prehodna ureditev)
(1) Dovoljenja za letalske prireditve in letalske tekmovanja,
izdana v skladu s Pravilnikom o načinu izdajanja dovoljenj za lete zrakoplovov
(Uradni list RS, št. 58/92, 12/01 in 18/01 – ZLet) pred uveljavitvijo tega
pravilnika, se štejejo kot posebna dovoljenja, izdana v skladu s tem
pravilnikom.
(2) Vloge za pridobitev posebnega dovoljenja za letalsko
prireditev ali letalsko tekmovanje, vložene pred uveljavitvijo tega pravilnika,
se obravnavajo v skladu s tem pravilnikom.
21 člen
(rok za objavo vloge, ocene in izjave)
Agencija objavi na svoji spletni strani vlogo iz 6. člena,
oceno ogroženosti iz 10. člena in izjavo iz 14. člena tega pravilnika v enem
mesecu od uveljavitve tega pravilnika.
22. člen
(prenehanje uporabe)
Z dnem uveljavitve tega pravilnika se prenehajo uporabljati
določbe 2. in 14. člena Pravilnika o načinu izdajanja dovoljenj za lete
zrakoplovov (Uradni list RS, št. 58/92, 12/01 in 18/01 – ZLet) v delu, ki se
nanaša na letalske prireditve.
23. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-676/2021
Ljubljana, dne 24. marca 2022
EVA 2021-2430-0137
Jernej Vrtovec
minister
za infrastrukturo