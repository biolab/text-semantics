l. SPLOŠNA DOLOČBA
1. člen
(splošna določba)
Ta pravilnik določa način upoštevanja
obdavčljivih in drugih dohodkov, ki se upoštevajo pri ugotavljanju materialnega
položaja pri ugotavljanju upravičenosti do otroškega dodatka, državne
štipendije, znižanega plačila vrtca, subvencije malice za učence in dijake,
subvencije kosila za učence, oprostitve plačila socialnovarstvenih storitev in
prispevka k plačilu družinskega pomočnika (v nadaljnjem besedilu: pravice iz
javnih sredstev).
ll. UPOŠTEVANJE PODATKOV O DOHODKIH
2. člen
(upoštevanje obdavčljivih dohodkov)
Dohodki iz 1. točke prvega odstavka 12.
člena Zakona o uveljavljanju pravic iz javnih sredstev (Uradni list RS, št.
62/10, 40/11, 40/12-ZUJF, 57/12-ZPCP-2D, 3/13 – ZŠolPre-1, 14/13, 56/13 –
ZŠtip-1 in 99/13; v nadaljnjem besedilu: ZUPJS) se upoštevajo po zmanjšanju za
stroške, davke in obvezne prispevke za socialno varnost.
3. člen
(upoštevanje podatkov o obdavčljivih
dohodkih, ki niso oproščeni plačila dohodnine)
(1) Pri ugotavljanju dohodka za
posamezni vir dohodka se upoštevajo podatki iz odločbe o odmeri dohodnine ali
iz informativnega izračuna, podatki iz davčnega obračuna akontacije dohodnine
in dohodnine od dohodka iz dejavnosti, podatki, ki jih davčnemu organu
posredujejo osebe, zavezane za dajanje podatkov in podatki, potrebni za izračun
akontacije dohodnine in dohodnine.
(2) Podatki iz informativnega izračuna
se upoštevajo, kadar odločba o odmeri dohodnine še ni dokončna.
(3) Če odločba o odmeri dohodnine ali
informativni izračun ne vsebuje vseh podatkov, ki so potrebni za izračun
dohodka iz dejavnosti, se za izračun dohodka v skladu s tem pravilnikom
manjkajoči podatki upoštevajo iz davčnega obračuna akontacije dohodnine in
dohodnine od dohodka iz dejavnosti za isto leto, za katero je bila izdana odločba
o odmeri dohodnine ali informativni izračun.
(4) Za posamezno vrsto dohodka za leto
pred vložitvijo vloge (v nadaljnjem besedilu: preteklo leto) se primarno
upoštevajo podatki iz odločbe o odmeri dohodnine ali iz informativnega
izračuna.
(5) Če podatki iz prejšnjega odstavka
med odločanjem še niso na voljo, se upoštevajo podatki iz odločb o odmeri
dohodnine za predpreteklo leto pred vložitvijo vloge (v nadaljnjem besedilu:
predpreteklo leto). Šteje se, da podatki iz odločbe o odmeri dohodnine ali iz informativnega
izračuna za preteklo leto še niso na voljo, če jih še ni pred 31. majem.
(6) Če podatkov iz odločbe o odmeri
dohodnine ali iz informativnega izračuna po 31. maju še ni, se šteje, da
niso na voljo in se uporabijo podatki, ki jih davčnemu organu posredujejo
osebe, zavezane za dajanje podatkov, podatki, potrebni za izračun akontacije
dohodnine za preteklo leto, in podatki iz dokazil, ki jih predloži oseba.
(7) Pri ugotavljanju tekočih dohodkov
se upoštevajo podatki, ki so jih davčnemu organu posredovale osebe, zavezane za
dajanje podatkov in podatki, potrebni za izračun akontacije dohodnine in
dohodnine v tekočem in v preteklem letu, pri čemer se kot tekoči dohodki
štejejo periodični dohodki, ki jih je oseba prejela v mesecu pred vložitvijo
vloge oziroma v mesecu vložitve vloge, preračunani na letno raven.
4. člen
(upoštevanje podatkov iz evidenc
upravljavcev zbirk podatkov in drugih podatkov)
(1) Pri ugotavljanju dohodka se glede
dohodkov iz prvega odstavka 12. člena ZUPJS, razen dohodkov iz 1. točke prvega
odstavka 12. člena ZUPJS, upoštevajo tudi podatki iz uradnih evidenc centrov za
socialno delo in drugih zbirk upravljavcev zbirk podatkov, ki vodijo uradne
evidence o izplačanih dohodkih oziroma pravicah iz javnih sredstev, in druga
dokazila za preteklo leto.
(2) Podatki za tekoče leto se
upoštevajo v primeru, če je oseba dohodke začela prejemati šele v tekočem letu,
pri čemer se šteje, da je oseba začela prejemati dohodke v tekočem letu, če v
preteklem letu ni imela dohodkov, razen dohodkov iz 8., 9., 10. in 11. točke
prvega odstavka 12. člena ZUPJS, in je v tekočem letu v mesecu pred mesecem
vložitve vloge ali v mesecu vložitve vloge prejela tekoče dohodke, ki se
preračunajo na letno raven.
(3) Dohodki iz 4., 8., 9., 10. in 11.
točke prvega odstavka 12. člena ZUPJS se vedno upoštevajo kot tekoči dohodki na
podlagi podatkov o višini, kakršna velja ali bo veljala z začetkom veljavnosti
pravice, preračunani na letno raven.
4.a člen
(posebni primeri upoštevanja dohodkov)
(1) Če je oseba v preteklem letu imela
več vrst periodičnih dohodkov iz 8. točke 3. člena ZUPJS (v nadaljnjem
besedilu: vrsta periodičnega dohodka), iz ugotovljenega dejanskega stanja pa je
razvidno, da enega ali več vrst periodičnih dohodkov ne prejema več, se kot
tekoči dohodki upoštevajo periodični dohodki, ki jih še prejema.
(2) Če oseba v preteklem koledarskem
letu ni imela periodičnih dohodkov, ima pa jih v tekočem koledarskem letu, se
pri določitvi mesečnega dohodka upoštevajo njeni tekoči dohodki.
(3) Če je oseba, pri kateri se ugotovi
sprememba prejemanja vrste periodičnega dohodka, v preteklem letu prejela še
kakšen drug dohodek, se takšen drug dohodek upošteva na način iz 3. ali 4.
člena tega pravilnika.
(4) Če je oseba v tekočem letu poleg
ene vrste periodičnega dohodka začela prejemati še drugo vrsto periodičnega
dohodka, se upoštevajo njeni tekoči periodični dohodki prera­čunani na letno
raven.
(5) Če je iz ugotovljenega dejanskega
stanja razvidno, da oseba v tekočem letu dohodka iz naslova študentskega dela
zaradi spremembe statusa ne more pridobiti, se ta dohodek ne upošteva.
(6) Če je oseba v preteklem letu
določeno vrsto periodičnega dohodka prejemala le del leta in ga še vedno
prejema, se kot njen dohodek upošteva njen tekoči dohodek.
(7) Če se tekoči dohodek začne prejemati
sredi meseca, se kot višina tekočega dohodka upošteva višina dohodka za prvi
celotni mesec.
(8) Kadar je oseba prenehala prejemati določen
periodični dohodek in je začela prejemati drugo vrsto periodičnega dohodka, se
kot nastanek spremembe upošteva pridobitev novega statusa, ki ima za posledico
začetek prejemanje druge vrste periodičnega dohodka.
4.b člen
(preračun tekočega dohodka na letno raven)
Tekoči dohodek se na letno raven preračuna tako, da se tekoči
mesečni dohodek pomnoži z 12 in preračuna na raven preteklega leta.
5. člen
(preračun dohodkov, ki niso oproščeni
plačila dohodnine)
(1) Dohodki, ki se upoštevajo na
podlagi podatkov iz predpreteklega leta, se preračunajo na raven preteklega
leta, tako da se pomnožijo s količnikom, ki se izračuna iz razmerja med neto
povprečno plačo na zaposlenega v obdobju januar – december preteklega leta in
neto povprečno plačo istega obdobja predpreteklega leta.
(2) Dohodki, ki se upoštevajo na
podlagi podatkov iz tekočega leta se preračunajo na raven preteklega leta tako,
da se pomnožijo s količnikom, ki se izračuna iz razmerja med neto povprečno
plačo na zaposlenega v obdobju januar – december preteklega leta in zadnjo
znano neto povprečno plačo na zaposlenega v mesecu izplačila tekočih dohodkov.
(3) Če je po preračunu iz prejšnjega
odstavka količnik večji od 1, se upošteva količnik 1.
6. člen
(preračun dohodkov iz uradnih evidenc
centrov za socialno delo in drugih upravljavcev zbirk podatkov, ki vodijo
uradne evidence o izplačanih dohodkih oziroma pravicah iz javnih sredstev)
(1) Preračun dohodkov iz uradnih
evidenc centrov za socialno delo in drugih upravljavcev zbirk podatkov, ki
vodijo uradne evidence o izplačanih dohodkih oziroma pravicah iz javnih
sredstev tekočega leta na raven preteklega leta se izračuna skladno z drugim
odstavkom prejšnjega člena.
(2) Dohodki iz 4., 8., 9., 10. in 11.
točke prvega odstavka 12. člena ZUPJS se preračunajo v skladu z drugim odstavkom
prejšnjega člena.
lll. UPOŠTEVANJE PREJEMANJA PERIODIČNIH DOHODKOV
7. člen
(prenehanje prejemanja periodičnih
dohodkov)
(1) Pri ugotavljanju upravičenosti do
posamezne pravice iz javnih sredstev se dohodek zmanjša za periodične dohodke,
ki jih je oseba nehala prejemati.
(2) Šteje se, da je oseba nehala
prejemati periodične dohodke in ni začela prejemati drugih periodičnih
dohodkov, če v mesecu pred mesecem vložitve ali v mesecu vložitve vloge oseba
ni prejela nobenega periodičnega dohodka več ali v mesecu vložitve vloge ni
opravljala dejavnosti in ni prejela nobenega periodičnega dohodka več.
(3) Kot periodični dohodki se
upoštevajo zlasti plače skupaj z regresom, nadomestilo plače, bonitete,
pokojnine iz obveznega pokojninskega in invalidskega zavarovanja, nadomestila
ter drugi dohodki iz naslova obveznega socialnega zavarovanja, starševski dodatek,
nadomestilo za invalidnost, delno plačilo za izgubljeni dohodek, drugi dohodki
iz delovnega razmerja ter dohodki iz 2., 3., 4., 6., 14., 15., 16., 17., 18. in
23. točke prvega odstavka 12. člena ZUPJS.
(4) Kot periodični dohodek se šteje
tudi dohodek iz dejavnosti ter dohodek iz osnovne kmetijske in osnovne
gozdarske dejavnosti.
8. člen
(neupoštevanje podatkov o periodičnih
dohodkih, ki jih je oseba prenehala prejemati)
Če je iz podatkov iz 3. in 4. člena tega
pravilnika za preteklo ali predpreteklo leto razvidno, da je oseba prejemala
periodične dohodke, iz podatkov za tekoče leto pa je razvidno, da periodičnih
dohodkov nima:
-       
se dohodek zmanjša tako, da se podatki o periodičnih dohodkih iz
preteklega ali predpreteklega leta pri izračunu dohodka ne upoštevajo;
-       
se v primeru upoštevanja podatkov iz 3. in 4. člena tega pravilnika o
dohodku osebe iz preteklega ali predpreteklega leta dohodek zmanjša tako, da se
podatki iz preteklega ali predpreteklega leta o periodičnih dohodkih
preračunani na način, kot izhaja iz tabele, ki je priloga tega pravilnika in
njegov sestavni del, ne upoštevajo;
-       
se upoštevani dohodek glede na vrsto posameznega dohodka, ki so v tabeli
iz prejšnje alineje označeni kot v pravilniku, ki ureja podrobnejšo opredelitev
podatkov o obdavčljivih dohodkih, ki niso oproščeni plačila dohodnine za
posamezno vrsto dohodnine, preračuna tako, da se podatki iz okenca, ki je
določen kot kombinacija številke vrstice in črke stolpca, preračunajo v skladu
s formulami, določenimi v stolpcih E, F in G.
9. člen
(način zmanjšanja periodičnega
obdavčljivega dohodka iz odločbe o odmeri dohodnine)
(1) Kadar se v skladu s prejšnjim
členom periodični dohodek iz odločbe o odmeri dohodnine ne upošteva, upoštevajo
pa se drugi dohodki iz odločbe o odmeri dohodnine, se dohodek ugotovi tako, da
se drugi dohodki iz odločbe o odmeri dohodnine seštejejo, nato pa odštejejo
prispevki in stroški teh drugih dohodkov ter odšteje odmerjena povprečna
dohodnina za te dohodke.
(2) Odmerjena povprečna dohodnina za
dohodke iz prejšnjega odstavka se izračuna tako, da se seštevek drugih
dohodkov, znižan za prispevke in stroške teh dohodkov, pomnoži s količnikom
odmerjene dohodnine. Količnik odmerjene dohodnine se izračuna tako, da se
odmerjena dohodnina deli z vsoto vseh dohodkov iz dohodninske odločbe, znižano
za prispevke in stroške vseh dohodkov.
lV. NAČIN UPOŠTEVANJA POSAMEZNIH VRST DOHODKOV
10. člen
(dobiček iz kapitala)
(1) Dobiček iz kapitala se všteva v
dohodek osebe, znižan za davek od dobička iz kapitala.
(2) Ne glede na peti odstavek
3. člena tega pravilnika se po 31. marcu dobiček iz kapitala, dosežen z
odsvojitvijo nepremičnine, iz predpreteklega leta ne upošteva.
11. člen
(obresti)
Obresti se vštevajo v dohodek osebe v
celotnem znesku, znižane za davek od obresti.
12. člen
(dividende)
Dividende se vštevajo v dohodek osebe v
celotnem znesku, znižane za davek od dividend.
13. člen
(dohodek iz prenosa premoženjske pravice)
(1) Dohodek iz prenosa premoženjske
pravice se všteva v dohodek osebe, znižan za normirane oziroma dejanske stroške
in davek od prenosa premoženjske pravice.
(2) Ne glede na peti odstavek 3. člena
tega pravilnika se po 31. marcu dohodek iz prenosa premoženjske pravice iz
predpreteklega leta ne upošteva.
14. člen
(dohodek iz dejavnosti)
(1) Kot dohodek iz dejavnosti se
upošteva dohodek, od katerega se obračunava davek od dohodka iz dejavnosti.
(2) Osebi, ki opravlja dejavnost in je
vpisana v ustrezni razvid, ter se ji dohodek ugotavlja z upoštevanjem normiranih
odhodkov, se dohodek ugotavlja tako, da se dobiček zmanjša za obračunano
dohodnino.
(3) Osebi, ki opravlja dejavnost in se
ji dohodek ugotavlja z upoštevanjem dejanskih odhodkov, se dohodek ugotavlja
tako, da se dobiček zmanjša za obračunano akontacijo dohodnine ali sorazmerni
del davka iz letne odmere dohodnine od dohodka iz dejavnosti.
(4) Če je oseba dejavnost šele začela
opravljati, se kot njen letni dohodek šteje 75 % bruto minimalne plače pomnožene
z 12. Če je oseba v preteklem letu bila zaposlena le del leta, drugi del leta
pa je začela opravljati dejavnost, se šteje, da je dejavnost šele začela
opravljati in se njen letni dohodek upošteva v skladu s tem odstavkom.
(5) Za osebo, ki je šele začela
opravljati dejavnost, se upošteva obdobje od prvega dne v mesecu, v katerem se
je vpisala v poslovni register Republike Slovenije ali drug ustrezni razvid, do
prvega aprila naslednjega leta.
(6) Če oseba, ki je zaposlena za polni
delovni čas, opravlja tudi dejavnost, se dohodek iz dejavnosti upošteva v
dejanski višini. Če je oseba zaposlena za krajši delovni čas od polnega,
opravlja pa tudi dejavnost, se njen letni dohodek iz dejavnosti, upošteva
najmanj v višini sorazmernega dela 75 % bruto minimalne plače, glede na število
ur do polnega delovnega časa, pomnožene z 12.
(7) Mesečni dohodek iz dejavnosti se
izračuna tako, da se letni dohodek iz dejavnosti deli z 12.
(8) Če je mesečni dohodek iz
dejavnosti iz drugega odstavka tega člena, ki jo opravlja oseba, nižji od
višine bruto minimalne plače, znižane za eno dvanajstino normiranih odhodkov in
obračunane dohodnine ali sorazmernega dela davka iz letne odmere dohodnine,
glede na dohodek iz dejavnosti, se kot njen letni dohodek šteje 75 % bruto minimalne
plače pomnožene z 12.
(9) Če je mesečni dohodek iz
dejavnosti iz tretjega odstavka tega člena nižji od višine bruto minimalne
plače, znižane za eno dvanajstino obračunane akontacije dohodnine, ali
sorazmernega dela davka iz letne odmere dohodnine od dohodka iz dejavnosti, se
kot njen letni dohodek šteje 75 % bruto minimalne plače pomnožene z 12.
(10) Če je vsota mesečnega dohodka iz
dejavnosti iz drugega odstavka in mesečnega dohodka iz tretjega odstavka tega
člena nižja od višine bruto minimalne plače, znižane za eno dvanajstino vsote
normiranih odhodkov in obračunane dohodnine oziroma akontacije dohodnine ali
sorazmernega dela davka iz letne odmere dohodnine od dohodka iz dejavnosti, se
kot njen letni dohodek šteje 75 % bruto minimalne plače pomnožene z 12.
15. člen
(dohodek iz kmetijske dejavnosti)
(1) V letni dohodek iz kmetijske
dejavnosti osebe se šteje dohodek iz osnovne kmetijske in osnovne gozdarske
dejavnosti, dohodek iz druge kmetijske dejavnosti in dohodek iz dopolnilne
dejavnosti na kmetiji znižan za prispevke za socialno varnost, normirane
stroške in davke, glede na dohodek iz kmetijske dejavnosti.
(2) Kot dohodek iz osnovne kmetijske
in osnovne gozdarske dejavnosti osebe se šteje dohodek, od katerega se v skladu
z zakonom, ki ureja dohodnino, obračunava akontacija dohodnine od dohodka iz
osnovne kmetijske in osnovne gozdarske dejavnosti.
(3) Kot dohodek iz druge kmetijske
dejavnosti se šteje dohodek iz 22. točke prvega odstavka 12. člena ZUPJS.
(4) Kot dohodek iz dopolnilne
dejavnosti na kmetiji, se šteje dohodek, od katerega se obračunava akontacija
dohodnine od dohodka iz te dejavnosti.
(5) Mesečni dohodek iz kmetijske
dejavnosti se izračuna tako, da se letni dohodek iz kmetijske dejavnosti deli z
12.
16. člen
(upoštevanje dohodka iz kmetijske
dejavnosti)
(1) Če letni dohodek iz kmetijske
dejavnosti ustvarja več solastnikov, uporabnikov ali uživalcev zemljišča, ki
sestavljajo eno gospodinjstvo, vendar se kot osebe pri uveljavljanju pravice iz
javnih sredstev vse ne upoštevajo pri ugotavljanju materialnega položaja, se
izračuna sorazmerni del letnega dohodka iz kmetijske dejavnosti za osebe, ki se
upoštevajo pri ugotavljanju materialnega položaja.
(2) Sorazmerni del letnega dohodka iz
kmetijske dejavnosti oseb, ki se pri ugotavljanju materialnega položaja
upoštevajo, se izračuna tako, da se letni dohodek iz kmetijske dejavnosti vseh
oseb deli s številom oseb, ki so starejše od 15 let, in nato pomnoži s številom
oseb, ki so starejše od 15 let in se pri ugotavljanju materialnega položaja
upoštevajo.
(3) Kot dohodek se letni dohodek iz
kmetijske dejavnosti pripiše osebi, ki je invalidsko in pokojninsko zavarovana
kot oseba, kateri opravljanje kmetijske dejavnosti predstavlja edini in glavni
poklic, v enakem delu glede na število teh oseb, ki se pri upravičenosti
upoštevajo.
(4) Če oseba iz prejšnjega odstavka
izkazuje mesečni dohodek iz kmetijske dejavnosti, znižan za eno dvanajstino
vsote iz prispevkov za socialno varnost, normiranih stroškov in akontacijo
dohodnine ali sorazmernega dela davka iz letne odmere dohodnine, glede na
dohodek iz kmetijske dejavnosti, nižji od višine bruto minimalne plače, se kot
njen letni dohodek iz kmetijske dejavnosti šteje 75 % bruto minimalne plače
pomnožene z 12.
(5) Če med osebami, ki se upoštevajo
pri ugotavljanju materialnega položaja, ni oseb iz tretjega odstavka tega
člena, se letni dohodek iz kmetijske dejavnosti pripiše osebam, ki se štejejo
za odrasle osebe po zakonu, ki ureja socialnovarstvene prejemke, v enakem delu.
17. člen
(upoštevanje dohodka iz dejavnosti in
dohodka iz kmetijske dejavnosti)
Če oseba izkazuje mesečni dohodek, ki je
vsota mesečnega dohodka iz kmetijske dejavnosti in dohodka iz dejavnosti ter je
ta vsota po znižanju za eno dvanajstino vsote iz prispevkov za socialno
varnost, normiranih stroškov in akontacije dohodnine ali sorazmernega dela
davka iz letne odmere dohodnine nižja od višine bruto minimalne plače, se kot
njen letni dohodek iz dejavnosti šteje 75 % bruto minimalne plače, pomnožene z
12.
18. člen
(upoštevanje dohodka iz oddajanja
premoženja v najem)
Dohodek iz oddajanja premoženja v najem se
všteva v dohodek osebe, znižan za stroške, vendar le do višine, ki se prizna po
davčnih predpisih in za davek od oddajanja premoženja v najem.
18.a člen
(upoštevanje obdavčljivih dohodkov od
dobitkov pri klasičnih igrah na srečo)
Dohodek od dobitkov pri klasičnih igrah na srečo se všteva v
dohodek osebe, znižan za davek na dobitke pri klasičnih igrah na srečo.

Priloga:
Način izračuna dohodkov iz določbe o odmeri dohodnine in informativnega
izračuna

Pravilnik o načinu upoštevanja dohodkov pri
ugotavljanju upravičenosti do pravic iz javnih sredstev (Uradni list RS, št. 52/14) vsebuje naslednji končni določbi:
»V. KONČNI DOLOČBI
19. člen
(prenehanje veljavnosti)
Z uveljavitvijo tega pravilnika preneha
veljati Pravilnik o načinu upoštevanja dohodkov pri ugotavljanju upravičenosti
do otroškega dodatka, državne štipendije, znižanega plačila vrtca, subvencije
malice za učence in dijake, subvencije kosila za učence, subvencije prevozov za
dijake in študente, oprostitve plačila socialnovarstvenih storitev in prispevka
k plačilu družinskega pomočnika (Uradni list RS, št. 93/11).
20. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o načinu upoštevanja dohodkov pri ugotavljanju upravičenosti do
pravic iz javnih sredstev (Uradni list RS, št. 67/14) vsebuje naslednjo prehodno in
končno določbo:
»6. člen
Postopki uveljavljanja pravic iz javnih
sredstev začeti pred uveljavitvijo tega pravilnika se dokončajo po dosedanjih
predpisih.
7. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.