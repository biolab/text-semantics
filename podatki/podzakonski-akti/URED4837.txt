I. SPLOŠNE DOLOČBE
1. člen
(vsebina)
(1) Ta uredba določa obvezna ravnanja z odpadnimi jedilnimi
olji in mastmi (v nadaljnjem besedilu: odpadna jedilna olja), ki nastajajo v
kuhinjah pri izvajanju živilske dejavnosti (v nadaljnjem besedilu: gostinstvo)
in v gospodinjstvih. 
(2) Ta uredba določa tudi najmanjši obseg izvajanja obvezne
občinske gospodarske javne službe zbiranja in prevoza komunalnih odpadkov (v
nadaljnjem besedilu: javna služba) na področju ravnanja z odpadnimi jedilnimi
olji in vsebino ravnanja s temi odpadki, ki mora biti zagotovljena v okviru
opravljanja javne službe. 
(3) Za vsa ravnanja z odpadnimi jedilnimi olji, ki niso
posebej urejena s to uredbo, se uporablja predpis, ki ureja ravnanje z odpadki.
2. člen
(uporaba)
(1) Ta uredba se uporablja za odpadna jedilna olja
rastlinskega izvora, ki se prepuščajo kot ločeno zbrana frakcija in se kot
komunalni odpadki uvrščajo med odpadke s številko 20 01 25 iz klasifikacijskega
seznama odpadkov v skladu s predpisom, ki ureja ravnanje z odpadki. 
(2) Ne glede na določbo prejšnjega odstavka se ta uredba
uporablja tudi za odpadna jedilna olja rastlinskega izvora, med katera so
primešana olja in masti živalskega izvora, in sicer v količinah, ki se običajno
uporabljajo v gostinstvu in v gospodinjstvih. 
(3) Ta uredba se ne uporablja za mešanice odpadnih jedilnih
olj z drugimi odpadki, če so neprimerne za predelavo z recikliranjem v
rastlinska olja, ki niso namenjena prehrani ljudi.
3. člen
(izrazi)
Izrazi, uporabljeni v tej uredbi, imajo naslednji pomen: 
1.     
operativni program varstva okolja na področju ravnanja z ločeno zbranimi
frakcijami komunalnih odpadkov (v nadaljnjem besedilu: operativni program
varstva okolja) je program v skladu z zakonom, ki ureja varstvo okolja; 
2.     
recikliranje je postopek predelave odpadkov v skladu s predpisom, ki
ureja ravnanje z odpadki; 
3.     
predelovalec odpadnih jedilnih olj je oseba, ki v skladu s predpisom, ki
ureja ravnanje z odpadki, kot dejavnost opravlja predelavo odpadnih jedilnih
olj; 
4.     
povzročitelj odpadnih jedilnih olj iz gostinstva je nosilec živilske
dejavnosti, ki upravlja kuhinjo, v kateri se pripravi v letnem povprečju dnevno
20 ali več obrokov hrane; 
5.     
povzročitelj odpadnih jedilnih olj iz gospodinjstva je oseba, ki zaradi
svojega delovanja povzroča nastajanje odpadnih jedilnih olj v gospodinjstvu; 
6.     
zbiralec odpadnih jedilnih olj je pravna oseba ali samostojni podjetnik
posameznik, ki v skladu s predpisom, ki ureja ravnanje z odpadki, kot dejavnost
opravlja zbiranje odpadnih jedilnih olj; 
7.     
predelovalec odpadnih jedilnih olj je predelovalec odpadkov v skladu s
predpisom, ki ureja ravnanje z odpadki; 
8.     
pošiljka odpadnih jedilnih olj je celotna količina odpadnih jedilnih
olj, ki jih pri istem povzročitelju odpadnih jedilnih olj ali pri istem
izvajalcu javne službe prevzame zbiralec odpadnih jedilnih olj v obdobju največ
30 dni. Pošiljka odpadnih jedilnih olj je tudi celotna količina odpadnih
jedilnih olj, ki jih zbiralec odpadnih jedilnih olj ali izvajalec javne službe
odda istemu predelovalcu odpadnih jedilnih olj v obdobju največ 30 dni.
II. RAVNANJE Z ODPADNIMI JEDILNIMI OLJI
4. člen
(prepovedi)
(1) Odpadna jedilna olja je prepovedano mešati z drugimi
odpadki ali jih prepuščati izvajalcu javne službe skupaj z mešanimi komunalnimi
odpadki. 
(2) Odpadna jedilna olja je prepovedano odvajati v javno
kanalizacijo, male komunalne čistilne naprave, greznice, nepretočne greznice
ali neposredno v vode in izpuščati v tla ali na tla. 
(3) Odpadna jedilna olja je prepovedano mešati z biološko
razgradljivimi odpadki, ki so namenjeni aerobni razgradnji, kot je
kompostiranje. 
(4) Odpadna jedilna olja, ki se prepuščajo izvajalcu javne
službe v zbirnem centru ločeno zbranih frakcij komunalnih odpadkov, je
prepovedano mešati z drugimi ločeno zbranimi frakcijami komunalnih odpadkov in
jih je treba prepuščati v za to namenjenih posodah ali zabojnikih.
III. OBVEZNOSTI POVZROČITELJA ODPADNIH JEDILNIH OLJ IZ
GOSTINSTVA
5. člen
(obveznost povzročitelja odpadnih jedilnih olj iz
gostinstva)
Povzročitelj odpadnih jedilnih olj iz gostinstva mora
zagotoviti, da se vsa odpadna jedilna olja, ki nastanejo pri pripravi hrane,
zberejo ločeno od drugih odpadkov in se pred oddajo zbiralcu odpadnih jedilnih
olj začasno shranjujejo v za to namenjenih posodah ali zabojnikih v skladu s
predpisi, ki urejajo higieno živil.
6. člen
(načrt gospodarjenja z odpadnimi jedilnimi olji)
Povzročitelj odpadnih jedilnih olj iz gostinstva mora
izdelati načrt gospodarjenja z odpadnimi jedilnimi olji v skladu s predpisom,
ki ureja ravnanje z odpadki.
7. člen
(oddaja odpadnih jedilnih olj iz gostinstva)
(1) Povzročitelj odpadnih jedilnih olj iz gostinstva mora
oddajati odpadna jedilna olja zbiralcu odpadnih jedilnih olj. 
(2) Povzročitelj odpadnih jedilnih olj iz gostinstva mora
določiti odgovorno osebo, ki v njegovem imenu oddaja odpadna jedilna olja
zbiralcu odpadnih jedilnih olj in ob oddaji vsake pošiljke odpadnih jedilnih
olj izpolni evidenčni list, določen s predpisom, ki ureja ravnanje z odpadki.
8. člen
(evidenca o nastajanju odpadnih jedilnih olj)
(1) Povzročitelj odpadnih jedilnih olj iz gostinstva mora
voditi evidenco o nastajanju odpadnih jedilnih olj v skladu s predpisom, ki
ureja ravnanje z odpadki, v obliki zbirke evidenčnih listov o pošiljkah
odpadnih jedilnih olj, ki jih odda zbiralcu jedilnih olj. 
(2) Povzročitelj odpadnih jedilnih olj iz gostinstva mora na
zahtevo pristojnega inšpektorja omogočiti vpogled v evidenco o nastajanju
odpadnih jedilnih olj.
IV. ZBIRANJE ODPADNIH JEDILNIH OLJ IZ GOSTINSTVA
9. člen
(zbiralec odpadnih jedilnih olj)
(1) Zbiralec odpadnih jedilnih olj lahko začne z zbiranjem
odpadnih jedilnih olj od povzročiteljev odpadnih jedilnih olj iz gostinstva, ko
pridobi potrdilo ministrstva, pristojnega za okolje (v nadaljnjem besedilu:
ministrstvo), o vpisu v evidenco zbiralcev odpadkov v skladu s predpisom, ki
ureja ravnanje z odpadki. 
(2) Zbiralec odpadnih jedilnih olj mora imeti vodotesne
zabojnike in posode za shranjevanje odpadnih jedilnih olj ter vozila,
opremljena za prevoz odpadnih jedilnih olj, tako da se odpadna jedilna olja ne
izpuščajo v okolje in ne povzročajo emisije vonjav. 
(3) Zbiralec odpadnih jedilnih olj mora imeti urejeno
predhodno skladišče odpadnih jedilnih olj tako, da lahko odpadna jedilna olja
skladišči ločeno od ostalih odpadkov in zagotavlja čiščenje in razkuževanje
predhodnega skladišča z možnostjo odvajanja odpadne vode, ki pri tem nastane, v
javno kanalizacijo, pri čemer se mora odpadna voda odvajati prek lovilca olj. 
(4) Zbiralec odpadnih jedilnih olj mora zagotavljati čiščenje
in razkuževanje vodotesnih zabojnikov in posod za shranjevanje odpadnih
jedilnih olj tako, da je zagotovljeno odvajanje odpadne vode, ki pri tem
nastane, v javno kanalizacijo, pri čemer se mora odpadna voda odvajati prek
lovilca olj. 
(5) Zbiralec odpadnih jedilnih olj mora zagotoviti tehtanje
vsake pošiljke odpadnih jedilnih olj, ki jo prevzame in odda v predelavo, pri
čemer se masa prevzetih odpadkov lahko ugotavlja tudi z merjenjem njihove
prostornine in ocenjevanjem povprečne specifične teže odpadnih jedilnih olj. 
(6) Zbiralec odpadnih jedilnih olj mora zagotoviti oddajo
zbranih odpadnih jedilnih olj v predelavo. 
(7) Zbiralec odpadnih jedilnih olj mora z javnim naznanilom
na krajevno običajen način objaviti način oddajanja odpadnih jedilnih olj iz
gostinstva, obveščanje pa ponoviti vsakih dvanajst mesecev.
10. člen
(načrt zbiranja odpadnih jedilnih olj)
(1) K vlogi za vpis v evidenco zbiralcev odpadkov mora biti
priložen načrt zbiranja odpadnih jedilnih olj v skladu s predpisom, ki ureja
ravnanje z odpadki. 
(2) Načrt zbiranja odpadnih jedilnih olj mora glede
predvidenih načinov predelave odpadnih jedilnih olj upoštevati usmeritve iz
operativnega programa varstva okolja. 
(3) Če ministrstvo na podlagi podatkov iz letnih poročil
zbiralcev odpadnih jedilnih olj in letnih poročil predelovalcev odpadnih
jedilnih olj, v skladu s predpisom, ki ureja ravnanje z odpadki, ugotovi, da na
posameznem območju Slovenije glede zbranih količin odpadnih jedilnih olj niso
doseženi cilji ravnanja z ločeno zbranimi frakcijami komunalnih odpadkov,
zbiralcu odpadnih jedilnih olj določi, da mora na teh območjih obvezno
zagotavljati prevzem odpadnih jedilnih olj.
V. ZBIRANJE ODPADNIH JEDILNIH OLJ V OKVIRU JAVNE SLUŽBE
11. člen
(obveznosti izvajalca in vsebina javne službe)
(1) Izvajalec javne službe mora povzročiteljem odpadnih
jedilnih olj iz gospodinjstev omogočiti prepuščanje odpadnih jedilnih olj v
zbirnih centrih ločeno zbranih frakcij komunalnih odpadkov. 
(2) Izvajalec javne službe mora povzročitelje komunalnih
odpadkov na območju, za katerega uredi prevzemanje odpadnih jedilnih olj, z
javnim naznanilom na krajevno običajen način obvestiti o: 
-       
prepovedi mešanja odpadnih jedilnih olj z drugimi komunalnimi odpadki in
-       
izločanju vseh odpadnih jedilnih olj iz komunalnih odpadkov in njihovem
obveznem prepuščanju izvajalcu javne službe v zbirnih centrih ločeno zbranih
frakcij komunalnih odpadkov. 
(3) Izvajalec javne službe mora odpadna jedilna olja, ki jih
prevzame v zbirnih centrih ločeno zbranih frakcij komunalnih odpadkov, oddati v
predelavo. 
(4) Izvajalec javne službe mora zagotoviti tehtanje vsake
pošiljke odpadnih jedilnih olj, ki jih odda v predelavo. 
(5) Za vsako pošiljko iz prejšnjega odstavka mora izvajalec
javne službe pridobiti evidenčni list v skladu s predpisom, ki ureja ravnanje z
odpadki.
VI. OPERATIVNI PROGRAM VARSTVA OKOLJA
12. člen
(operativni program varstva okolja)
(1) V operativnem programu varstva okolja se določi državni
načrt zbiranja in predelave ločeno zbranih frakcij komunalnih odpadkov,
vključno z načrtom in okoljskimi cilji predelave posameznih ločeno zbranih
frakcij komunalnih odpadkov. 
(2) V operativnem programu varstva okolja se določijo tudi
usmeritve za ločeno zbiranje odpadnih jedilnih olj.
VII. VODENJE EVIDENCE
13. člen
(vodenje evidence)
Ministrstvo v skladu s predpisom, ki ureja ravnanje z
odpadki, vodi evidenco zbiralcev odpadnih jedilnih olj v okviru evidence
zbiralcev odpadkov iz registra varstva okolja.
VIII. NADZOR
14. člen
(nadzor)
(1) Nadzor nad izvajanjem te uredbe opravljajo inšpektorji,
pristojni za varstvo okolja. 
(2) Ne glede na določbo prejšnjega odstavka opravljajo nadzor
nad izvajanjem določb 5., 6., 7. in 8. člena te uredbe inšpektorji, pristojni
za zdravstvo.
IX. KAZENSKE DOLOČBE
15. člen
(prekrški)
(1) Z globo od 1.200 eurov do 4.100 eurov se za prekršek
kaznuje pravna oseba ali samostojni podjetnik posameznik, če: 
-       
v nasprotju s prepovedjo iz prvega odstavka 4. člena te uredbe meša
odpadna jedilna olja z drugimi odpadki ali jih prepušča izvajalcu javne službe
z mešanimi komunalnimi odpadki, 
-       
v nasprotju s prepovedjo iz drugega odstavka 4. člena te uredbe odvaja
odpadna jedilna olja v javno kanalizacijo, male komunalne čistilne naprave,
greznice, nepretočne greznice ali neposredno v vode in izpušča v tla ali na
tla, 
-       
v nasprotju s prepovedjo iz tretjega odstavka 4. člena te uredbe meša
odpadna jedilna olja z biološko razgradljivimi odpadki, ki so namenjeni aerobni
razgradnji, kot je kompostiranje. 
(2) Z globo od 3.500 eurov do 10.000 eurov se za prekršek
kaznuje povzročitelj odpadnih jedilnih olj iz gostinstva, ki je pravna oseba
ali samostojni podjetnik posameznik, če: 
-       
ne zagotovi, da se vsa odpadna jedilna olja, ki nastanejo pri pripravi
hrane, zberejo ločeno od drugih odpadkov in se pred oddajo zbiralcu odpadnih
jedilnih olj začasno shranjujejo v za to namenjenih posodah ali zabojnikih v
skladu s predpisi, ki urejajo higieno živil, v skladu s 5. členom te uredbe, 
-       
ne izdela načrta gospodarjenja z odpadnimi jedilnimi olji v skladu s 6.
členom te uredbe, 
-       
ne oddaja odpadnih jedilnih olj zbiralcu odpadnih jedilnih olj v skladu
s prvim odstavkom 7. člena te uredbe, 
-       
ne določi odgovorne osebe, ki v njegovem imenu oddaja odpadna jedilna
olja zbiralcu odpadnih jedilnih olj in ob prevzemu vsake pošiljke odpadnih
jedilnih olj ne izpolni evidenčnega lista, v skladu z drugim odstavkom 7. člena
te uredbe, 
-       
ne vodi evidence o nastajanju odpadnih jedilnih olj v skladu s prvim
odstavkom 8. člena te uredbe, 
-       
ne omogoči vpogleda v evidenco o nastajanju odpadnih jedilnih olj na
zahtevo pristojnega inšpektorja v skladu z drugim odstavkom 8. člena te uredbe.
(3) Z globo od 3.500 eurov do 10.000 eurov se za prekršek
kaznuje zbiralec odpadnih jedilnih olj, ki je pravna oseba ali samostojni
podjetnik posameznik, če: 
-       
začne zbirati odpadna jedilna olja iz gostinstva, ne da bi pridobil
potrdilo ministrstva o vpisu v evidenco zbiralcev odpadkov, v nasprotju s prvim
odstavkom 9. člena te uredbe, 
-       
zbira odpadna jedilna olja v nasprotju z zahtevami iz drugega odstavka
9. člena te uredbe, 
-       
ne zagotavlja čiščenja in razkuževanja predhodnega skladišča v skladu s
tretjim odstavkom 9. člena te uredbe, 
-       
ne zagotavlja čiščenja in razkuževanja vodotesnih zabojnikov v skladu s
četrtim odstavkom 9. člena te uredbe, 
-       
ne zagotavlja tehtanja ali drugega načina ugotavljanja mase prevzetih
odpadkov v skladu s petim odstavkom 9. člena te uredbe, 
-       
ne zagotovi oddaje v predelavo za zbrana odpadna jedilna olja, ki jih
prevzame od povzročiteljev, v skladu s šestim odstavkom 9. člena te uredbe, 
-       
ne izvede naznanila o načinu oddajanja odpadnih jedilnih olj iz
gostinstva v skladu s sedmim odstavkom 9. člena te uredbe. 
(4) Z globo od 3.500 eurov do 10.000 eurov se za prekršek
kaznuje izvajalec javne službe, ki je pravna oseba ali samostojni podjetnik
posameznik, če: 
-       
ne zagotovi prepuščanja odpadnih jedilnih olj v skladu s prvim odstavkom
11. člena te uredbe, 
-       
ne izvede naznanila na krajevno običajen način v skladu z drugim
odstavkom 11. člena te uredbe, 
-       
ne odda zbranih odpadnih jedilnih olj v predelavo v skladu s tretjim
odstavkom 11. člena te uredbe, 
-       
ne zagotovi, da je stehtana vsaka pošiljka zbranih odpadnih jedilnih
olj, ki jih je oddal v predelavo, v skladu s četrtim odstavkom 11. člena te
uredbe, 
-       
za pošiljke odpadnih jedilnih olj, ki jih je oddal predelovalcu odpadnih
jedilnih olj, ne pridobi evidenčnega lista v skladu s petim odstavkom 11. člena
te uredbe. 
(5) Z globo od 1.200 eurov do 4.100 eurov se za prekršek iz
prvega do četrtega odstavka tega člena kaznuje tudi odgovorna oseba osebe iz
prvega odstavka tega člena, povzročitelja odpadnih jedilnih olj iz gostinstva,
zbiralca odpadnih jedilnih olj ali izvajalca javne službe.
X. PREHODNE IN KONČNE DOLOČBE
16. člen
(veljavnost dovoljenj)
Dovoljenja za zbiranje odpadnih jedilnih olj iz gostinstva, v
skladu s Pravilnikom o ravnanju z odpadnimi jedilnimi olji in mastmi (Uradni
list RS, št. 42/04 in 41/04 – ZVO-1), ostanejo v veljavi do izteka njihove
veljavnosti.
17. člen
(obveščanje javnosti)
Obstoječi zbiralci odpadnih jedilnih olj morajo prvič
obvestiti javnost o zbiranju odpadnih jedilnih olj v skladu s sedmim odstavkom
9. člena te uredbe najpozneje do 1. julija 2009.
18. člen
(prenehanje veljavnosti)
Z dnem uveljavitve te uredbe preneha veljati Pravilnik o
ravnanju z odpadnimi jedilnimi olji in mastmi (Uradni list RS, št. 42/04 in 41/04
– ZVO-1).
19. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00718-4/2008/6
Ljubljana, dne 26. junija 2008
EVA 2008-2511-0085
Vlada Republike Slovenije
dr. Andrej Bajuk l.r. 
Minister