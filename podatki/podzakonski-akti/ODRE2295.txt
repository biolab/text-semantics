1. člen
Ta odredba določa obveznosti podjetij iz
četrte alineje 2. člena Zakona o kontroli cen (Uradni list RS, št. 51/06 –
uradno prečiščeno besedilo), da ministrstvu, pristojnemu za gospodarstvo (v
nadaljnjem besedilu: ministrstvo), pošiljajo obvestila o spremembi cen.
2. člen
(1) Podjetja so dolžna poslati na
ministrstvo obvestilo o spremembi cen pred uvedbo spremembe ali najpozneje
drugi delovni dan po spremembi cen.
(2) Proizvodna podjetja sporočijo
proizvajalčeve prodajne cene brez davka na dodano vrednost (v nadaljnjem besedilu:
DDV). Če se proizvodna podjetja ukvarjajo tudi s prodajo na debelo ali na
drobno, sporočijo tudi cene v prodaji na debelo z DDV oziroma cene v prodaji na
drobno z DDV. Storitvena podjetja sporočijo za vse storitve, navedene v 3.
členu te odredbe, cene na drobno z DDV. Če se storitvena podjetja ukvarjajo s
prodajo posameznih izdelkov izključno na debelo, sporočijo cene v prodaji na
debelo z DDV.
(3) Podjetjem ni treba pošiljati
obvestil o spremembi cen iz naslova akcijskega ali drugega promocijskega
znižanja.
3. člen
Podjetja pošljejo obvestilo o spremembi cen
za naslednje blago in storitve:
1.     
OSKRBA S PLINOM IN PARO
1.a  povprečna cena zemeljskega plina iz
prenosnega omrežja,
1.b  uparjeni
utekočinjeni naftni plin (odvzem prek števca) iz distribucijskega omrežja za
gospodinjske odjemalce po odjemnih skupinah,
1.c  para in topla voda za daljinsko
ogrevanje;
2.     
PRODAJA GORIVA
2.a  neosvinčeni motorni bencini (NMB-95, 98
ali več oktanski motorni bencin),
2.b  dizelsko gorivo,
2.c  ekstra lahko kurilno olje (KOEL),
2.č  kurilno olje srednje (mazut),
2.d  letalsko gorivo,
2.e  utekočinjeni naftni plin v jeklenkah in
plinohramih za pogon in ogrevanje.
4. člen
Podjetjem ni treba pošiljati obvestil o spremembi
cen za blago in storitve iz prejšnjega člena, če so zajeta že z drugim ukrepom
kontrole cen na podlagi 8. in 9. člena Zakona o kontroli cen (Uradni list RS,
št. 51/06 – uradno prečiščeno besedilo).
5. člen
(1) Obvestilo o spremembi cen se
pošlje ministrstvu na obrazcu Obvestilo o spremembi cen, ki je kot priloga
sestavni del te odredbe.
(2) Obvestilo iz prejšnjega odstavka
se pošlje po pošti na naslov: Ministrstvo za gospodarski razvoj in tehnologijo,
Sektor za storitve, Kotnikova 5, 1000 Ljubljana, ali po elektronski pošti na
naslov: gp.mgrt@gov.si.
6. člen
Ta odredba začne veljati naslednji dan po
objavi v Uradnem listu Republike Slovenije in velja šest mesecev.
Št. 007-115/2014-9
Ljubljana, dne 22. avgusta 2014
EVA 2014-2130-0040
Metod Dragonja l.r.
Minister za gospodarski razvoj in
tehnologijo

Priloga:
Obvestilo o spremembi cen