1. člen
Ta uredba določa vsebino obrazca za priglasitev koncentracije
podjetij (v nadaljnjem besedilu: obrazec), ki ga morajo podjetja, ki priglasijo
koncentracijo, poslati Javni agenciji Republike Slovenije za varstvo konkurence
(v nadaljnjem besedilu: agencija), ko so izpolnjeni pogoji iz 42. člena Zakona
o preprečevanju omejevanja konkurence (Uradni list RS, št. 36/08, 40/09, 26/11,
87/11, 57/12, 39/13 – odl. US in 63/13 – ZS-K; v nadaljnjem besedilu: zakon).
2. člen
Podjetja morajo koncentracijo priglasiti agenciji na obrazcu,
določenem v prilogi, ki je sestavni del te uredbe.
3. člen
Podjetja, ki priglašajo koncentracijo, morajo v obrazcu
navesti resnične in popolne podatke. Če podjetja ne razpolagajo s podatki, ki jih
je treba navesti v obrazcu, teh podatkov pa jim kljub lastnemu prizadevanju ni
uspelo pridobiti, morajo to navesti v samem obrazcu hkrati z navedbo, kje bi
lahko agencija te podatke pridobila.
4. člen
Agencija lahko v primerih iz prejšnjega člena naloži
podjetjem, ki priglašajo koncentracijo, da namesto zahtevanih podatkov dajo
njihovo lastno oceno, pri tem pa jo morajo tudi pisno utemeljiti.
5. člen
Podjetja, ki priglašajo koncentracijo, lahko ob priglasitvi od
agencije zahtevajo dovoljenje, da jim ni treba izpolniti obrazca v posameznih
točkah, če menijo, da podatki, ki se zahtevajo v teh točkah, niso potrebni za
pravilno in popolno priglasitev koncentracije oziroma njeno presojo.
6. člen
Priloge k posameznim točkam obrazca je treba ustrezno
označiti in navesti število strani priloženega dokumenta. Oznaka priloženega
dokumenta in število strani se navedeta tudi k posamezni točki obrazca.

Priloga:
Obrazec za priglasitev koncentracije podjetij

Uredba o vsebini obrazca za priglasitev
koncentracije podjetij (Uradni list RS, št. 36/09) vsebuje naslednjo končno določbo:
»7. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
vsebini obrazca za priglasitev koncentracije podjetij (Uradni list RS, št. 3/14) vsebuje naslednjo končno določbo:
»4. člen
Ta uredba začne veljati naslednji dan po objavi v Uradnem
listu Republike Slovenije.«.