1. člen
(splošna določba)
(1) Ta pravilnik ureja upravljanje učbeniškega sklada v
osnovni šoli, osnovni šoli s prilagojenim programom in zavodu za izobraževanje
otrok in mladostnikov s posebnimi potrebami (v nadaljnjem besedilu: osnovna
šola) ter v šoli in zavodu, ki izvaja nižje in srednje poklicno izobraževanje,
srednje strokovno in poklicno-tehniško izobraževanje ter srednje splošno
izobraževanje (v nadaljnjem besedilu: srednja šola).
(2) V nadaljnjem besedilu izraz »šola« zajema vse vrste
šol in zavodov, navedenih v prejšnjem odstavku.
2. člen
(učbeniški sklad)
(1) Učbeniški sklad je zbirka učbenikov, ki jih potrdi
pristojni strokovni svet, in so namenjeni izposoji, ter zbirka učnih gradiv za
prvi in drugi razred osnovne šole. Učbeniški sklad je ločen del šolske
knjižnice in po strokovnih knjižničarskih standardih in pravilih obdelan del
knjižničnega fonda.
(2) Učbeniški sklad je kot del knjižničnega gradiva
vključen v informacijski sistem COBISS, vodi pa se ločeno od ostalih gradiv
šolske knjižnice.
(3) Uporabniki učbeniškega sklada so učenke in učenci
ter dijakinje in dijaki šole (v nadaljnjem besedilu: uporabniki).
3. člen
(učna gradiva za prvi in drugi razred)
Učna gradiva za prvi in drugi razred so učbeniki, delovni
učbeniki in delovni zvezki, ki so potrebni za izvedbo pouka v prvem in drugem
razredu osnovne šole.
4. člen
(zagotavljanje sredstev za učbeniški sklad v osnovnih šolah)
Ministrstvo, pristojno za izobraževanje (v nadaljnjem
besedilu: ministrstvo), letno zagotavlja sredstva za nakup učbenikov ter učnih
gradiv za prvi in drugi razred za učbeniški sklad v osnovnih šolah.
5. člen
(metodologija za določanje višine letnih sredstev za
učbeniški sklad v osnovnih šolah)
(1) Za zagotavljanje sredstev učbeniškega sklada ter tiskanje
učnih gradiv se določi naslednje število točk: 
1.     
izvedba programa osnovne šole in prilagojenih programov osnovne šole z enakovrednim
izobrazbenim standardom: 
- 
6 točk na učenca 1. razreda, 
- 
8 točk na učenca 2. razreda 
- 
3,2 točke na učenca od 3. do 9. razreda; 
2.     
izvedba prilagojenega programa osnovne šole z nižjim izobrazbenim
standardom: 
- 
6 točk na učenca 1. razreda, 
- 
8 točk na učenca 2. razreda, 
- 
3,8 točke na učenca od 3. do 9. razreda; 
3.     
izvedba posebnega programa vzgoje in izobraževanja: 
- 
3,8 točke na učenca.
(2) Vrednost točke in dinamiko nakazil za posamezno
proračunsko leto določi minister, pristojen za izobraževanje (v nadaljnjem
besedilu: minister), s sklepom, ki ga izda do konca januarja tekočega
proračunskega leta. Zaradi proračunskih zmožnosti ali spremembe programa dela
ministrstva se lahko vrednost točke v proračunskem letu spremeni.
(3) Vrednost točke se objavi na spletni strani
ministrstva.
6. člen
(zagotavljanje sredstev in plačilo upravljavca sklada)
(1) Ministrstvo letno zagotavlja osnovnim šolam sredstva
za plačilo upravljavca sklada (v nadaljnjem besedilu: upravljavec sklada), in
sicer po spodaj navedeni enačbi:
Plačilo = (koeficient A x število uporabnikov
učbeniškega sklada) + koeficient B,
pri čemer je:


Število uporabnikov učbeniškega sklada

Koeficient A

Koeficient B (v eurih)


od 0 do 50

1,25

42,00


od 51 do 100

1,30

50,00


od 101 do 200

1,35

58,50


od 201 do 300

1,40

67,00


od 301 do 400

1,45

75,00


od 401 do 500

1,50

83,50


od 501 do 700

1,55

92,00


nad 701

1,60

100,00


(2) Rezultat enačbe
predstavlja maksimalen bruto znesek kot plačilo upravljavca sklada za delo, ki
ga opravi upravljavec sklada v posameznem šolskem letu.
(3) V srednjih šolah je upravljavec sklada plačan iz sredstev
prispevkov za izposojo učbenikov. Višina plačila se določi v skladu z enačbo iz
prvega odstavka tega člena, vendar ne sme presegati 10 % vseh sredstev
sklada v posameznem šolskem letu.
(4) Plačilo iz prejšnjega odstavka se upravljavcu sklada
izplača do konca meseca decembra proračunskega leta.
7. člen
(letni obseg sredstev)
Letni obseg sredstev za učbeniški sklad in za plačilo
upravljavca sklada posamezne šole iz 5. in 6. člena tega pravilnika se določi
za proračunsko leto najkasneje, do 31. januarja, pri čemer se upošteva
stanje števila učencev in oddelkov na dan 15. septembra šolskega leta, ki
se začne pred pričetkom proračunskega leta.
8. člen
(izposoja)
(1) Šola izposoja učbenike in učna gradiva za prvi in drugi
razred iz učbeniškega sklada za posamezno šolsko leto. Šola začne z izposojo
učbenikov in učnih gradiv za prvi in drugi razred že pred zaključkom tekočega
šolskega leta oziroma najkasneje prvi teden pouka v novem šolskem letu.
(2) Uporabniki morajo vrniti izposojene učbenike in učna
gradiva za prvi in drugi razred ob zaključku pouka.
(3) Uporabnik, ki ima popravni izpit, mora vrniti
izposojene učbenike do konca šolskega leta. Uporabnik, ki ima obveznosti tudi
po izteku šolskega leta (npr. opravlja maturo v jesenskem roku, pogojni vpis,
diferencialni izpiti) vrne izposojene učbenike po opravljenih obveznostih.
(4) Uporabnik, ki prekine šolanje ali se prepiše na
drugo šolo, mora vrniti izposojene učbenike in učna gradiva za prvi in drugi razred
ob prekinitvi šolanja oziroma ob prepisu na drugo šolo.
9. člen
(zagotavljanje sredstev za učbeniški sklad v srednjih šolah)
(1) Srednja šola zaračuna uporabnikom učbeniškega sklada
prispevek za izposojo učbenikov (v nadaljnjem besedilu: izposojevalnina).
Izposojevalnina posameznega učbenika za eno šolsko leto ne sme biti višja od
ene tretjine njegove nabavne cene. Nabavna cena učbenika je cena z
vključenim DDV in morebitnimi popusti.
(2) Višino izposojevalnine za posamezni učbenik na predlog
upravljavca sklada iz 13. člena tega pravilnika določi ravnatelj. Če so bili
enaki učbeniki v oddelku nabavljeni v različnem času po različni ceni, se
uporabnikom zaračuna povprečna izposojevalnina, izračunana na osnovi utežnega
povprečja.
(3) Uporabnik, ki zaradi socialnega položaja ne more
plačati izposojevalnine, je lahko na predlog razrednika ali šolskega
svetovalnega delavca delno ali v celoti oproščen plačila izposojevalnine. O tem
odloči ravnatelj šole.
(4) Uporabnik, ki med šolskim letom prekine šolanje na
šoli ali se prepiše na drugo šolo je upravičen do povračila sorazmernega deleža
izposojevalnine. Šola, v katero se uporabnik vpiše med šolskim letom, zaračuna
samo sorazmerni del izposojevalnine.
(5) Ministrstvo lahko sofinancira nakup učbenikov
srednjim šolam, ki na novo ustanavljajo učbeniški sklad. Višino sofinanciranja
določi minister s sklepom.
10. člen
(odškodnina)
(1) Uporabnik je dolžan plačati odškodnino, če vrne
poškodovan ali uničen učbenik ali ga ne vrne.
(2) Višina odškodnine se določi na podlagi nabavne cene
in starosti učbenika, ki je bil izposojen. Ob koncu prvega leta uporabe
učbenika višina odškodnine ne sme presegati nabavne cene učbenika. Ob koncu
drugega leta uporabe učbenika višina odškodnine ne sme presegati dveh tretjin
nabavne cene učbenika. Po tretjem letu uporabe učbenika odškodnina ne sme
presegati ene tretjine cene učbenika.
(3) Višino odškodnine določi ravnatelj šole na predlog
upravljavca sklada.
11. člen
(prejemki in izdatki učbeniškega sklada)
(1) Prejemki učbeniškega sklada so:
-       
proračunska sredstva za nakup učbenikov v osnovnih šolah,
-       
proračunska sredstva za plačilo upravljavcev sklada v osnovnih šolah,
-       
izposojevalnine,
-       
odškodnine in
-       
sredstva, ki jih šole pridobijo iz drugih virov.
(2) Prejemki iz prejšnjega odstavka so namenski in se
porabljajo za obnovo učbeniškega sklada in za kritje izdatkov priprave gradiv
za izposojo ter za plačilo upravljavca sklada.
12. člen
(načrtovanje v okviru učbeniškega sklada)
(1) Za potrebe učbeniškega sklada šola nakupi nove
učbenike, nadomesti iztrošene, odkupljene ali uničene učbenike in učna gradiva
za prvi in drugi razred oziroma dokupi potrebne manjkajoče izvode.
(2) Osnovna šola zagotovi z učbeniškim skladom izposojo
učbenikov vsem učencem in izposojo učnih gradiv za prvi in drugi razred vsem
učencem prvega in drugega razreda.
(3) Srednja šola do konca maja tekočega šolskega leta
oblikuje okvirni seznam učbenikov in drugih učnih gradiv za naslednje šolsko
leto.
(4) Strokovni aktiv učiteljev, ki poučuje razredni pouk,
posamezni predmet oziroma strokovni modul v razredu, letniku ali programu,
predlaga ravnatelju izbor učbenikov za vse razrede in učnih gradiv za prvi in
drugi razred za prihodnje šolsko leto na podlagi Kataloga potrjenih učbenikov.
Ravnatelj o izboru učbenikov za naslednje šolsko leto odloči najkasneje do
konca meseca maja tekočega šolskega leta.
(5) Strokovni aktiv učiteljev predlaga ravnatelju seznam
delovnih zvezkov in drugih učnih gradiv, ki jih bodo učitelji in udeleženci
izobraževanja uporabljali pri pouku v prihodnjem šolskem letu, najkasneje do
konca meseca maja tekočega šolskega leta. Ravnatelj pridobi pisno soglasje
sveta staršev za skupno nabavno ceno delovnih zvezkov in drugih učnih gradiv za
posamezen razred oziroma letnik šole, najkasneje do 10. junija tekočega
šolskega leta, nato določi seznam delovnih zvezkov in drugih učnih gradiv,
najkasneje do 15. junija tekočega šolskega leta.
(6) Seznam učbenikov, delovnih zvezkov in drugih učnih
gradiv (v nadaljnjem besedilu: učbeniških kompletov) ter vrednost učbeniških
kompletov za posamezni razred oziroma letnik iz četrtega in petega odstavka
tega člena šola objavi na spletni strani do 15. junija tekočega šolskega
leta.
13. člen
(upravljanje učbeniškega sklada)
(1) Upravljanje učbeniškega sklada vodi upravljavec
sklada, ki je knjižničar. Upravljavec sklada organizira in izvaja vse
dejavnosti za izposojo učbenikov iz učbeniškega sklada.
(2) Za delovanje učbeniškega sklada je odgovoren
ravnatelj.
14. člen
(izločitev in odpis učbenikov)
(1) Izločeni učbeniki so učbeniki, ki so trajno
odstranjeni iz učbeniškega sklada.
(2) Praviloma se izločajo učbeniki, ki so glede na namen
učbeniškega sklada vsebinsko ali fizično neustrezni, predvsem pa:
-       
poškodovani učbeniki,
-       
nepopolni učbeniki,
-       
učbeniki, ki niso več potrjeni,
-       
pogrešani učbeniki in podobno.
(3) Upravljavec sklada pripravi letni popis odpisanih
učbenikov za vsako šolsko leto in vnese podatke v ustrezno evidenco. Postopki
odpisa in ravnanja z odpisanim knjižničnim gradivom se vodijo v skladu s
knjižničarskimi pravili. Predlog odpisa pisno potrdi ravnatelj.
(4) Odpisani učbenik se označi z žigom »odpisano« čez
lastniški žig in datumom odpisa.
(5) Vrednost odpisanih učbenikov se določi po
računovodskih predpisih.
(6) Šole lahko izločene učbenike namenijo za brezplačno
uporabo.
(7) Šole lahko izločene učbenike, predvidene za odpis,
podarijo drugim javnim zavodom, humanitarnim in podobnim organizacijam,
uporabnikom ali širši javnosti, prodajo na javni dražbi ali oddajo v reciklažo.
Izkupiček od prodaje odpisanih učbenikov je prihodek učbeniškega sklada.
(8) Na koncu šolskega leta se odpišejo delovni učbeniki
in delovni zvezki za prvi in drugi razred osnovne šole.
15. člen
(vodenje evidenc)
(1) Šola mora za nemoteno upravljanje učbeniškega sklada
voditi:
-       
evidenco vseh učbenikov in učnih gradiv za prvi in drugi razred po
avtorju, naslovu, letu izdaje, letu nakupa, nabavni ceni, številu izposoj,
številu odkupov, številu odpisov;
-       
evidenco izposoj za tekoče šolsko leto z navedbo imena, priimka in
razreda uporabnika ter avtorja in naslova učbenika;
-       
evidenco odpisa;
-       
evidenco nakupov učbenikov ter drugih prejemkov in izdatkov učbeniškega
sklada.
(2) Podatki iz prejšnjega odstavka tega člena morajo
biti usklajeni z dejanskim stanjem učbeniškega sklada do 30. septembra.
(3) Šola hrani evidence v pisni ali elektronski obliki v
skladu z zakonom o knjižničarstvu.

Pravilnik o upravljanju učbeniških skladov
(Uradni list RS, št. 27/17) vsebuje naslednje prehodne in
končne določbe:
»PREHODNE IN KONČNE DOLOČBE
16. člen
(prehodne določbe)
(1) Do vključitve učbeniškega sklada v informacijski
sistem COBISS se za vodenje učbeniškega sklada uporablja aplikacija
ministrstva, ki jo šole uporabljajo ob uveljavitvi tega pravilnika.
(2) Vrednost točke iz 5. člena tega pravilnika in
dinamiko nakazil za proračunsko leto 2017 določi minister v petnajstih dneh po
uveljavitvi pravilnika.
(3) Postopki za izbor učbenikov in učnih gradiv za prvi
razred za šolsko leto 2016/17, ki so se začeli pred uveljavitvijo tega
pravilnika se nadaljuje po določbah tega pravilnika.
17. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o upravljanju učbeniških skladov (Uradni list RS, št. 43/02, 65/07, 37/10,
41/13 in 34/15).
18. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o upravljanju učbeniških skladov (Uradni list RS, št. 47/17) spreminja 16. člen pravilnika
tako, da se glasi:
»16. člen
(prehodne določbe)
(1) Do vključitve učbeniškega sklada v informacijski
sistem COBISS se za vodenje učbeniškega sklada uporablja aplikacija
ministrstva, ki jo šole uporabljajo ob uveljavitvi tega pravilnika.
(2) Vrednost točke iz 5. člena tega pravilnika in
dinamiko nakazil za proračunsko leto 2017 določi minister v petnajstih dneh po
uveljavitvi pravilnika.
(3) Letni obseg sredstev za učbeniški sklad in za plačilo
upravljavca sklada posamezne šole iz 7. člena pravilnika za proračunsko
leto 2017 določi minister najkasneje do 15. septembra 2017.
(4) Postopki za izbor učbenikov in učnih gradiv za prvi
razred za šolsko leto 2017/18, ki so se začeli pred uveljavitvijo tega
pravilnika se nadaljuje po določbah tega pravilnika.«;
ter vsebuje naslednjo končno določbo:
»7. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o upravljanju učbeniških skladov (Uradni list RS, št. 34/19) vsebuje naslednjo končno določbo:
»KONČNA DOLOČBA
9. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.