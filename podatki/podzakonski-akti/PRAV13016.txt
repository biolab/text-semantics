1. člen
(vsebina)
Ta pravilnik določa podrobnejše pogoje, ki jih mora poleg
pogojev iz prvega odstavka 40. člena Zakona o omejevanju uporabe tobačnih
in povezanih izdelkov (Uradni list RS, št. 9/17 in 29/17) izpolnjevati
kadilnica.
2. člen
(kadilnica)
(1) Kadilnica mora biti zaprt prostor v celotni površini
vseh pripadajočih sten in stropa, z vrati, ki se morajo samodejno zapirati in
so običajno v zaprtem položaju. Zaprta okna in vrata se štejejo kot del stene.
(2) Nad ali ob vratih kadilnice mora biti označba z
dobro vidnim napisom »kadilnica« in z navedbo števila oseb, ki jih kadilnica
lahko istočasno sprejme.
3. člen
(prezračevalni sistem)
(1) Kadilnica mora biti opremljena s prezračevalnim
sistemom, ki je sestavni del kadilnice, in je fizično ločen od drugega
prezračevalnega sistema zaprtega javnega ali delovnega prostora, v katerem je
kadilnica. Z dimom in emisijami iz tobačnih izdelkov in povezanih izdelkov
onesnažen zrak iz kadilnice ne sme prehajati v druge zaprte prostore zaprtega
javnega ali delovnega prostora.
(2) Prezračevalni sistem kadilnice mora delovati
avtomatsko in zagotavljati, da ni uhajanja dima in emisij iz tobačnih izdelkov in
povezanih izdelkov v prostore iz prejšnjega odstavka tudi po tem, ko je zadnja
oseba zapustila kadilnico.
4. člen
(podtlak)
(1) Prezračevalni sistem kadilnice mora glede na zaprt
prostor, iz katerega je vhod v kadilnico, v sami kadilnici zagotavljati podtlak
najmanj 5 Pa pri zaprtih vratih kadilnice.
(2) Kadilnica mora biti opremljena z napravo, ki meri in
prikazuje stanje podtlaka.
5. člen
(dovod in odvod zraka)
(1) Prezračevalni sistem kadilnice mora vključevati
najmanj dovod vtočnega, odvod odtočnega zraka in izpust zavrženega zraka v
atmosfero skladno s standardom SIST EN 13779.
(2) Kot vtočni zrak v kadilnico je dovoljeno uporabiti
zunanji zrak ali zrak iz prostorov z nizko stopnjo onesnaženosti zraka po
standardu iz prejšnjega odstavka.
(3) Ne glede na določbo prejšnjega odstavka se lahko kot
vtočni zrak v kadilnico dodatno uporabi tudi obtočni zrak iz kadilnice, če je
ustrezno filtriran.
(4) Ne glede na določbo prvega odstavka tega člena se
lahko odtočni zrak iz kadilnice odvaja v zaprt javni ali delovni prostor, če je
ustrezno filtriran.
(5) Šteje se, da sta obtočni in odtočni zrak ustrezno
filtrirana, če prezračevalni sistem vsebuje plinski filter in filter lebdečih delcev
po standardu SIST EN 1822, ki ves čas uporabe kadilnice filtrirata najmanj 99,9
% dimu in emisijam iz tobačnih izdelkov in povezanih izdelkov specifičnih
sestavin.
(6) Vtok zraka v kadilnico mora biti vsaj 35 l/s na
osebo ob učinkovitosti prezračevanja 1,0 in ob upoštevanju zasedenosti površine
poda kadilnice 0,7 m2/osebo.
(7) Če se z dimom in emisijami iz tobačnih izdelkov in
povezanih izdelkov onesnažen zrak iz kadilnice po prezračevalnem sistemu odvaja
skozi druge prostore, mora biti odveden podtlačno.
(8) Prvi preskus pravilnosti prezračevalnega sistema
delovanja kadilnice se izvede skladno s standardom SIST EN 12599.
6. člen
(vzdrževanje kadilnice)
Lastnik, najemnik ali upravitelj zaprtega javnega ali
delovnega prostora, v katerem je kadilnica, mora zagotoviti, da je kadilnica
skupaj s prezračevalnim sistemom vzdrževana v skladu z navodili proizvajalca in
da ves čas uporabe ustreza določbam tega pravilnika.
7. člen
(tehnična dokumentacija)
(1) Lastnik, najemnik ali upravitelj zaprtega javnega
ali delovnega prostora skladnost kadilnice s pogoji iz tega pravilnika dokazuje
s tehnično dokumentacijo kadilnice oziroma prezračevalnega sistema, ki mora
vsebovati tudi časovnico o opravljanju posameznih vzdrževalnih postopkov.
(2) Tehnična dokumentacija kadilnice oziroma
prezračevalnega sistema mora vsebovati podatke o koncentracijah nikotina,
ogljikovega monoksida, kadmija in alveolarnega prahu ob polni obremenitvi
kadilnice, ki se lahko pojavljajo v zaprtem javnem ali delovnem prostoru, kjer
je kadilnica, ali v sosednjih zaprtih javnih ali delovnih prostorih.
(3) Vrednosti snovi iz prejšnjega odstavka ne smejo
presegati vrednosti, določenih v predpisih s področja varnosti in zdravja pri
delu.
8. člen
(čiščenje kadilnice)
Čiščenje kadilnice se lahko izvaja samo takrat, ko se v
kadilnici ne uporabljajo tobačni izdelki in povezani izdelki.
KONČNI DOLOČBI
9. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o pogojih, ki jih mora izpolnjevati kadilnica (Uradni list RS,
št. 80/07, 90/10 in 9/17 – ZOUTPI).
10. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-60/2017
Ljubljana, dne 5. septembra 2017
EVA 2017-2711-0009
Milojka Kolar Celarc l.r.
Ministrica
za zdravje