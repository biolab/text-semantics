I. SPLOŠNI DOLOČBI
1. člen
(vsebina)
Ta pravilnik v skladu z Direktivo
Evropskega parlamenta in Sveta 98/70/ES z dne 13. oktobra 1998 o kakovosti
motornega bencina in dizelskega goriva ter spremembi Direktive 93/12/EGS (UL L
št. 350 z dne 28. 12. 1998, str. 58), zadnjič spremenjeno z Direktivo
Komisije 2011/63/EU z dne 1. junija 2011 o spremembi Direktive 98/70/ES
Evropskega parlamenta in Sveta o kakovosti motornega bencina in dizelskega
goriva zaradi njene prilagoditve tehničnemu napredku (UL L št. 147 z dne
2. 6. 2011, str. 15), in Direktivo 2009/28/ES Evropskega parlamenta in
Sveta z dne 23. aprila 2009 o spodbujanju uporabe energije iz obnovljivih
virov, spremembi in poznejši razveljavitvi direktiv 2001/77/ES in 2003/30/ES
(UL L št. 140 z dne 5. 6. 2009, str. 16) določa vrsto akreditacije in
druge tehnične pogoje za izvajalca monitoringa ter poročanje izvajalca
monitoringa.
2. člen
(pomen izrazov)
(1) Preveritelj je pravna oseba
ali samostojni podjetnik posameznik, ki pridobi pooblastilo ministrstva,
pristojnega za okolje (v nadaljnjem besedilu: ministrstvo), za pregledovanje
poročil o emisijah toplogrednih plinov v skladu z zakonom, ki ureja varstvo
okolja.
(2) Drugi izrazi, uporabljeni v tem
pravilniku, imajo enak pomen, kot ga določa predpis, ki ureja trajnostna merila
za biogoriva in emisije toplogrednih plinov v življenjskem ciklu goriv v
prometu.
II. IZVAJALEC MONITORINGA
3. člen
(izvajalci monitoringa)
Preverjanje izpolnjevanja trajnostnih meril
za biogoriva izvaja izvajalec monitoringa, ki je lahko pravna oseba ali
samostojni podjetnik posameznik, ki je pridobil pooblastilo v skladu z zakonom,
ki ureja varstvo okolja in:
1.    
je vpisan v evidenco preveriteljev ali ima sklenjeno pogodbo s pravno
osebo ali samostojnim podjetnikom posameznikom, ki je vpisan v evidenco
preveriteljev;
2.    
izpolnjuje zahteve za področje preverjanja proizvodov skladno z
zahtevami standarda SIST EN 45011;
3.    
izpolnjuje zahteve za presojanje sistemov vodenja kakovosti in sistemov
ravnanja z okoljem skladno z zahtevami standarda SIST EN ISO 19011;
4.    
izpolnjuje zahteve za posle dajanja zagotovil, razen revizij ali
preiskav računovodskih informacij iz preteklosti skladno z zahtevami standarda
MSZ 3000;
5.    
ima za podizvajalce le pravne osebe ali samostojne podjetnike
posameznike, ki izpolnjujejo zahteve iz 2., 3. ali 4. točke tega odstavka.
4. člen
(izpolnjevanje zahtev)
Izpolnjevanje zahtev iz 2. in 3. točke
prejšnjega člena se dokazuje z akreditacijsko listino skladno z zahtevami
standarda SIST/EN ISO/IEC 17020.
III. OBSEG PREVERJANJA IZPOLNJEVANJA TRAJNOSTNIH MERIL
5. člen
(preverjanje izpolnjevanja trajnostnih
meril)
(1) Izpolnjevanje trajnostnih
meril za biogoriva preverja izvajalec monitoringa v skladu s predpisom, ki
ureja trajnostna merila za biogoriva in emisije toplogrednih plinov v
življenjskem ciklu goriv v prometu.
(2) Izvajalec monitoringa mora
preveriti, ali proizvajalec biogoriv in dobavitelj goriv uporabljata sistem
nadzora izpolnjevanja trajnostnih meril, ki je natančen, zanesljiv in zaščiten
pred goljufijami.
(3) Izvajalec monitoringa mora
pregledati letno poročilo o emisijski intenzivnosti in količini emitiranih
toplogrednih plinov, ki ga v skladu s predpisom, ki ureja trajnostna merila za
biogoriva in emisije toplogrednih plinov v življenjskem ciklu goriv v prometu,
pripravi proizvajalec biogoriv ali dobavitelj goriv.
(4) Izvajalec monitoringa mora
sporočiti proizvajalcu biogoriv ali dobavitelju goriv ugotovljene neskladnosti
in odstopanja od dejanskega stanja, ki jih je opazil pri pregledu letnega
poročila iz prejšnjega odstavka.
6. člen
(pogostost preverjanja izpolnjevanja
trajnostnih meril)
(1) Izvajalec monitoringa mora
preveriti izpolnjevanje trajnostnih meril za vsaj pet odstotkov celotne
količine biogoriv, ki jo dobavitelj goriv dobavlja iz držav članic Evropske
unije ali uvaža iz tretjih držav v enem letu.
(2) Izvajalec monitoringa mora
preveriti izpolnjevanje trajnostnih meril za biogoriva pri proizvajalcu
biogoriv s periodo pregleda vsaj enkrat na dva meseca. Če proizvajalec biogoriv
pretvarja biomaso v biogoriva samo občasno, se v periodo pregleda šteje samo
čas, ko se vrši pretvarjanje biomase v biogoriva.
(3) Izvajalec monitoringa mora hraniti
poročila in dokumentacijo o pregledih iz prvega in drugega odstavka tega člena
najmanj pet let in jo poslati ministrstvu na njegovo zahtevo.
IV. POROČANJE IZVAJALCEV MONITORINGA
7. člen
(obveščanje proizvajalca biogoriv in
dobavitelja goriv)
Izvajalec monitoringa mora proizvajalcu
biogoriv ali dobavitelju goriv najpozneje v 14 dneh od dneva, ko je končal s
preverjanjem izpolnjevanja trajnostnih meril za biogoriva, izdati poročilo o
opravljenem pregledu.
8. člen
(poročanje ministrstvu)
(1) Izvajalec monitoringa mora
v 15 dneh od ugotovitve odstopanja iz četrtega odstavka 5. člena ter prvega in
drugega odstavka 6. člena tega pravilnika po elektronski pošti obvestiti
ministrstvo o ugotovljenih odstopanjih, ki jih je opazil pri preverjanju
izpolnjevanja trajnostnih meril. Obvestilo mora vsebovati vsaj:
-      
naziv proizvajalca biogoriv ali dobavitelja goriv, njegovo davčno
številko in številko pošiljke biogoriva;
-      
datum preverjanja;
-      
državo izvora surovin za biogoriva oziroma biogoriv;
-      
natančno lokacijo izvora surovine z geografskimi koordinatami skrajnih
točk zemljišča, če je ta pridelana na zemljišču;
-      
naziv vseh posrednikov v dobavni verigi pošiljke surovin za biogoriva oziroma
biogoriv;
-      
količino in vrsto biogoriva, njegovo energijsko vrednost in skupne
emisije toplogrednih plinov;
-      
opis ugotovljenega odstopanja.
(2) Izvajalec monitoringa mora
najpozneje do 31. marca tekočega leta za preteklo leto poslati ministrstvu
letno poročilo o izvedbi preverjanja izpolnjevanja trajnostnih meril za
biogoriva, ki jih je opravil v preteklem letu. Poročilo mora biti v elektronski
obliki in mora vsebovati vsaj:
-      
poročilo o opravljenih preverjanjih izpolnjevanja trajnostnih meril za
biogoriva pri posameznem proizvajalcu biogoriv ali dobavitelju goriv;
-      
poročilo o nadzoru izpolnjevanja zahtev minimalnih okoljskih in
socialnih vidikov zaradi učinka politike proizvodnje biogoriv v državi, s
katero Evropska unija ni sklenila dvostranskega ali večstranskega sporazuma in
iz katere se uvaža biogorivo;
-      
povzetek poročila o odstopanjih iz prejšnjega odstavka;
-      
poročilo o izvedenih aktivnostih, opravljenih za namen iz drugega
odstavka 5. člena tega pravilnika;
-      
poročilo o pregledu letnega poročila proizvajalca biogoriv ali
dobavitelja goriv iz tretjega odstavka 5. člena tega pravilnika.
V. PREHODNA IN KONČNA DOLOČBA
9. člen
(začetek preverjanja izpolnjevanja
trajnostnih meril)
Preverjanje izpolnjevanja trajnostnih meril
iz 5. člena tega pravilnika se začne izvajati 1. septembra 2012.
10. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.
Št. 007-178/2012
Ljubljana, dne 22. maja 2012
EVA 2012-2330-0133
Franc
Bogovič l.r.
Minister 
za kmetijstvo in okolje