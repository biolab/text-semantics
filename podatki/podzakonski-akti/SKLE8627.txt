1. člen
(Vsebina in uporaba sklepa)
(1) Ta sklep ureja pogoje, ki jih mora za
opravljanje kreditnega posredovanja pri sklepanju kreditnih pogodb iz prvega odstavka
1. člena Zakona o potrošniških kreditih (Uradni list RS, št. 59/10, v
nadaljevanju ZPotK‑1) izpolnjevati kreditni posrednik banke in hranilnice (v
nadaljevanju banke).
(2) Določbe tega sklepa se smiselno
uporabljajo tudi za banko države članice in podružnico banke tretje države, ki
na območju Republike Slovenije opravlja storitve iz prvega odstavka tega člena,
ter njenega kreditnega posrednika.
Kot država članica se šteje država članica
Evropske unije ali država podpisnica Sporazuma o ustanovitvi Evropskega
gospodarskega prostora (UL L št. 1 z dne 3. januarja 1994, str. 3).
Kot tretja država se šteje država, ki ni
država članica.
2. člen
(Opredelitev pojmov)
Pojmi, uporabljeni v tem sklepu, imajo enak
pomen kot v določbah ZPotK‑1, kot na primer:
(a)   
dajalec kredita v 1. točki 2. člena,
(b)   
kreditni posrednik v pomožni funkciji v 7. točki 2. člena,
(c)   
potrošnik v 9. točki 2. člena,
(d)   
potrošniška kreditna pogodba v 10. točki 2. člena,
(e)   
potrošniška hipotekarna kreditna pogodba v 11. točki 2. člena.
3. člen
(Opredelitev bančnega kreditnega
posrednika)
(1) Kreditni posrednik banke (v
nadaljevanju bančni kreditni posrednik) je fizična ali pravna oseba, ki v
okviru svoje dejavnosti, poslovanja ali poklica in na podlagi pooblastila banke
potrošnikom predstavlja ali ponuja kredite, jim pomaga v postopkih pred
sklenitvijo kreditne pogodbe ali v imenu banke s potrošniki sklepa kreditne
pogodbe.
(2) Kot bančni kreditni posrednik se šteje
tudi kreditni posrednik v pomožni funkciji, ki opravlja storitve kreditnega posredovanja
za banko.
(3) Kot bančni kreditni posrednik se ne
šteje oseba, ki posreduje za banko, pri kateri je zaposlena.
4. člen
(Pridobitev statusa bančnega kreditnega
posrednika)
Bančni kreditni posrednik lahko opravlja
storitve kreditnega posredovanja le na podlagi pogodbe o posredovanju, ki jo je
sklenil z banko, ki je upravičena dajati potrošniške kredite na območju
Republike Slovenije.
5. člen
(Izkazovanje statusa bančnega kreditnega
posrednika)
(1) Banka izda bančnemu kreditnemu
posredniku pisno izjavo, iz katere je razviden njegov status in obseg njegovih pooblastil
iz 6. člena tega sklepa.
(2) Pred začetkom opravljanja posameznega
posla kreditnega posredovanja se mora bančni kreditni posrednik potrošniku izkazati
s pisno izjavo banke iz prvega odstavka tega člena.
(3) V poslovnih prostorih bančnega
kreditnega posrednika morajo biti na vidnem mestu objavljene izjave bank, za
katere posreduje.
(4) Bančni kreditni posrednik mora pri
oglaševanju in v dokumentaciji, ki je namenjena potrošniku, navesti obseg
svojih pooblastil z navedbo, ali sodeluje z enim ali več dajalci kreditov.
6. člen
(Pooblastila bančnega kreditnega
posrednika)
(1) Banka in njen kreditni posrednik v
pogodbi iz 4. člena tega sklepa uredita pooblastila bančnega kreditnega
posrednika, pri čemer opredelita zlasti, ali ta:
-       
le predstavlja in ponuja kredite potrošnikom in jim pomaga v postopkih
pred sklenitvijo kreditne pogodbe, pri čemer kreditne pogodbe s potrošniki
sklepa banka, ali
-       
v imenu banke s potrošniki tudi sklepa kreditne pogodbe.
(2) Poleg pooblastil iz prvega odstavka
tega člena banka in njen kreditni posrednik v pogodbi iz 4. člena tega sklepa opredelita
tudi obveznosti, ki jih v zvezi z dajanjem potrošniških kreditov banka lahko
prenese na bančnega kreditnega posrednika, in dogovorita način komunikacije v
primeru izmenjave informacij, ki so nujne za sklenitev kreditne pogodbe.
(3) Bančni kreditni posrednik ne sme
zahtevati in ne sprejeti izpolnitve denarne obveznosti potrošnika za račun
banke, za katero posreduje.
(4) Bančni kreditni posrednik ne sme od
potrošnika zahtevati plačila storitve kreditnega posredovanja ali nadomestila stroškov,
ki jih je imel s svojim posredovanjem.
7. člen
(Odgovornost)
(1) Če bančni kreditni posrednik prekorači
svoja pooblastila, ki so določena v pogodbi med njim in banko, in pri opravljanju
storitev kreditnega posredovanja povzroči škodo potrošniku, sta banka in bančni
kreditni posrednik za škodo odgovorna solidarno.
(2) Klavzula o solidarni odgovornosti mora
biti sestavni del pogodbe iz 4. člena tega sklepa.
8. člen
(Evidence bančnega kreditnega posrednika)
Bančni kreditni posrednik mora voditi
evidenco o vrsti in številu kreditnih pogodb, sklenjenih s svojim
posredovanjem, ter o znesku odobrenih kreditov po teh pogodbah, za vsako banko,
za katero posreduje.
9. člen
(Evidence banke)
(1) Banka mora voditi evidence o vseh
sklenjenih pogodbah z bančnimi kreditnimi posredniki, njihovih spremembah ali prenehanju
veljavnosti.
(2) Banka mora na svoji spletni strani
objaviti in redno posodabljati seznam svojih kreditnih posrednikov, ki obsega najmanj
matično številko, firmo ali ime in priimek ter naslov posameznega kreditnega
posrednika.
(3) Banka mora voditi evidence o vrsti in
številu kreditnih pogodb, sklenjenih s posredovanjem svojih kreditnih
posrednikov, ter o znesku odobrenih kreditov po teh pogodbah.
(4) Banka mora hraniti evidence iz prvega
in tretjega odstavka tega člena najmanj pet let po preteku poslovnega leta, na
katerega se nanašajo.
10. člen
(Poročanje Banki Slovenije)
(1) Banka mora poročati Banki Slovenije o
svojem poslovanju z bančnimi kreditnimi posredniki in poslih, sklenjenih z njihovim
posredovanjem.
(2) Banka mora za izpolnitev obveznosti iz
prvega odstavka tega člena Banki Slovenije predložiti poročilo o poslovanju s
kreditnimi posredniki (v nadaljevanju KP‑poročilo), ki je
sestavni del tega sklepa, in sicer do 31. januarja tekočega leta za preteklo
poslovno leto.
(3) V primeru posebne zahteve Banke
Slovenije mora banka poročilo iz drugega odstavka tega člena izdelati tudi po stanju
na dan in v roku, ki ju določi Banka Slovenije.
(4) V primeru banke države članice, ki na
območju Republike Slovenije storitve potrošniškega kreditiranja opravlja neposredno,
poročilo iz drugega odstavka tega člena izdela bančni kreditni posrednik sam,
vendar le v delu, ki se nanaša na podatke o sklenjenih poslih. Dodatno mora
takoj oziroma najkasneje v treh delovnih dneh po sklenitvi pogodbe o kreditnem posredovanju
z banko države članice Banki Slovenije predložiti kopijo sklenjene pogodbe.
11. člen
(Prehodna določba)
(1) Ne glede na drugi odstavek 10. člena
tega sklepa banka izpolni KP‑poročilo za poslovno leto 2010 le s podatki, ki se nanašajo na
stanje na dan 31. december 2010.
(2) Določba prvega odstavka tega člena se
smiselno uporablja tudi za poročilo iz četrtega odstavka 10. člena tega sklepa.
12. člen
(Prenehanje uporabe sklepa)
Z dnem, ko začne veljati ta sklep, se
preneha uporabljati Sklep o pogojih, ki jih mora izpolnjevati bančni kreditni
posrednik (Uradni list RS, št. 28/07).
13. člen
(Uveljavitev sklepa)
Ta sklep začne veljati petnajsti dan po
objavi v Uradnem listu Republike Slovenije.
Ljubljana,
dne 7. septembra 2010
dr. Marko Kranjec l.r.
Predsednik
Sveta Banke Slovenije

Priloga: Obrazec
KP-poročilo: Poročilo o poslovanju banke z bančnimi kreditnimi posredniki