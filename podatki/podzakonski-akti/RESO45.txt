1 Temelji, načela in značilnosti politike varstva potrošnikov
1.1 Politika varstva potrošnikov v Republiki Sloveniji od
pridružitve do polnopravnega članstva v EU
Politika varstva potrošnikov je v državah Srednje in Vhodne
Evrope relativno nov in dinamičen koncept, ki se je razvil šele v začetku
devetdesetih let z demokratičnimi spremembami in pojavom tržnega gospodarstva,
do tedaj pa je na tem področju obstajalo malo ali nič izkušenj, iz katerih bi
lahko črpali. Njen razvoj je pospeševala želja vlad v regiji po približevanju
EU, z vsemi gospodarskimi prednostmi, za katere so menile, da jih bo
približevanje prineslo. Na drugi strani je EU pritiskala na vlade v regiji, da
pospešijo proces usklajevanja svojih zakonodaj s pravnim redom EU. Evropska
skupnost je z desetimi državami v regiji podpisala pridružitvene sporazume, ki
so vključevali tudi področje varstva potrošnikov, vsebovano v aneksu Bele
knjige o pripravah pridruženih članic Srednje in Vhodne Evrope na vključitev v
notranji trg iz leta 1995. Nujnost uskladitve zakonodaje posameznih držav z
evropskim pravnim redom na področju varstva potrošnikov je bila v večini držav
ena glavnih gonilnih sil uvajanja novih predpisov na področju varstva
potrošnikov in institucionalnih struktur za izvajanje politike varstva
potrošnikov. V tem smislu je prilagajanje nacionalnih struktur evropskemu
pravnemu redu izjemno pozitivno vplivalo na razvoj varstva potrošnikov v vseh
državah Srednje in Vzhodne Evrope. 
Slovenija se je z Evropskim sporazumom o pridružitvi med
Republiko Slovenijo na eni strani in Evropskimi skupnostmi in njihovimi
članicami, ki delujejo v okviru Evropske unije v 93. členu (Uradni list RS-MP,
št. 13/97) zavezala spoštovati politiko in sistem varstva potrošnikov v EU in
sproti prilagajati zakonodajo. Usklajevanje zakonodaje na področju varstva
potrošnikov v okviru procesa vključevanja Republike Slovenije v Evropsko unijo
je s sprejetim Zakonom o spremembah in dopolnitvah zakona o varstvu potrošnikov
– (Uradni list RS, št. 51/04 – ZVPot-B) in drugimi predpisi relativno uspešno
zaključeno, prav tako se je varstvo potrošnikov institucionaliziralo znotraj in
zunaj državne uprave. 
Tudi začetek polnopravnega članstva Slovenije v EU s 1. 5.
2004 predstavlja za nadaljnji razvoj slovenske politike varstva potrošnikov
enega ključnih momentov, saj se danes skoraj vsi segmenti njene politike
uravnavajo in oblikujejo na evropski ravni. Republika Slovenija je sicer že v
času pogajanj za priključitev k EU svojo zakonodajo na tem področju skoraj v
celoti uskladila z evropsko, s polnopravnim članstvom pa je poleg zakonodajnim
aktom potrebno slediti tudi razvojnim ciljem EU na tem področju, saj so to
skupni cilji. Namesto institucionalnega prilagajanja predpisom in merilom EU je
na tem področju postala vse bolj pomembna aktivna razvojna politika.
Potrošniška dimenzija notranjega trga predstavlja namreč enega najpomembnejših
elementov strateških ciljev Komisije pri vzpostavljanju novega gospodarskega dinamizma
in sodobne evropske ekonomije v kontekstu lisbonske strategije iz leta 2000, s
katero naj bi evropski notranji trg do leta 2010 postal najbolj konkurenčno in
dinamično, na znanju temelječe gospodarstvo na svetu. 
Stalno dograjevanje zakonodaje na področju varstva
potrošnikov pa ne more biti videno zgolj kot uveljavljanje mednarodnopravnih
načel, ali ožje, harmonizacije notranje zakonodaje z evropskim pravnim redom,
temveč kot samostojno, tematsko področje, ki je z lastno strategijo, načeli,
izhodišči integralna entiteta gospodarskega in družbenega razvoja RS.
1.2 Pravne podlage
Varstvo potrošnikov ni samo kategorija ekonomske politike za
varovanje ekonomskih interesov potrošnikov, temveč gre tudi za zagotavljanje
določene ravni varstva pravic, varnosti in zdravja potrošnikov v okviru
človekovih pravic. Že temeljna načela Ustave Republike Slovenije (Uradni list
RS, št. 33I/1991-I, 42/97, 66/00, 24/03, 69/04) narekujejo predvidljivost
pravnih razmerij, ustavno podlago pa ima tudi večina potrošniških pravic.
Potrošniška pravica do pravnega varstva je zagotovljena z ustavno pravico do
sodnega varstva (23. člen) in pravico do pritožbe ali drugega pravnega sredstva
(25. člen). Tudi pravica do zastopanosti oziroma do združevanja potrošnikov v
interesne skupine ima podlago v Ustavi Republike Slovenije (42. člen) in
predstavlja eno od temeljnih političnih pravic in svoboščin. Prav tako je z
Ustavo Republike Slovenije zagotovljena pravica potrošnikov do zdravega
življenjskega okolja (72. člen ). 
Z Zakonom o varstvu potrošnikov (Uradni list RS, št. 98/04 –
uradno prečiščeno besedilo) je slovenski pravni red dobil krovni zakon, ki
določa temeljne pravice potrošnikov v odnosu do ponudnikov blaga in storitev na
trgu. 67. člen tega zakona je tudi pravna podlaga za sprejem nacionalnega
programa varstva potrošnikov. Drugi horizontalni pravni okvir, ki dopolnjuje
Zakon o varstvu potrošnikov, pa je Zakon o splošni varnosti proizvodov (Uradni
RS, št. 101/03). 
Načela varstva potrošnikov so temeljna pravna načela politike
Skupnosti, ki so vključena v člen 153 Pogodbe o ustanovitvi Evropske skupnosti
(PES), ki zagotavlja pravico do obveščenosti, pravico do izobraževanja in
pravico do zastopanosti, s čimer je politika varstva potrošnikov že leta 1997 z
Amsterdamsko pogodbo postala avtonomna politika EU. Člen 153 PES tudi jasno
opredeljuje pojem minimalne harmonizacije (ki državam članicam pri prenosu
direktiv Skupnosti dopušča ohranitev oziroma uvedbo strožjih ukrepov za zaščito
potrošnikov, pod pogojem, da so ti v skladu s PES) in visoko raven varstva
potrošnikov kot temeljno načelo politike varstva potrošnikov v Skupnosti. Poleg
člena 153 PES je istočasno pravna podlaga za ukrepe, ki se na področju varstva
potrošnikov sprejemajo na ravni EU praviloma tudi člen 95 PES, ki zasleduje
cilj doseganja delujočega notranjega trga. 
Z vključitvijo varstva potrošnikov v splošne določbe Pogodbe
o ustavi EU, ki narekuje, da se »pri opredeljevanju in uresničevanju drugih
politik in aktivnosti EU upoštevajo zahteve varstva potrošnikov«, je varstvo
potrošnikov naredilo še korak naprej, saj naj bi ta določba zagotavljala
ustavno jamstvo, da bodo izhodišča varstva potrošnikov vključena v vse druge
politike EU, s čimer se politika varstva potrošnikov uvršča med horizontalne
politike Skupnosti.
1.3 Načela in značilnosti politike varstva potrošnikov
Za politiko varstva potrošnikov je značilna izrazita
kompleksnost in interdisciplinarnost, saj posega v vsa ključna področja
življenja. Pravzaprav stoji na stičišču različnih politik: gospodarske, prehranske,
okoljske, kmetijske, izobraževalne, stanovanjske in zdravstvene politike.
Konvergira s področjem človekovih pravic in ima pomembno mesto na področju
sodobnih informacijskih tehnologij. Najtesneje je povezana z varstvom
konkurence, saj sta varstvo potrošnikov in varstvo konkurence kot dve plati
istega kovanca, ki se imenuje gospodarska politika. Kot značilnost gospodarske
politike potrošniško pravo varuje v prvi vrsti potrošnika, konkurenčno pravo pa
konkurenco, hkrati pa delujeta enakovredno v interesu potrošnikov in družbe.
Cilj ene in druge politike je ustvarjanje pogojev za učinkovito delovanje
odprtih in transparentnih trgov, vse to za končno dobrobit potrošnika.
Konkurenca ima vlogo uravnavanja ponudbe in povpraševanja, količine in
kakovosti, ponudniki pa prevzemajo odgovornost za varnost proizvodov na trgu. S
preprečevanjem omejevanja konkurence oziroma nelojalne konkurence ali drugače
povedano ne-spoštovanja dobrih poslovnih običajev, pospešujemo primarne
dejavnike razmer na trgu, kot so cena, kvaliteta, prodajni pogoji. Konkurenčna
zakonodaja zagotavlja ustrezne pogoje za konkurenco, ki naj podjetja spodbuja k
večji učinkovitosti in uspešnosti poslovanja. Država aktivno posega v
gospodarstvo z ukrepi regulacije in usmerjanja v prvi vrsti zato, da bi
vplivala na nastanek in oblikovanje trga ter uravnala njegovo delovanje z
namenom doseganja dveh ciljev, ki sta tržna pravičnost in učinkovitost. S
konkurenčno zakonodajo uravnava delovanje monopolov in ostalih oblik
prevladujočega tržnega položaja: kartelov, vertikalnih omejitev in združitev,
ki pripeljejo do omejevanja konkurence. Politiko konkurence imajo normativno
urejena vsa razvita gospodarstva. Zaradi precejšnjih razlik v pristopih
posameznih držav se globalna politika konkurence pod pokroviteljstvom Svetovne
trgovinske organizacije (WTO) le postopoma postavlja na skupne temelje, pri
čemer WTO prevzema vlogo mednarodnega koordinatorja in nadzornika na
multilateralnih področjih. Konkurenčna zakonodaja za države članice EU se
oblikuje na ravni Skupnosti, njeno izvajanje pa nadzorujeta tudi Evropska
komisija in Evropsko sodišče. Politika konkurence v EU stremi k trem ciljem:
integracijskemu, ekonomskemu in cilju enakosti in pravičnosti. Ker je notranji
trg tudi glavni motor ekonomske integracije, pa tega cilja ni mogoče dosegati
brez učinkovite in nadzorovane konkurence na trgu. Cilj enakosti in pravičnosti
je usmerjen tudi v zaščito potrošnikov in manjših podjetij pred nakopičeno
ekonomsko močjo in morebitno monopolistično nadvlado posameznega podjetja. 
Politika varstva potrošnikov, na drugi strani, je skup
ukrepov, s katerim želijo država in drugi nosilci gospodarske politike krepiti
položaj potrošnikov v družbi in na trgu blaga in storitev. Potrošnik velja
namreč nasproti ponudnikom blaga in storitev za šibkejšega udeleženca na trgu.
Ker je politika varstva potrošnikov del gospodarske politike, je njen razvoj
tesno povezan z gospodarsko razvitostjo države. Varstvo potrošnikov je pomembna
kategorija ekonomske politike za krepitev konkurenčnosti gospodarstva in
varovanja ekonomskih interesov potrošnikov, raven varstva potrošnikov je
pomemben kazalec razvoja družbe, učinkovito varstvo potrošnika pa temeljna
civilizacijska vrednota. 
Prevladujoči položaji in koncentracije na novih trgih naglo
spreminjajo pravila konkurence. To in hiter gospodarski in tehnološki razvoj
prinašajo naraščanje ponudbe raznovrstnega, včasih med seboj težko
primerljivega blaga in storitev na trgu, s čimer se preglednost trga zmanjšuje.
S prehodom v informacijsko družbo, pojavom novih tehnologij, zmanjševanjem
države blaginje in s procesi globalizacije je postalo vsakdanje življenje
potrošnika bolj zapleteno. Zapleteni so tudi problemi, s katerimi se sooča na
trgu, zato mu za njihovo obvladovanje pogosto primanjkujejo ekonomski viri,
znanje in veščine, kar ga nasproti velikim gospodarskim sistemom postavlja v še
bolj neenakovreden položaj na trgu. 
Države, ki imajo v tržnih gospodarstvih in demokratičnih
družbah edine legitimno pravico regulirati trge, ob upoštevanju pravice do svobodne
gospodarske pobude, varujejo interese potrošnikov na vseh področjih, kjer so
interesi potrošnikov lahko ogroženi, predvsem ko gre za njihovo zdravje,
varnost, družbene in ekonomske interese. To terja od držav težavno
vzpostavljanje ravnotežja med nasprotujočimi si interesi na trgu ob upoštevanju
načela sorazmernosti. Vloga držav je ključna za uresničevanje temeljnih,
univerzalnih pravic potrošnikov, ki so hkrati tudi temeljna načela pri
oblikovanju politik varstva potrošnikov po svetu in ki potrošnikom po vsem
svetu zagotavljajo enakovrednejši položaj na trgu in pomembno prispevajo k
večji družbeni pravičnosti, preprečevanju revščine, varovanju okolja in
odgovorni in trajnostno naravnani družbi. 
Leta 1986 je Organizacija združenih narodov sprejela Smernice
varstva potrošnikov, ki so bile leta 1999 dopolnjene, tako da danes obsegajo
osem pravic, ki predstavljajo temeljna načela politike varstva potrošnikov: 
(1)    pravico do
osnovnih dobrin in storitev – brez katerih ni mogoče dostojno preživetje: npr.
vode, hrane in zdravil; gre tudi za pravico do stanovanja, zdravstvene oskrbe
in izobraževanja; ko govorimo o pravici potrošnikov do osnovnih dobrin, gre za
temeljne interese potrošnikov, ki v širšem kontekstu pomenijo enakopraven
dostop do trgov in pravično razdelitev osnovnih dobrin na globalni ravni; 
(2)    pravico do
varnih proizvodov in storitev na trgu – ki ne predstavljajo tveganja za zdravje
in varnost potrošnika; 
(3)    pravico do
obveščenosti – tj. pravica do razumljivih in nepristranskih informacij o
proizvodih in storitvah, ki omogočajo potrošniku racionalno odločanje na trgu;
to je danes še posebej pomembno, saj sodobne informacijske tehnologije
omogočajo potrošniku dostop do velikega števila informacij, kar po eni strani
prispeva k večji obveščenosti, po drugi strani pa mu je ravno zaradi preobilice
informacij včasih težko izbrati pravo, neodvisno informacijo; 
(4)    pravico do
izbire – na trgu blaga in storitev, ki potrošniku omogoča svobodno odločanje na
trgu; ta pravica je neposredno povezana s klasičnimi ekonomskimi interesi
potrošnikov, katerih težnja je maksimiranje koristi za potrošnika na trgu ali
»kupiti najboljši izdelek po najugodnejši ceni«; 
(5)    pravico do
zastopanosti – tj. do organiziranja v interesne skupine, ki zastopajo interese
potrošnikov in izražajo njihova stališča in tako krepijo njihov položaj na
trgu; 
(6)    pravico do
pravnega varstva – še zlasti do hitrih, enostavnih in učinkovitih pritožnih
poti v primeru kršitev ekonomskih interesov in pravic na trgu blaga in
storitev; 
(7)    pravico do
izobraževanja – ne glede na starost in spol, še posebej do pridobivanja
ključnih znanj, veščin in sposobnosti, ki zagotavljajo funkcionalno pismenost
vsakega posameznika v družbi, ter vsakomur omogočajo, da postane odgovoren
potrošnik; 
(8)    pravico do
zdravega in trajnostno naravnanega okolja – ta pravica potrošnikom obenem
nalaga tudi dolžnosti, in sicer družbeno odgovorno in trajnostno naravnano,
zmerno potrošnjo dobrin, na način, ki ne ogroža potreb sedanjih in prihodnjih
generacij; v širšem pomenu besede zmerna potrošna dobrin pomeni etične nakupne
odločitve, ki niso posredno ali neposredno povezane s proizvodnjo ali trgovino,
povezane s kršitvami načel varstva okolja, kršitvami delavskih pravic ali
otroškim delom. 
Na oblikovanje sodobne politike varstva potrošnikov vplivajo
nekateri pomembni dejavniki, med katerimi so globalne ekonomsko-družbene in
tehnološke spremembe in predvsem pojav informacijske družbe, ki hkrati z
možnostmi gospodarskega napredka vnaša tudi negotovosti in potrebo po
upoštevanju novih načel na področju varstva potrošnikov, kot je npr. varstvo
osebnih podatkov pri zbiranju različnih podatkov o potrošnikih s strani
ponudnikov na trgu. Za informacijsko družbo je značilna visoka uporaba znanj in
visok in naraščajoč delež storitev v strukturi BDP v zadnjem desetletju, ki po
statističnih podatkih tudi v RS že dosega 60% (leta 1992 pa 55%). Deloma gre
krepitev področja storitev pripisati hitri rasti neproizvodnih storitev, deloma
pa tudi institucionalnim spremembam in prestrukturiranju gospodarstva. Med
storitvami najhitrejši razvoj dosegajo prav dejavnosti, ki so velikega pomena
za potrošnike, to so dejavnosti finančnega posredništva, zavarovalništva, posli
z nepremičninami, zračni in vodni promet, trgovina na drobno in debelo,
popravila motornih vozil, turizem, rekreacija, športne in druge aktivnosti, ki
so povezane s kakovostnim preživljanjem prostega časa, pošta in
telekomunikacije ter obdelava podatkov in s tem povezane dejavnosti. Evropska
družboslovna raziskava Fakultete za družbene vede, ki zagotavlja kontinuirano
in sistematično opazovanje pomembnih stanj in procesov v evropskih družbah, v
končnem poročilu za leto 2002 kaže, da je internet zaenkrat prostor novih oblik
izključevanj in neenakosti, na evropski ravni pa obstajajo zelo velike razlike
na ravni dostopa do interneta. Največji delež brez dostopa je v Grčiji, kar
74%. V Španiji, na Poljskem in Portugalskem je ta delež med 60 in 63%, na
Madžarskem 54%, na Češkem, v Franciji in Italiji 45–50%. V ostalih državah je
delež od 20 do 35%, v Republiki Sloveniji 21%, kar nas uvršča med najuspešnejše
nove članice EU, pri čemer prehitevamo celo nekatere stare članice, katerih
povprečje je sicer višje od povprečja novo pridruženih članic. Podatki
Statističnega urada RS za prvo četrtletje 2004 kažejo, da je bilo v Republiki
Sloveniji že 47% gospodinjstev z dostopom do interneta in 673.453 uporabnikov
interneta, starih od 16 do 74 let, to je 43% prebivalcev Republike Slovenije te
starosti. Od tega je bila več kot polovica takih, ki internet uporabljajo
dnevno, in 86% takih, ki so internet uporabili kdaj v zadnjih treh mesecih.
Slednji internet večinoma uporabljajo doma (70%) in na delovnem mestu (54%).
Najbolj pogoste aktivnosti na internetu sta uporaba elektronske pošte in
iskanje različnih informacij. 
Trendi napovedujejo tudi rast elektronskega poslovanja, ki bo
skupaj z drugimi informacijskimi tehnologijami pomembno prispevala k
odpravljanju ovir, ki so jih doslej postavljale fizične razdalje na področjih
oglaševanja, trženja in maloprodaje proizvodov in še bolj storitev. Vzporedno
se kažejo trendi spreminjanja vzorcev potrošnje: potrošniki se poslužujejo vse
več storitev in manj nakupovanja proizvodov (dematerializacija). Zato je
potrebno tudi pri načrtovanju politike varstva potrošnikov vse bolj upoštevati
storitveno dimenzijo trga, zagotavljati varnosti potrošnikov in transparentnost
trgov. Če naj bi informacijsko-komunikacijske tehnologije uporabili kot vzvod
razvoja, je potreben pospešen in usklajen prehod v informacijsko družbo ob
najširšem družbenem konsenzu in za vse sloje prebivalstva. Za potrošnike bodo
odprte dileme načina komuniciranja v zasebnem in družbenem življenju, kot tudi
načina zadovoljevanja potreb (trgovina, delo, izobraževanje na daljavo). Hkrati
pa tudi dileme vključenosti/ izključenosti v informacijsko družbo, pri čemer je
lahko velika ovira slaba funkcionalna pismenost prebivalstva, ki omejuje
sposobnost izkoriščanja novih tehnologij. Zato sta za pospešeno in celovito
uvajanje informacijske družbe pomembna izobraževanje potrošnikov in visoko zmogljiva
in cenovno dostopna informacijsko-komunikacijska infrastruktura. Slovenija še
ne dosega ravni, kot jo narekuje notranji trg EU. 
Velik vpliv na interese potrošnikov ima proces globalizacije
trgov, varovanje interesov potrošnikov v tem procesu pa je izjemno pomembno.
Svetovni trgovinski sistem okvirno določajo sporazumi Svetovne trgovinske
organizacije (WTO). V okviru pogajanj WTO se nadaljuje proces liberalizacije,
ki vpliva na položaj potrošnikov na trgu, kot npr. trend privatizacije javnih
gospodarskih služb, ki so bile doslej v večini držav po svetu tradicionalno v
državnih rokah. Pomembna so pogajanja o vseh storitvah, vključno finančnih,
razprave o označevanju in varnosti proizvodov in o nepoštenih poslovnih praksah
v okviru Sporazuma o tehničnih trgovinskih ovirah (TBT), uporaba načela
previdnosti in vprašanja, povezana z intelektualno lastnino. V okviru TBT
sporazuma imajo pomemben položaj mednarodni standardi, še posebej tisti, ki jih
določa Mednarodna organizacija za standardizacijo (ISO) in lahko tudi negativno
vplivajo na varnost in interese evropskih potrošnikov, kolikor ne bi bila
zagotovljena transparentnost procesov sprejemanja mednarodnih standardov in
ustrezna zastopanost potrošniških interesov pri standardizacijskem delu.
2 Politika varstva potrošnikov v EU
Politika varstva potrošnikov je predmet številnih aktov EU od
leta 1972 dalje. Od leta 1987 daje Evropska komisija varstvu potrošnikov
naraščajoč pomen. Pravni temelj je temu področju dal Enotni evropski akt (člen
100a) leta 1987 z ugotovitvijo, da zakonodaja o enotnem trgu zahteva visoko
raven varstva potrošnikov. Leta 1995 je bil Urad za politiko varstva
potrošnikov preoblikovan v generalni direktorat, odgovoren za ključna vprašanja
varstva potrošnikov (DG XXIV). Leta 1997 so bile zaradi omajanega zaupanja
evropskih potrošnikov v prehransko verigo (pojav bolezni BSE) ponovno
ovrednotene njegove naloge, dobil je širša pooblastila, z njim sta začela
sodelovati oba generalna direktorata, odgovorna za hrano (DGIII in DGVI). Konec
leta 1999 se je nanj prenesla odgovornost za javno zdravstvo, sanitarna in
fitosanitarna vprašanja. Leta 2000 je razširil svoje pristojnosti tudi na
pokrivanje zakonodaje o hrani in prehrani in se tudi uradno preimenoval v
Generalni direktorat za zdravje in varstvo potrošnikov (DG SANCO). Tudi po letu
2000 se je v EU konsolidacija področja hrane in prehrane nadaljevala. Prišlo je
do združenja nadzornih oziroma inšpekcijskih organov, leta 2002 je bila
ustanovljena avtonomna in neodvisna agencija za varno hrano (EFSA), uveden pa
je bil tudi sistem hitrega obveščanja za področje živil in krme (RASFF). 
Ključni, trenutno še veljavni politični dokument Evropske
komisije na področju varstva potrošnikov je Sporočilo o Strategiji EU za
varstvo potrošnikov 2002–2006 z dne 8. 5. 2002, ki je rezultat odprtega
dialoga, posvetovalne narave med državami članicami v okviru Zelene knjige
varstva potrošnikov iz leta 2001. Strategijo EU za varstvo potrošnikov
2002–2006 lahko postavimo ob bok Strategiji EU glede notranjega trga, saj
konvergirata na številnih mestih in imata številne skupne cilje, med katerimi
sta najpomembnejša zagotavljanje nemotenega delovanja notranjega trga in
doseganje visoke in enotne ravni varstva potrošnikov. Pravna podlaga za
izvajanje ukrepov in aktivnosti strategije je sklep 20/2004/ES, ki določa
splošni okvir za financiranje ukrepov Skupnosti v podporo potrošniški politiki
v letih 2004 do 2007. Določa ukrepe, ki se bodo financirali na ravni Skupnosti
za varovanje zdravja, varnosti in gospodarskih interesov potrošnikov, za spodbujanje
obveščanja in izobraževanja potrošnikov ter za njihovo samoorganizacijo za
varstvo njihovih interesov. Finančni okvir za izvajanje navedenih ukrepov znaša
72 mio EUR. Ukrepi, ki naj bi se izvajali v tem okviru, bodo pripomogli k
doseganju ciljev strategije in po načelu subsidiarnosti dopolnjujejo ukrepe, ki
jih v obdobju 2004–2007 izvajajo države članice. 
Evropska Strategija varstva potrošnikov za obdobje 2002–2006
določa tri ključne cilje: 
-       
visoka skupna raven varstva potrošnikov, zlasti z uvedbo skupnih pravil
in postopkov potrošnikov ter integracijo potrošniških interesov v druge
politike Skupnosti; 
-       
učinkovito izvrševanje predpisov varstva potrošnikov, zlasti skozi tržni
nadzor, upravno in izvršno sodelovanje, dostop potrošnikov do podatkov o storitvah
in neživilskih proizvodih ter dostop do mehanizmov za izvensodno reševanje
sporov; 
-       
vključevanje potrošniških organizacij v oblikovanje in izvajanje
politike varstva potrošnikov in druge politike Skupnosti, ki zadevajo interese
potrošnikov. 
Nekatere ukrepe, ki se izvajajo v tem okviru, izvaja
neposredno Evropska komisija, nekatere skupaj financirajo Skupnost in ena ali
več držav članic (za nove članice velja razmerje 70% donacija Komisije, 30%
nacionalna udeležba države članice), nekateri pa se izvajajo s sredstvi
(donacijami) Komisije. Pri izvrševanju ukrepov na podlagi sklepa 20/2004/ES je
potrebno upoštevati uredbo 1605/2002/ES, ki se uporablja za splošni proračun
Evropskih skupnosti. Na podlagi sklepa je bil ustanovljen posvetovalni odbor, v
katerem so zastopane države članice prek svojega člana in namestnika. Republiko
Slovenijo zastopata predstavnika Urada RS za varstvo potrošnikov in Tržnega
inšpektorata RS. 
Dne 6. 4. 2005 je Evropska komisija Evropskemu parlamentu,
Svetu EU, Evropskemu ekonomsko-socialnemu odboru in Odboru regij predložila
Sporočilo COM (2005) 115 final, 2005/00 42 COD, s katerim predlaga vzpostavitev
novega, skupnega programa Skupnosti na področju javnega zdravja in varstva
potrošnikov za obodbje 2007–2013, ki predstavlja nadaljevanje in nadgradnjo
obstoječih programov javnega zdravja in varstva potrošnikov, hkrati pa uvaja
združevanje programov na teh dveh področjih. Za nov program je predlagana
struktura "treh stebrov": skupni cilji, cilji v zvezi z varstvom
potrošnikov in cilji v zvezi z javnim zdravjem. Predlagana strateška usmeritev
združevanja vseh, za potrošnike relevantnih področij lahko prispeva h
konsolidaciji politike varstva potrošnikov v najširšem smislu besede, ki je
zdaj v številnih državah članicah, vključno z Republiko Slovenijo, močno
razvejana in institucionalno razdeljena na različne ministrske resorje, zaradi
česar bo proces združevanja lahko pozitivno vplival na bolj koherenten razvoj
tega zdaj močno razdrobljenega področja. Evropska komisija za izvajanje ukrepov
v okviru novega skupnega programa predlaga podvojitev sredstev, kar potrjuje
velik pomen, ki ga priznava politiki varstva potrošnikov kot eni od politik za
uresničevanje Lisbonske strategije in Strategije EU za trajnostni razvoj. 
Šibka stran trenutne ureditve varstva potrošnikov na
notranjem trgu je, da se sooča, kot omenjeno, z razdrobljeno zakonodajo in
neenotnimi institucionalnimi strukturami za njeno izvajanje. Večina veljavnih
evropskih direktiv, ki urejajo področje varstva potrošnikov, od držav članic
zahteva minimalno harmonizacijo, ki državam članicam dopušča, da posamezna
članica z nacionalnimi predpisi lahko zagotavlja tudi višjo raven varstva
potrošnikov, če to seveda ne pomeni trgovinske ovire za prost pretok blaga in
storitev in omejevanja konkurence. Širitev je s seboj prinesla še večjo
razdrobljenost notranjega trga in dodatne težave pri uveljavljanju varstva
potrošnikov, kar bi lahko negativno vplivalo na zaupanje potrošnikov v
delovanje notranjega trga. Po raziskavah Eurobarometra iz leta 2003 48,5%
evropskih potrošnikov verjame, da uživajo visoko raven zaščite v lastni državi,
le 20,3% jih verjame, da bi bili deležni iste ravni zaščite tudi v drugih
državah članicah. 46,8% evropskih potrošnikov verjame, da se v matičnih državah
predpisi varstva potrošnikov uporabljajo, le 19,9% jih verjame, da se predpisi
varstva potrošnikov uporabljajo tudi v drugih državah članicah. 22,4% evropskih
potrošnikov verjame, da so pri nakupih prek interneta deležni visoke ravni
zaščite, kadar gre za ponudnika, ki ima sedež v njihovi matični državi, le 9,7%
pa jih verjame, da bi bili enako zaščiteni v primeru nakupa od ponudnika, ki
ima sedež v drugi državi članici. Tudi podjetja pogosto ne poznajo dovolj dobro
pravil in trgovinskih praks, ki veljajo pri prodaji blaga in storitev
potrošnikom v drugih državah članicah. 
Potrošnikovo zaupanje in konkurenčni notranji trg zahtevata
jasna pravila in dosledno izvajanje zakonov, ne glede na to, kje se nahaja
potrošnik ali podjetje. Zato Evropska komisija z novo strategijo uvaja skupno
politiko varstva potrošnikov, delno tudi zaradi bojazni, da bi različna
nacionalna zakonodaja, ki ureja varstvo potrošnikov, povzročila drobitev
notranjega trga. S skupno politiko želi Evropska komisija ohraniti visoko,
vendar hkrati tudi bolj enotno raven varstva potrošnikov. V tem kontekstu v
okviru nove strategije napoveduje revizijo večine veljavnih direktiv o varstvu
potrošnikov v smeri postopnega prehoda od ukrepov 'minimalne' h ukrepom
'maksimalne' harmonizacije. Hkrati želi Evropska komisija doseči prednostno
visoko stopnjo integracije varstva potrošnikov v druge politike EU in
maksimirati koristi notranjega trga za potrošnike. Prednosti notranjega trga bi
morale prinašati otipljive ekonomske koristi ne le podjetjem, temveč tudi potrošnikom
v njihovem vsakdanjem življenju, tako glede večje izbire blaga in storitev,
nižjih cen in dostopnosti do osnovnih storitev. Ovire čezmejnega poslovanja je
potrebno odpravljati, ne le ko gre za trgovanje med podjetji, temveč tudi ko
gre za poslovanje med podjetji in potrošniki, saj le popolno delujoč
potrošniški notranji trg lahko, z razbijanjem mita, da je notranji trg le
'poslovni' projekt velikih podjetij, odigra svojo vlogo pri približevanju EU
njenim državljankam in državljanom. 
Zaradi doseganja cilja delujočega notranjega trga EU, ki bo
služil potrošnikom, daje Evropska komisija visoko prioriteto ukrepom za
povečanje varnosti prehrambenih in ne-prehrambenih proizvodov. S ciljem
delujočega notranjega trga daje Evropska komisija prioriteto tudi pospeševanju
razvoja informacijske družbe. Z akcijskim načrtom (e-Europe Initiative) je že
leta 2000 opredelila osnovne cilje: cenejši, hitrejši in varen dostop do
interneta, naložbe v ljudi in znanje (evropska mladina v digitalni dobi,
udeležba vseh v gospodarstvu, temelječem na znanju, pospeševanje uporabe
interneta, ki vključuje pospeševanje elektronskega poslovanja, elektronski
dostop do javnih storitev itd.). Hkrati Evropska komisija poudarja pomen
ukrepov za povečanje zastopanosti potrošnikov pri oblikovanju različnih politik
na ravni EU. V nasprotju z delovanjem standardizacijskih teles v 'novem
pristopu' in dogovarjanju socialnih partnerjev v okviru socialnega dialoga na
ravni EU namreč ni formalne podlage za sodelovanje interesnih skupin v zakonodajnem
postopku, prav vključevanje interesnih skupin pa lahko poveča sprejemljivost
zakonskih odločitev. Evropska komisija daje prednost tudi aktivnostim za
usposabljanje predstavnikov potrošnikov na področju standardizacije,
pospeševanju vzpostavljanja učinkovitih pritožnih sistemov, kjer poudarja
potrebo po vzpostavljanju alternativnih oblik reševanja potrošniških sporov,
države članice pa naj bi gospodarski sektor vzpodbujale tudi k ukrepom
samoregulacije.
3 Prvi Nacionalni program varstva potrošnikov za obdobje
2001–2005
Leta 2000 je Državni zbor RS na osnovi Zakona o varstvu
potrošnikov sprejel prvi Nacionalni program varstva potrošnikov za obdobje
2001–2005 (Uradni list RS, št. 61/00), ki je predstavljal prvi politični
dokument slovenske države na področju varstva potrošnikov. Ta program je
opredelil temelje politike varstva potrošnikov, dejavnosti, ki se financirajo
oziroma sofinancirajo iz državnega proračuna, načela in cilje politike varstva
potrošnikov, naloge, ki imajo pri uresničevanju politike varstva potrošnikov
prioriteto, vrste nalog, ki se lahko opravljajo na podlagi koncesij, okvirni
obseg sredstev za izvedbo nalog iz programa ter za delovanje potrošniških
organizacij. Ob tem je potrebno opozoriti, da se program dejansko osredotoča
zgolj na aktivnosti, ki se jih je Republika Slovenija zavezala zagotavljati v
okviru nevladnega sektorja, medtem ko v programu niso natančneje opredeljene
vsebine, niti ni finančno ovrednoten obseg aktivnosti, ki naj bi se izvajale v
okviru državne uprave, kot tudi širšega sektorja javne uprave. 
Program se je le delno uresničeval, kar je bilo poleg drugih
dejavnikov posledica njegove neizvedljivosti zaradi bistvenega odstopanja od
višine sredstev, ki so bila prvotno predvidena za njegovo izvajanje in so v
začetnem letu 2001 znašala za svetovalno dejavnost, izobraževanje svetovalcev,
bazo podatkov in informacijski sistem, obveščanje in izobraževanje potrošnikov,
primerjalno ocenjevanje proizvodov in storitev ter delovanje potrošniških
organizacij 210.000.000 tolarjev, s tem, da bi se višina teh sredstev letno
povečevala v skladu z inflacijo. 
Dejansko je bilo v letu 2001 njegovemu izvajanju v proračunu
zagotovljenih 56.000.000 tolarjev, realiziranih pa 53.768.000 tolarjev. V letu
2002 je bilo zagotovljenih 47.361.000 tolarjev, manjši del je bil namenjen za
plačilo obveznosti iz leta 2001, del transferov v višini 9.386.000 tolarjev pa
je ostal nerazdeljen, tako da so bila v letu 2002 dejansko realizirana sredstva
v višini 37.975.164 tolarjev. V letu 2003 je bilo za izvajanje programa
predvidenih 48.312.000 tolarjev, ki so se zaradi plačila obveznosti iz
preteklega nekoliko zmanjšala, tako da je bilo za izvedbo programa dejansko na
voljo 47.922.384 tolarjev, od tega je bilo realiziranih 43.359.000 tolarjev. V
letu 2004 pa je bilo na voljo 44.304.000 tolarjev, sredstva pa so bila v celoti
realizirana. 
Nacionalni program je bil težko izvedljiv tudi zato, ker ni
bilo jasno, v katerem delu naj bi se izvajal in v katerem ne, zaradi česar je
bilo potrebno letno sprejemati prioritete. 
Ne glede na dejstvo, da se je program zaradi velikega
razkoraka med prvotno predvidenimi in dejansko dodeljenimi sredstvi v proračunu
le delno uresničeval, je odigral pomembno pionirsko vlogo v razvoju varstva
potrošnikov v Republiki Sloveniji. 
Resolucija o nacionalnem programu varstva potrošnikov
2006–2010 je po vrsti drugi dokument politike varstva potrošnikov, ki je
potreben zaradi kmalu iztekajočega se prvega programa, pa tudi naglega
ekonomsko-družbenega in tehnološkega razvoja. Je rezultat pozitivnih, kot tudi
negativnih izkušenj pri izvajanju prvega programa, njen glavni referenčni okvir
pa predstavlja Evropska strategija varstva potrošnikov 2002–2006 iz leta 2002.
Varstvo potrošnikov je izjemno dinamično področje, ki je v EU podvrženo
sprejemanju pogostih novih ukrepov. Temu bo morala slediti tudi naša država, še
posebej s polnopravnim članstvom v EU, ko je prišlo na področju varstva
potrošnikov v ospredje medsebojno sodelovanje med državami članicami. Dokument
predstavlja podlago za usklajeno delovanje vseh nacionalnih akterjev na
področju varstva potrošnikov, vladnih in nevladnih organizacij.
4 Cilji politike varstva potrošnikov v Republiki Sloveniji
Varstvo potrošnikov je interdisciplinarno in kompleksno
področje, zato so v delo na tem področju vključeni različni resorji, številne
stroke in institucije ter različni izvajalci. Ob tem je ključnega pomena, da so
vsi nosilci varstva potrošnikov, tako tisti iz vladnih kot tudi tisti iz
nevladnih organizacij, s programom na nacionalni ravni usklajeni in usmerjeni v
iskanje skupnih sinergij v okviru istih splošnih ciljev: doseganje visoke ravni
varstva potrošnikov, ki predstavlja skupni imenovalec vseh ciljev politike
varstva potrošnikov, drugi enako pomemben splošni cilj pa je zdravje in varnost
potrošnikov. 'Visoka raven varstva potrošnikov' in 'zdravje in varnost
potrošnikov' sta tudi konstitutivna elementa nove skupne Strategije EU javnega
zdravja in varstva potrošnikov. V okviru navedenih splošnih ciljev ima
Resolucija o nacionalnem programu varstva potrošnikov 2006–2010 naslednje
prednostne cilje, ki se vzajemno dopolnjujejo in krepijo: 
-       
integracija varstva potrošnikov v vse politike, ki vplivajo na položaj
in interese potrošnikov na trgu; 
-       
postopna institucionalna krepitev in ustrezna organiziranost nosilcev
varstva potrošnikov za učinkovito izvajanje nalog na področju varstva
potrošnikov; 
-       
učinkovito izvrševanje potrošniške zakonodaje; 
-       
učinkovit tržni nadzor varnosti proizvodov in varstva ekonomskih
interesov potrošnikov; 
-       
učinkovite in dostopne javne službe na področju varstva potrošnikov; 
-       
krepitev sodelovanja z nevladnimi organizacijami; 
-       
učinkovito reševanje potrošniških sporov z vzpostavitvijo javne sheme
alternativnega reševanja sporov ter vzpostavitev Evropskega potrošniškega
centra.
4.1 Integracija politike varstva potrošnikov v vse politike,
ki vplivajo na položaj, pravice in interese potrošnikov
Že konec leta 2002 so bile sprejete spremembe temeljnega
zakona na področju varstva potrošnikov, Zakona o varstvu potrošnikov. S
sprejetimi spremembami je Republika Slovenija v svoj pravni red v celoti
povzela ključne »potrošniške« direktive Skupnosti, ki urejajo pravice
potrošnikov oziroma njihovo varstvo v primeru nepoštenih pogodbenih pogojev, v
primeru proizvajalčeve odgovornost za hibni proizvod, v primeru zavajajočega in
primerjalnega oglaševanja blaga in storitev, v primeru časovnega zakupa
turističnih objektov, v primeru klasične prodaje blaga in opravljanja storitev
kot tudi drugih sodobnih oblik prodaje: prodaje na daljavo in prodaje zunaj poslovnih
prostorov. S spremembami je bila delno povzeta tudi direktiva, ki ureja pravice
potrošnikov pri elektronskem poslovanju, direktiva, ki ureja pravice pri
uveljavljanju garancije za brezhibno delovanje stvari, kot tudi direktiva, ki
ureja varstvo potrošnika pri tožbi zaradi opustitve dejanja. S spremembami
Zakona o varstvu potrošnikov leta 2004 pa je bil zagotovljen tudi prenos
direktive, ki ureja prodajo finančnih storitev na daljavo. 
Varstvo potrošnikov je zajeto tudi v številnih drugih
predpisih, ki urejajo splošno varnost proizvodov, potrošniške kredite, varstvo
konkurence, obligacijska razmerja, stanovanjsko področje, področje varne hrane
in drugo. Prisotnost »potrošniških« določb v različnih področnih predpisih
potrjuje dejstvo, da potrošniške politike ni mogoče razvijati ločeno od drugih
politik, ki vplivajo na življenje potrošnikov. Potrebno je zagotavljanje
sistemskega vključevanja varstva potrošnikov v vsa pomembna področja življenja
in iskanje sinergij. Ta pristop ('mainstreaming') izhaja tudi iz strategije EU,
ki zagovarja stališče, da bi morala biti pravzaprav skoraj vsa področja, razen
morda zunanje, notranje in obrambne politike načrtovana v smeri varovanja
interesov potrošnikov. Da pa bi to dosegli, je potrebno premoščati vrzeli na strukturni
ravni. Na ministrstvih običajno nimajo zaposlenih, katerih naloga bi bila med
drugim vključevanje interesov varstva potrošnikov v politiko resorja. Prav
kadrovska podreprezentiranost nosilnih struktur za varstvo potrošnikov, splošno
pomanjkanje strokovnjakov na področju varstva potrošnikov v javnem sektorju in
zunaj njega, pa tudi premalo izkoriščena vloga Strokovnega sveta glede
ugotavljanja in povezovanja različnih interesov nosilcev varstva potrošnikov,
so ključni dejavniki za odsotnost sistemskega vključevanja potrošniške politike
v druge politike. 
Zato je potrebno vzpostaviti mrežo koordinatorjev, ki bo tako
horizontalno po posameznih ministrstvih, kot tudi vertikalno znotraj posameznih
ministrstev skrbela za vključevanje varstva potrošnikov v politike vseh
relevantnih resorjev. Pri izvajanju nalog koordinatorji sodelujejo z Uradom RS
za varstvo potrošnikov, kot glavno povezovalno točko. 
Na podlagi izkušenj v okviru uresničevanja iztekajočega se
nacionalnega programa in usmeritev Strategije EU 2002–2006 bo Republika
Slovenija pri sprejemanju zakonodajnih in drugih ukrepov posvetila prednostno
skrb vključevanju interesov potrošnikov na področjih: 
-       
varnosti proizvodov (živilskih in neživilskih) in storitev; 
-       
javnih infrastrukturnih storitev; 
-       
hrane in prehrane; 
-       
zdravstvenega varstva; 
-       
standardizacije; 
-       
finančnih storitev; 
-       
okolja (trajnostne potrošnje); 
-       
stanovanjskem področju. 
Na navedenih področjih si bo v okviru izvedbenih programov
Resolucije o nacionalnem programu varstva potrošnikov 2006–2010 prizadevala
tudi za zagotavljanje projektnih aktivnosti.
4.1.1 Varnost neživilskih proizvodov in varnost storitev
Na področju varnosti neživilskih proizvodov je prednostna
naloga izvajanje Zakona o splošni varnosti proizvodov (Uradni list RS, št.
101/03), za katerega je pristojno Ministrstvo za gospodarstvo. Z Zakonom o
splošni varnosti proizvodov in z Uredbo o načinu mednarodne izmenjave
informacij o ukrepih in dejanjih, ki omejujejo trgovanje s proizvodi (Uradni
list RS, št. 119/03), je Republika Slovenija uskladila svoj pravni red z
direktivo 2001/95/ES, ki nanovo ureja področje splošne varnosti proizvodov.
Poleg tega je v slovenski pravni red prenesen sklep (ES) št. 2004/905, ki
določa smernice za prijavo nevarnih potrošniških izdelkov pristojnim organom
držav članic s strani proizvajalcev in distributerjev s Pravilnikom o obliki in
vsebini obvestila o nevarnih proizvodih (Uradni list RS, št. 33/05). Podpora
pri uveljavitvi zahtev direktive pa je tudi Seznam standardov, ob uporabi
katerih se domneva, da je proizvod varen v skladu z Zakonom o splošni varnosti
proizvodov (Uradni list RS, št. 75/04). 
Direktiva 2001/95/ES je nastala na podlagi izkušenj,
dobljenih na podlagi izvajanja stare direktive 92/59/EGS, ki je urejala
področje splošne varnosti proizvodov, spremembe pa je Evropska komisija
utemeljila na opredelitvi, da so zdravje in varnost potrošnikov ena od
političnih prioritet EU. Direktiva 2001/95/ES je zastavljena kot horizontalni
pravni okvir, ki naj bi dopolnil posebne varnostne predpise za posamezne
proizvode. Zakon o splošni varnosti proizvodov krepi temeljno načelo
zagotavljanja splošne varnosti proizvodov, da se v okviru ustavno zagotovljene
svobodne gospodarske pobude na trg lahko dajejo izključno varni proizvodi.
Zakon uvaja načelo previdnosti kot eno od ključnih načel, ki jih morajo
upoštevati pristojni državni organi pri ugotavljanju, ali so proizvodi na trgu
varni, proizvajalcem in distributerjem prinaša obveznost, da pristojne državne
organe obvestijo o svojem spoznanju, da tržijo nevaren proizvod, da sodelujejo
z državnimi organi pri odpravljanju nevarnosti za zdravje in varnost
potrošnikov, ter nalaga obveznost prevzema že prodanih proizvodov ter prepoved
izvoza nevarnih proizvodov izven EU. V zvezi z nevarnimi proizvodi zakon nalaga
pristojnim državnim organom sodelovanje v okviru sistema hitre izmenjave
informacij (RAPEX) v okviru EU. Na podlagi Zakona je bil pri Ministrstvu za
gospodarstvo ustanovljen posvetovalni odbor, ki predstavlja forum za izmenjavo
mnenj vseh zainteresiranih za varnost proizvodov. V okvir izvajanja zahtev
direktive sodi vključitev v internetni informacijsko komunikacijski sistem
ICSMS (Information and Communication System for the European Market
Surveillance of Technical Products), ki omogoča izmenjavo informacij med
pristojnimi inšpekcijami v Republiki Sloveniji in v Evropski uniji. Gre za bazo
podatkov o rezultatih testiranja in drugih informacij o proizvodih, za katere
je bil že izveden nadzor na področju direktiv novega pristopa (nizkonapetostna
oprema, osebna varovalna oprema, stroji, dvigala, igrače, enostavne tlačne
posode, rekreacijska plovila itd.) in direktive 2001/95/ES. Sistem omogoča tudi
javni dostop do informacij o proizvodih tako za potrošnike, kot za industrijo.
Z vključitvijo v sistem ICSMS bo izpolnjena zahteva za izmenjavo informacij o
proizvodih tudi na nacionalnem nivoju. Za zagotavljanje varnosti proizvodov na
celotnem notranjem trgu so tudi v okviru Evropske komisije vzpostavljeni
mehanizmi, ki bodo pripomogli k zagotavljanju enake ravni zaščite potrošnikov.
Sem sodi tudi delovanje odbora, ustanovljenega na podlagi Direktive 2001/95/ES,
v katerem ima vsaka država članica svojega predstavnika. Odbor daje mnenje k
predlogom odločb Evropske komisije, ki se nanašajo na nevarne proizvode, zlasti
tiste, ki se nanašajo na resno nevarnost. Odbor tudi skrbi za delovanje sistema
RAPEX in redno obravnava zadeve v zvezi s standardi, ki se uporabljajo v zvezi
z direktivo 2001/95/ES. Republika Slovenija se je že v letih 2004 in 2005
vključevala v skupne projekte nadzora na trgu in se namerava tudi v prihodnje.
Vključevala se bo tudi v skupne projekte za uveljavitev zahtev direktive
2001/95/ES, ki bodo finančno podprti s strani Evropske komisije na podlagi
sklepa 20/2004/ES (skupni ukrep št. 10). 
Republika Slovenija bo pri izvrševanju Zakona o splošni
varnosti proizvodov: 
-       
zagotavljala izvedbo seminarjev, okroglih miz, delavnic, pripravo
informacij za gospodarstvo v obliki letakov, brošur, vodnikov, spletnih strani;
-       
skrbela za uveljavitev informacijskega sistema za izmenjavo informacij o
proizvodih med pristojnimi inšpekcijskimi organi v RS in EU (ICSMS); 
-       
podpirala pobude in aktivnosti v okviru EU za zbiranje podatkov o
nesrečah, ki so jih povzročili proizvodi; 
-       
zagotavljala sodelovanje v skupnih projektih nadzora na trgu, ki bodo
potekali v okviru EU (izvajanje sklepa 20/2004/ES); 
-       
vzpodbujala gospodarstvo k uporabi mehanizmov samoregulacije
(upoštevanje načel previdnosti, sledljivosti in celovitega označevanja
proizvodov).
4.1.1.1 Kemikalije
Kemikalije, vključno z biocidnimi pripravki in
fitofarmacevtskimi sredstvi, imajo z vidika varnosti in zdravja potrošnikov
posebej pomembno vlogo. Kemikalije se pojavljajo kot predmeti široke potrošnje
in imajo lahko številne vplive in posledice na zdravje potrošnikov, zato
zahtevajo posebno ravnanje in skrbno uporabo. Bela knjiga o strategiji
prihodnje politike na področju kemikalij, katero je leta 2001 sprejela Evropska
komisija, navaja, da se je proizvodnja kemikalij z enega milijona ton v letu
1930 dvignila na 400 milijonov ton danes. V EU danes poznamo več kot 110.000
različnih snovi, 30.000 med njimi je proizvedenih v količinah več kot eno tono
na leto. Na podlagi analize obstoječe zakonodaje in prakse EU na kemijskem
področju je Evropska komisija ugotovila, da obstaja pomanjkanje poznavanja
tveganj, ki jih povzročajo posamezne kemikalije, zaradi česar je potrebna temeljita
reforma tega področja, ki bo zagotovila visoko stopnjo varovanja ljudi in
okolja v EU. Eden od glavnih problemov obstoječe zakonodaje je slabo izvajanje
ocene tveganja za obstoječe snovi, tj. snovi, ki so bile na evropskem trgu že
pred letom 1981 in predstavljajo kar 99% vseh snovi, ki se dajejo na trg.
Učinkovit sistem ocenjevanja snovi je vzpostavljen le za nove snovi, ki so bile
na novo dane v promet znotraj EU in jih je približno 3000. Na podlagi Bele
knjige je Evropska komisija pripravila predlog Uredbe o registraciji,
ovrednotenju, avtorizaciji in omejevanju kemikalij (REACH), ki naj bi združila
vso obstoječo kemijsko zakonodajo (okoli 40 direktiv), hkrati pa uvaja nekatere
nove elemente: obvezno preskušanje in registracijo kemikalij, njihovo ovrednotenje
in avtorizacijo. Po predvidevanjih bo uredba sprejeta leta 2007. Temeljno
vodilo uredbe je, da morajo proizvajalci, uvozniki in tisti, ki kemikalije
prodajajo, zagotavljati, da uporaba kemikalij ne bo negativno vplivala na
zdravje ljudi in okolje. Glavno oporo temu pravilu predstavlja načelo
previdnosti. Po pričakovanjih Evropske komisije naj bi nova zakonodaja bistveno
izboljšala stanje na področju kemikalij in dolgoročno omogočila ponudbo bolj
raziskanih, ovrednotenih in zaradi tega uporabnikom in okolju prijaznejših in
sprejemljivejših kemikalij. Po Študiji Evropske komisije o vplivu nove kemijske
zakonodaje na industrijo in potrošnike (The Impact of the New Chemicals Policy
on Health and the Environment) iz leta 2003 naj bi (računano na EU s 15
državami članicami) v prvih enajstih letih (ko bo postopek uvajanja zakonodaje
najintenzivnejši) približno 2% snovi izginilo z evropskega trga, število smrti
kot posledice kemikalij pa naj bi se znižalo za 4.500 ljudi na leto. 
V Republiki Sloveniji je za obvladovanje tveganj, ki jih
povzročajo kemikalije, vzpostavljen kompleksen sistem nadzora in upravljanja
trga kemikalij, ki je usklajen z obstoječim pravnim redom EU. Sistem temelji na
zbiranju in posredovanju informacij o lastnostih kemikalij in napotkov o varnem
in ustreznem ravnanju z njimi ter na posebnih ukrepih in postopkih nadzora in
omejevanja posebnih skupin kemikalij, ki so za zdravje ljudi in okolje še
posebej problematične (npr. strupene in zelo strupene snovi, rakotvorne,
mutagene in snovi, strupene za razmnoževanje, obstojna organska onesnaževala –
POPs in druge obstojne ali zelo obstojne snovi). Sistem vključuje več skupin
izvajalcev na različnih ravneh. Proizvajalcem in uvoznikom kemikalij predpisuje
pravila in kriterije za razvrščanje in označevanje kemikalij ter jim nalaga
druge obveznosti in odgovornost za ustrezno in pravilno obveščanje potrošnikov
oziroma uporabnikov o svojih proizvodih. Uporabnike kemikalij vzpodbuja k
branju in upoštevanju navodil in informacij, k racionalni, ustrezni in varni
uporabi kemikalij. Na tretji, krovni ravni sistem vzpostavlja strukturo
državnih organov, ki jih sestavljajo Urad RS za kemikalije pri Ministrstvu za
zdravje kot centralni organ za zagotavljanje kemijske varnosti, in strokovni
organi na posameznih področjih uporabe in ravnanja s kemikalijami v drugih
ministrstvih (Ministrstvo za okolje in prostor, Ministrstvo za delo, družino in
socialne zadeve, Ministrstvo za obrambo, Ministrstvo za kmetijstvo, gozdarstvo
in prehrano, Ministrstvo za gospodarstvo). Vzporedno na nacionalnem nivoju
deluje tudi mreža inštitutov, zavodov in drugih strokovnih ustanov na področju
zdravstva, varovanja okolja ter varnosti in zdravja pri delu. Vsi ti akterji po
eni strani skrbijo za delovanje in izvajanje vzpostavljenih mehanizmov, po
drugi strani pa preko postopkov in procesov ocenjevanja in registracije
kemikalij ter prepovedi in omejitev njihove uporabe neposredno nadzirajo promet
in uporabo posebnih skupin kemikalij, ki so zaradi svojih lastnosti ali načinov
uporabe še posebej problematične za zdravje ljudi ali okolje. 
Izzivi in naloge Republike Slovenije bodo v prihodnjih letih
usmerjeni predvsem v implementacijo ključnega skupnega zakonodajnega projekta
Skupnosti na področju nove kemijske zakonodaje (REACH) in v ta namen bo
potrebno tudi prilagajanje pravnega in sistemskega okvira Republike Slovenije. 
S tem v zvezi bo Republika Slovenija sledila naslednjim
ciljem in usmeritvam: 
-       
nadgrajevanju obstoječe pravne ureditve in mehanizmov upravljanja teh
področij ter prilagajanju novim razmeram, ki jih ustvarja hiter razvoj obeh
industrijskih panog in kar bo potrebno zaradi uvedbe nove evropske kemijske
zakonodaje (REACH); 
-       
izpopolnjevanju pravne in sistemske ureditve in vzpostavljanju novih
mehanizmov, ki bodo omogočali in zagotavljali boljše poznavanje kemikalij, na
podlagi tega pa sprejemanju ustreznejših, celovitejših ukrepov za njihovo
obvladovanje; 
-       
izgradnji institucionalnih in strokovnih struktur za delovanje vseh
predvidenih postopkov, ki jih predvideva predlog uredbe EU (REACH); 
-       
zagotavljanju intenzivnega in usmerjenega ozaveščanja in izobraževanja
potrošnikov s ciljem pravilne, racionalne in varne uporabe kemikalij, vključno
z biocidnimi pripravki in fitofarmacevtskimi sredstvi.
4.1.1.2 Kozmetika
Tudi na področju kozmetike se v splošnem uporabljajo vsi
našteti mehanizmi upravljanja s tveganji. Proizvodnja in promet s kozmetičnemi
proizvodi postajata vse bolj pomembni gospodarski panogi tako v svetovnem, kot
tudi v slovenskem merilu. Zaradi specifičnosti te skupine proizvodov pa je
Republika Slovenija področje uredila kot samostojno zakonsko področje s
poudarkom na specifičnih zahtevah glede varovanja potrošnikov, kar je usklajeno
s pravnim redom Evropske skupnosti. Kozmetični proizvodi spremljajo človeka vse
življenje. Temeljno vodilo nadzora proizvodnje in prometa s kozmetičnimi
proizvodi je varovanje potrošnikov. Kozmetični proizvodi, ki so v prometu, ne
smejo škodovati zdravju potrošnika ob upoštevanju informacij in navodil, s
katerimi jih je opremil proizvajalec. Vsak kozmetični proizvod, ki pride v
promet, mora imeti opravljeno oceno ustreznosti končnega proizvoda na zdravje
potrošnika, kot tudi toksikološke študije posameznih vhodnih sestavin. Tudi v
kozmetični zakonodaji obstajajo seznami sestavin, ki so prepovedani oziroma dovoljeni
za uporabo ob upoštevanju predpisanih omejitev; vzpostavljena pa so tudi
natančna pravila označevanja teh proizvodov, z namenom informiranja in
obveščanja uporabnikov. 
Ukrepi in naloge Republike Slovenije na področju kozmetičnih
proizvodov bodo v prihodnjih letih usmerjeni v: 
-       
preprečevanje zavajajočega oglaševanja; 
-       
dosledno in intenzivnejše izvajanje že vpeljanih procesov ocenjevanja in
nadzora uporabe sestavin z namenom zagotavljanja varnih in ustreznih
kozmetičnih proizvodov; 
-       
podrobnejši nadzor malih proizvajalcev kozmetičnih proizvodov oziroma
malih obrtnikov; 
-       
skrbno spremljanje širjenja kozmetičnega sektorja in njegovega poseganja
na sosednja področja (zdravila, živila, biocidi) in urejanje nadzora t. i.
"mejnih proizvodov"; 
-       
iskanje ustreznih rešitev za razvoj in promet proizvodov z novimi načini
delovanja in novimi nameni in načini uporabe (npr. kozmetičnih proizvodi s
farmakološkimi učinki).
4.1.1.3 Storitve
Zaradi rasti storitvenega sektorja stopa v ospredje tudi
varnost storitev, ki predstavlja za Republiko Slovenijo nov izziv in nove
naloge. Potrošniki še posebej v nekaterih storitvenih sektorjih, kot so
turizem, šport in prostočasne dejavnosti, pričakujejo visoko stopnjo varnosti.
Na potrebo po osredotočanju pozornosti na navedena tri področja opozarja
Resolucija o varnosti storitev, ki jo je leta 2003 sprejel Svet EU na podlagi
nove direktive o splošni varnosti novembra. Resolucija poudarja, da bi bilo
potrebno izboljšati podatkovne baze v zvezi z storitvami v navedenih treh
sektorjih tudi zaradi njihove čezmejne dimenzije in potencialnih tveganj, ki so
povezana z njihovo uporabo, kar posledično lahko vpliva tudi na prost pretok
storitev na notranjem trgu.
4.1.2 Hrana in prehrana
Hrana, ki ne ogroža zdravja potrošnikov preko kemičnih, bioloških
ali drugih vrst onesnaževal, je temelj zdrave prehrane in pomemben dejavnik
varovanja zdravja kot javnega interesa. Preprečevanje bolezni, povezanih z
živili oziroma hrano in varstvo potrošnikov, sta dva bistvena elementa
programov varnosti živil. Odgovornost za ta dva elementa si delijo nosilci
dejavnosti proizvodnje in prometa z živili, država in potrošniki. Hrana je in
bo varna le, če vsakdo, vključen v živilsko verigo od njive do mize, razume in
izpolnjuje svoje odgovornosti. Mehanizem, ki je pomemben pri tem, je sistem
varnosti živil oziroma hrane od njive do mize s preventivno strategijo, ki
združuje raziskovalno delo, stalno spremljanje stanja, uradni nadzor in
izobraževanje. Bistvo tega sistema je celovit proces analize tveganja s tremi
komponentami in sicer procesom ocene tveganja, obvladovanja tveganja ter
procesom komunikacije v zvezi s tveganjem. 
Živilska veriga 'od polja do krožnika' je danes bistveno
daljša, kot je bila v časih, ko si je človek sam pridelal hrano. Vse več
potrošnikov živi v urbanih okoljih, odmaknjenih od 'izvorov' hrane, kupuje
predpakirana živila in nima pregleda nad različnimi stopnjami kompleksne
živilske verige. Zaradi globalizacije trgov urbanemu potrošniku pogosto ni
znano poreklo vhodnih surovin, niti tehnološki postopki, ki so bili uporabljeni
v pridelavi in predelavi. Uvajanje novih tehnologij, kot npr. genske
tehnologije, je prineslo na trg vrsto živil, ki se doslej niso uporabljala v
človeški prehrani ali pa se niso uporabljala v pomembnem obsegu (nova živila).
Pridelava in predelava hrane je postala sofisticirana tehnologija, o kateri
potrošnik pogosto ne ve veliko. To, skupaj s porastom bolezni in izrednih
dogodkov, povezanih s hrano, ki ni varna, je v zadnjih letih odprlo nova
vprašanja in porajalo negotovost pri potrošnikih. Posledično se je v Evropski
uniji razvil koncept varne hrane, ki se odraža v kompleksni evropski
zakonodaji, ki predstavlja zaokroženo celoto in temelji na treh načelih: načelu
previdnosti, sledljivosti in celovitega označevanja, ustanovljena pa je bila
tudi neodvisna Agencija za varnost živil (EFSA). 
Naraščajoč trend nezaupanja potrošnikov v varnost hrane
potrjujejo različne evropske raziskave, ki so indikativne tudi za slovenski
prostor, saj so primeri, povezani z živili, ki niso varna, v Sloveniji v
zadnjih dveh letih enako pogosti kot v EU, kar pa gre pripisati tudi povečanemu
obsegu uradnih analiz vzorcev ter izvajanju inšpekcijskih pregledov na osnovi
ocene tveganj. Evropski potrošniki so v raziskavah Eurobarometra o skrbi za
varnost proizvodov med 13 skupinami izpostavili dve skupini, in sicer, hrano
(68%) in zdravila (67%). Le 60% vprašanih je bilo prepričanih, da je hrana
zares varna. Raziskave so pokazale, da potrošniki v EU najbolj zaupajo v
varnost kruha, sira in svežega sadja, najmanj pa v predpakirana živila. Ena od
posledic zmanjšanja zaupanja v varno hrano je povečano zanimanje za ekološko
pridelano hrano. Po raziskavah Eurostata med letoma 1994 in 1999 beleži
najhitrejšo prodajno rast ti. 'zdrava hrana', npr. ribe, zelenjava, mineralna
voda in sadni sokovi, največji padec v deležu gospodinjskih odhodkov za
prehrano pa beležijo meso, mleko, sir in jajca. V vseevropski študiji o odnosu
potrošnikov do hrane, prehrane in zdravja pa pri nakupu evropski potrošniki
varnost hrane dajejo na prvo mesto, in ji dajejo prednost pred ceno.
4.1.2.1 Ocena stanja in usmeritve
Pravni red, ki ureja področje varnosti živil in izdelkov ter
snovi, ki prihajajo v stik z živili, obsega več zakonov, vrsto na njihovi
podlagi izdanih izvršilnih predpisov ter neposredno veljavne pravne akte EU
tipa uredb in odločb. Krovna predpisa, ki urejata navedeno področje, sta Uredba
178/2002/ES in Zakon o zdravstveni ustreznosti živil in izdelkov ter snovi, ki
prihajajo v stik z živili (Uradni list RS, št. 52/00, 42/02, 47/04-ZdZPZ), v
obdobju od leta 2002 do 2005 pa je bilo sprejetih več kot 80 podzakonskih
aktov. V letu 2005 je bila sprejeta Resolucija o nacionalnem programu
prehranske politike 2005–2010 (Uradni list RS, št. 39/05), ki predstavlja
podlago za načrtovanje, izvajanje ukrepov in aktivnosti države za uresničevanje
ciljev prehranske politike v Republiki Sloveniji. Temeljni cilji vključujejo
zagotavljanje varne hrane vzdolž celotne živilske verige, krepitev zdravih
prehranjevalnih navad ter zagotavljanje zadostne preskrbljenosti potrošnikov s
kakovostno in zdravju koristno hrano. 
V okviru zakonodajnega postopka na ravni EU trenutno
Republika Slovenija aktivno sodeluje pri obravnavi predloga Uredbe o
prehranskih označbah in zdravstvenih trditvah za živila. Ta Uredba bo omogočila
prepoved oziroma omejitve označevanja določenih vrst živil kot zdrava živila.
Izrednega pomena je tudi razprava, ki poteka v organih Sveta EU, o soobstoju
gensko spremenjenih posevkov znotraj konvencionalnega in ekološkega kmetijstva.
Zaradi pomembnosti in občutljivosti tega področja bo potrebno v prihodnje v
okviru naše zakonodaje pripraviti nov zakonodajni akt, ki bo pravno uredil to
področje. Pomemben bo tudi zaključek dela na področju mejnih vrednosti ostankov
pesticidov, kar bo urejeno z Uredbo glede omejitev najvišjih stopenj vsebnosti
pesticidov v živilskih izdelkih rastlinskega in živalskega izvora. Uredba bo
nadomestila več direktiv s tega področja, uvedla bo harmonizacijo mejnih
vrednosti pesticidov v živilih in poenostavila prenosskupnih pravil v prakso v
državah članicah. 
Cilji in usmeritve Republike Slovenije na področju varnosti
živil z vidika zdravja in varstva pravic potrošnikov so: 
-       
krepitev odgovornosti nosilcev živilskih dejavnosti za varnost živil, ki
jih proizvajajo in izročajo v promet, 
-       
zagotavljanje izključno varnih živil oziroma hrane, 
-       
krepitev zaupanja potrošnikov v prehransko živilsko verigo, pri čemer je
pomembno zagotoviti, da se ekonomski interes proizvajalcev hrane podreja
zdravju in varnosti potrošnikov, 
-       
krepitev procesa ocene tveganj, ki jih predstavljajo zdravstveno
neustrezna živila za zdravje ljudi, 
-       
krepitev obvladovanja dejavnikov tveganja v živilski verigi, 
-       
zagotavljanje pravočasnega in pravilnega komuniciranja o tveganjih, 
-       
vzpodbujanje in pospeševanje varne pridelave in predelave hrane oziroma
živil, 
-       
povečanje dostopnosti, kakovosti in možnosti izbire zdravju koristnih
živil oziroma hrane, 
-       
obveščanje potrošnikov o dejavnikih tveganja in ustreznem ravnanju za
obvladovanje teh dejavnikov.
4.1.3 Javne infrastrukturne storitve
Javne infrastrukturne storitve, ki vključujejo zagotavljanje
energije (električna energija in zemeljski plin), pitne vode, elektronskih
komunikacij in poštnih storitev ter transportnih storitev, opredeljujejo
dokumenti EU kot dobrine, katerim se pripisuje pomen splošnega interesa,
(services of general interest), kar pomeni, da morajo države članice s svojimi
predpisi zagotavljati, da se izvajajo v smislu zagotavljanja javnih koristi,
hkrati pa mora biti njihov pravni okvir tak, da ne zavira, ampak pospešuje
učinkovito gospodarjenje. Zato za tovrstne storitve veljajo posebne obveznosti
javnih služb, ne glede ali jih izvajajo javna ali zasebna podjetja. S tega
vidika so pomembne določbe Zakona o gospodarskih javnih službah, ki določajo,
da je pridobivanje dobička pri zagotavljanju javnih dobrin podrejeno
zadovoljevanju javnih potreb, javne dobrine pa morajo biti dostopne vsakomur
pod enakimi pogoji. Osnovne zahteve, ki jih evropski potrošniki v procesu
liberalizacije javnih storitev postavljajo, so zagotavljanje univerzalnega
dostopa, vključno z ukrepi za varstvo šibkejših skupin potrošnikov,
zagotavljanje kakovosti, zanesljive oskrbe, dostopnih in transparentnih cen in
učinkovitih mehanizmov za reševanje pritožb. V Republiki Sloveniji javne
dobrine pretežno še vedno zagotavljajo javna podjetja, ki imajo monopolni
položaj ponudnikov, zaradi česar je potrošnik v bistveno bolj podrejenem
položaju, saj ne more izbrati najugodnejšega ponudnika, zato tudi nima realne
možnosti, da bi nesolidnega ponudnika, ki krši pogodbena določila, zamenjal z
boljšim. To dejansko pomeni, da je potrošniku odvzeta pomembna sankcija, ki jo
zakon daje vsaki pogodbeni stranki za zavarovanje njenih interesov, to je
prekinitev pogodbe. Prav zaradi monopolnega položaja dobaviteljev javnih dobrin
potrošniki nimajo vpliva na oblikovanje cen. Zato bo na tem področju potrebno
prednostno zagotoviti učinkovito ureditev naravnih monopolov ob vzpostavljanju
učinkovitega varstva konkurence, zagotavljanja zanesljive oskrbe ter
povečevanja stroškovne učinkovitosti javnih podjetij. Še posebej je potrebno
zagotoviti ustrezno ureditev, kjer konkurenca ni možna (npr. oskrba s pitno
vodo). 
Novi Zakon o varstvu okolja (Uradni list RS, št. 41/04)
določa delovanje državnih in lokalnih javnih služb. Podzakonski predpisi na
njegovi podlagi pa operativno opredeljujejo način in obliko delovanja javnih
služb ter metodologijo za določanje cen storitev javnih služb. 
V prihodnje bo ključno transparentno delovanje javnih služb
varstva okolja zlasti na lokalnem nivoju. To pomeni, da bo potrebno skladno s
predpisi o varstvu okolja uskladiti tudi predpise s področja lokalne
samouprave, področja financiranja občin ter predpise s področja kontrole cen.
Posebno pozornost v zvezi z lokalnimi javnimi službami bo potrebno posvetiti
obvezni javni službi oskrbe s pitno vodo, ki predstavlja naravno javno dobro in
je kot tako v lasti države, njeno varstvo pa se opravlja kot javna služba. Tu
bo potrebno zaradi zahtev o zdravstveni ustreznosti pitne vode oblikovati
skupna izhodišča z zdravstvenim sektorjem in sektorjem za informacije javnega
značaja.
4.1.3.1 Elektronske in poštne storitve
4.1.3.1.1 Elektronske komunikacijske storitve 
4.1.3.1.1.1 Fiksna in mobilna telefonija 
Področje elektronskih komunikacij zajema tehnično visoko
razvite in zahtevne tehnologije, potrošnik pa nima potrebnih informacij, da bi
lahko samostojno presojal varnost in kakovost teh storitev, zato je odvisen od
nadzora in pravočasnega ukrepanja pristojnih državnih institucij. 
Področje elektronskih komunikacij, ki ga ureja Zakon o
elektronskih komunikacijah (Uradni list RS, št. 43/04 in 86/04, v nadaljevanju
ZEKom), je urejeno skladno z direktivami in smernicami EU. Eden od ciljev, ki
ga zasleduje zakon, je varstvo pravic končnih uporabnikov oziroma potrošnikov
pri uporabi elektronskih komunikacijskih omrežij in storitev. Najosnovnejša
pravica potrošnika je pravica do univerzalne storitve. Pojem univerzalne
storitve obsega uporabo minimalnega nabora storitev določene kakovosti, ki je po
dostopni ceni na voljo vsem končnim uporabnikom. V obseg univerzalne storitve
sodi naslednje: 
-       
priključitev na javno telefonsko omrežje na fiksni lokaciji in na isti
lokaciji dostop do javno dostopnih telefonskih storitev, kar omogoča oddajanje
in sprejemanje krajevnih, nacionalnih in mednarodnih telefonskih klicev ter
faksimilne in podatkovne komunikacije s prenosno hitrostjo, primerno za
funkcionalen dostop do interneta; 
-       
zagotovitev vsaj enega imenika, v katerem so zajeti vsi naročniki javno
dostopnih telefonskih storitev (fiksnih in mobilnih), ki ne nasprotujejo
objavi, in vsaj ene imeniške službe, ki daje informacije o teh naročnikih; 
-       
zagotovitev javnih govorilnic v skladu z razumnimi potrebami
potrošnikov; 
-       
ukrepi za potrošnike – invalide, ki jim je enako kot drugim končnim
uporabnikom treba zagotoviti dostop do javno dostopnih telefonskih storitev,
vključno z dostopom do storitev v sili, imenikov in službe informacij o
naročnikih. 
Univerzalna storitev je zagotovljena na celotnem državnem
ozemlju, zato je neodvisni regulator – Agencija za pošto in elektronske
komunikacije RS (APEK) na podlagi objektivnega, transparentnega in
nediskriminatornega postopka izbral Telekom Slovenije d.d. kot izvajalca
univerzalne storitve razen storitev za invalide. Če se najmanjši nabor storitev
spremeni v zakonodaji Evropske skupnosti, Vlada Republike Slovenije sprejme
uredbo, s katero določi spremenjeni najmanjši nabor storitev. 
ZEKom ima posebno poglavje, namenjeno pravicam uporabnikov.
Zagotovljena je preglednost in objava informacij o veljavnih cenah in tarifah
ter o splošnih pogojih dostopa in uporabe javno dostopnih telefonskih storitev,
določena je minimalna vsebina naročniških pogodb, zahteva se objava informacij
o kakovosti storitev, dolžnost omogočiti tonsko izbiranje in prikaz identitete
kličočega (če je tehnično in ekonomsko izvedljivo), dolžnost, da se vsem
naročnikom javno dostopnih telefonskih storitev omogoči vpis v javno dostopen
imenik, in dolžnost, da se vsakemu končnemu uporabniku zagotovi dostop do pomoči
posredovalca klicev. Naročnikom je zagotovljena pravica, da nadzorujejo svoje
izdatke, povezane z univerzalno storitvijo, na način, da so omogočeni: 
-       
razčlemba računa, pri čemer mora biti najnižja stopnja te razčlembe
brezplačna za vse potrošnike; 
-       
brezplačna selektivna zapora izhodnih klicev, določena vrsta klicev ali
klici na določeno vrsto številk; 
-       
predplačniški sistemi za plačilo dostopa do javnega telefonskega omrežja
in uporabe javno dostopnih telefonskih storitev; 
-       
obročno odplačevanje priključnine na javno telefonsko omrežje; 
-       
postopek pri neplačevanju računov za uporabo javnega telefonskega
omrežja na fiksni lokaciji. 
Vsakemu končnemu uporabniku je zagotovljena pravica do
ugovora zoper odločitev ali ravnanje operaterjev v zvezi z dostopom do storitev
ali njihovim izvajanjem na poseben organ oziroma telo, ki ga ustanovi operater.
Način in postopek reševanja ugovorov končnih uporabnikov operaterji določijo v
svojih splošnih pogodbenih pogojih. V kolikor operater ne odloči o zahtevku
uporabnika v postavljenem roku oziroma se uporabnik ne strinja z odločitvijo
operaterja, lahko uporabnik vloži pritožbo pri neodvisnem regulatorju (APEK).
ZEKom je tako v okviru načela pravice do pritožbe predvidel dvostopenjsko
odločanje. ZEKom tudi omogoča nevladnim potrošniškim organizacijam, da vložijo
ugovor zaradi kršitve splošnih pogojev in cen operaterjev pri poslovanju s
potrošniki. 
Neodvisni regulator (APEK) daje soglasja k splošnim
pogodbenim pogojem operaterjev kot tudi cenam njihovih storitev. Poleg tega
rešuje tudi spore med subjekti na trgu elektronskih komunikacij v skladu z
določbami zakona, ki ureja splošni upravni postopek. Slabost pritožbenega
postopka je v dejstvu, da je potrošnik v tem postopku v nedvomno slabšem
položaju kot operater, saj mora med drugim ob iskanju svoje pravice predhodno
kriti tudi stroške upravne takse. 
Glede na potrebo po hitrem in učinkovitem reševanju sporov na
področju elektronskih komunikacij pa ZEKom predvideva tudi uporabo
alternativnih sredstev reševanja sporov. V ta namen je vzpostavljena podlaga za
posredovanje ter arbitražo, vendar pa na tak način ni bil rešen še noben
potrošniški spor. Uporaba alternativnih sredstev ima za potrošnike v primerjavi
z redno sodno potjo vsekakor pozitivne karakteristike, kot so zlasti hitrost,
fleksibilnost, angažiranje oseb s specialnim strokovnim znanjem ter procesna in
materialna pravna avtonomija strank. Zato bi bilo k uporabi alternativnih
sredstev potrebno vzpodbujati tako potrošnike kot tudi operaterje. V postopkih
posredovanja in arbitraže, kot jih predvideva ZEKom, bi bilo potrebno proučiti
razloge, zakaj se jih potrošniki oziroma operaterji ne poslužujejo, in
zagotoviti potrebne spremembe oziroma ukrepe. 
Splošne značilnosti slovenskega trga elektronskih komunikacij
so razmeroma kakovostne storitve, nizke cene in visoka penetracija. Tako znaša
za leto 2004 penetracija fiksne javne govorne telefonije 49,5 priključka na 100
prebivalcev in 98,7 priključka na 100 gospodinjstev, omrežje pa je popolnoma
digitalizirano. Cene so najnižje v EU (cena 3-minutnega klica je 7,9 € centa, v
EU je 29 € centa). Ravno tako je dobra ponudba mobilnih storitev, ki so
sodobne, raznovrstne in visoko kakovostne. Penetracija na tem področju je 90
priključkov na 100 prebivalcev (povprečje držav članic EU je 87 priključkov na
100 prebivalcev). S tem sodi Republika Slovenija v sam vrh držav članic EU.
Število naročnikov javnih mobilnih storitev se stalno povečuje, izboljšuje pa
se tudi razmerje med naročniki in predplačniki. Dva vodilna operaterja ponujata
tudi storitev GPRS, vodilni operater pa je že konec leta 2003 začel s trženjem
storitev UMTS. 
4.1.3.1.1.2 Razširjanje programskih vsebin prek kabla 
Z vidika elektronskih komunikacijskih storitev so za
potrošnika pomembne tudi programske vsebine, ki jih zagotavlja obstoječa
tehnologija. Trenutno je mogoče na ozemlju Republike Slovenije spremljati
programske vsebine v analogni tehniki, preko kabelskega in internetnega
sistema, satelita, storitev mobilne telefonije (WAP). V analogni tehniki je
potrošniku omogočeno spremljanje različnih radijskih in televizijskih
programov, vendar je slišnost določene radijske postaje in njenega programa
vezana na oddajno točko in oddajno moč ter s tem posledično povezano
pokritostjo ozemlja. Vse komercialne radijske postaje zagotavljajo programske
vsebine za potrošnika brezplačno. 
V veliki večini primerov se programske vsebine posredujejo
potrošniku prek kabla in jih zagotavljajo različni kabelski operaterji. Pri
APEK he registriranih 69 kabelskih operaterjev, njihove pravnoorganizacijske
oblike pa so zelo različne, od gospodarskih družb do neprofitnih zavodov. V
zadnjih letih je prišlo do številnih sprememb v lastništvu kabelskih
operaterjev, bodisi s prevzemom družb, z nakupi lastniških deležev ali
likvidacije družb, in do velike koncentracije v podjetju Telemach, ki ima že
več kot 80.000 naročnikov. 
Razširjenost programskih vsebin prek kabla v Republiki
Sloveniji je velika, hiter tehničen razvoj v zadnjih nekaj letih pa uvaja nove
možnosti prenosa televizijskega in radijskega signala (digitalna TV, internetna
TV). Kljub temu zaenkrat ostaja za potrošnike realnost njihova vezanost na
kabelskega operaterja, ki upravlja s kabelskim sistemom v določenem kraju ali
območju, ki je pogojena s tehnično naravo prenosa programskih vsebin prek
kabelskega sistema. To odločilno vpliva na pogodbena razmerja med kabelskimi
operaterji in potrošniki, saj slednjim onemogoča zamenjavo obstoječega
operaterja z boljšim konkurentom. To posledično pomeni, da je potrošnik v
pogodbenem razmerju šibkejša stranka, kar vpliva na operaterje, da poskušajo
izkoristiti svojo premoč. Z uvajanjem nove tehnologije prenosa radijskega in
televizijskega signala se bo stanje bistveno izboljšalo v korist potrošnikov,
saj bo nastala realna možnost zamenjave operaterja, bodisi zaradi slabe
kakovosti storitev bodisi zaradi previsoke cene. 
Zaenkrat je na podlagi dosedanjega spremljanja pritožb
potrošnikov v okviru svetovalne dejavnosti, ki jo izvaja Urad RS za varstvo
potrošnikov, kot tudi nevladne potrošniške organizacije (Urad RS za varstvo
potrošnikov je v preteklih nekaj letih dal izdelati dve analizi trga ponudbe
programskih vsebin prek kabla, prvo leta 2001 in drugo v letu 2004, obe analizi
pa je izdelal Mednarodni inšititut za potrošniške raziskave) mogoče ugotoviti,
da reševanje spora s kabelskim operaterjem za potrošnika zaenkrat praviloma
pomeni težko rešljiv problem. Ugotovljene so bile številne kršitve, med
katerimi izstopa kršitev glede določanja cen. V pogodbah med operaterji in
naročniki oziroma potrošniki praviloma ni določeno, da je sprememba cene, če ni
dogovorjena, fiksna cena, vezana na objektivne kriterije, na katere nima vpliva
nobena od pogodbenih strank. Operaterji zato lahko izkoristijo svoj monopolni
položaj nasproti naročnikom in določijo ceno enostransko na podlagi lastnih
poslovnih odločitev oziroma potreb. Ugotoviti je tudi mogoče, da je ponekod
zaračunavanje odklopa in ponovnega priklopa v primeru neplačila naročnine
mogoče primerjati s kaznovanjem potrošnika, ki bi ga lahko zaradi višine opredelili
kot nepošten pogodbeni pogoj. Oblikovanje močnega operaterja družbe Telemach je
prav gotovo vplivalo tudi na poslovanje drugih operaterjev, nadaljevanje
koncentracije ponudbe prenosa televizijskih in radijskih signalov v majhnem
številu ponudnikov pa pomeni nevarnost monopola ali kartelnega dogovarjanja o
višini cen storitev. Zato bo v prihodnje zelo pomembna učinkovitost nadzora in
pravočasno ukrepanje neodvisnih regulatornih organov (APEK in Urad RS za
varstvo konkurence). 
4.1.3.1.2 Poštne storitve 
Področje poštnih storitev predstavlja ključno infrastrukturno
podlago za komercialne, državne, intelektualne in socialne aktivnosti na ravni
Evropske unije. Izvajalci univerzalne poštne storitve imajo ključno vlogo tudi
pri izvajanju in omogočanju finančnih storitev. Področje poštnih storitev se
razvija zelo hitro, kar je na eni strani rezultat pritiska, ki izvira znotraj
sektorja poštnih storitev, na drugi strani pa vplivajo na sektor poštnih
storitev nove tehnologije in oblike komuniciranja, kot so elektronske
komunikacije, marketing in logistika, ki so v določeni meri že vzrok za
konkurenčno obnašanje na trgu. 
Poštne storitve so pogoj za komuniciranje in trgovanje in
imajo zaradi tega zelo pomembno vlogo v integracijskem procesu na ravni
Evropske unije. Dokumenti Evropske unije govorijo o poštnih storitvah kot o
storitvah splošnega pomena. Neposredna posledica tega je, da Direktiva
97/67/ES, spremenjena in dopolnjena z direktivo 20002/39/ES, določa obveznost
univerzalne poštne storitve, torej storitve, ki jo države članice zagotavljajo
v javnem interesu. 
Zakon o poštnih storitvah (Uradni list RS, št. 102/04 –
uradno prečiščeno besedilo, v nadaljevanju: ZPSto-1 – UPB1) je v skladu z
Direktivo 97/67/ES (dopolnjena in spremenjena z Direktivo 2000/39/ES) in navaja
z vidika varstva potrošnikov naslednje osnovne naloge: 
-       
vzpostaviti konkurenco na trgu poštnih storitev z nadzorovano
liberalizacijo; 
-       
zagotoviti univerzalno poštno storitev na celotnem ozemlju Evropske
unije z zahtevami: minimalni obseg storitev določene kakovosti, neprekinjenost
delovanja, dostopna cena za vse uporabnike, lahek dostop do omrežja, določeno
minimalno število pogostosti sprejema in vročitve pošiljk, število točk dostopa
in nediskriminatornost obravnave; 
-       
obveščenost uporabnikov o obsegu univerzalne poštne storitve, pogojih,
kakovosti opravljenih storitev in o cenah; 
-       
standardizacija storitev zaradi učinkovitosti in kvalitete poštnih
storitev. 
Trenutno stanje na področju poštnih storitev v Sloveniji je z
vidika uporabnikov poštnih storitev zadovoljujoče. Pošta Slovenije d.o.o. kot
izvajalka univerzalne poštne storitve dosega ali celo presega predpisane
kriterije kakovosti storitev (gostota poštnega omrežja, dostopnost, roki
prenosa pošiljk ipd.). V skladu z navedenim sodi po gostoti omrežja v vrh držav
EU, vsem gospodinjstvom zagotavlja najmanj 5-krat tedensko dostavo (vključujoč
posredno vročanje prek izpostavljenih predalčnikov), večina pošiljk pa je
prenesena v predpisanem roku. 
Agencija za pošto in elektronske komunikacije RS s svojimi
ukrepi skrbi za zagotavljanje pogojev za primerno razvitost poštnega trga,
nadzira izvajanje univerzalne poštne storitve, prav tako pa skrbi za pravice
uporabnikov poštnih storitev, spremljanje in reševanje pritožb uporabnikov
poštnih storitev in izvajalcev poštnih storitev. 
4.1.3.1.3 Liberalizacija trga elektronskih komunikacij in trga
poštnih storitev 
Liberalizacijo trga elektronskih komunikacij in trga poštnih
storitev je omogočilo tudi sprejetje ZEKom in ZPSto-1, ki sta po svoji vsebini
odraz harmonizacije z novimi regulacijskimi okvirji EU. Na eni strani mora
neodvisni regulator (APEK) poskrbeti za dosledno izvajanje obveznosti javne
službe, na drugi strani pa vzpostaviti zdravo konkurenco. Pri tem si prideta v
nasprotje dva cilja, in sicer: 
-       
cilj države članice, da zagotovi storitev v javnem interesu in 
-       
cilj države članice, da uporabnikom omogoči izbiro. 
Dejstvo je, da ukrepi in politike varstva potrošnikov
zahtevajo, da je vsem uporabnikom omogočen dostop do konkretne storitve pod
enakimi pogoji in da imajo uporabniki konkretne storitve možnost izbire. Na
trgu poštnih storitev je še vedno v največjem obsegu izvajalec nacionalni
poštni operater, katerega vloga je tudi rezultat odločitev v preteklosti
(vlaganje v infrastrukturo s strani države, omogočanje monopolnega položaja
itd.) in dejstev danes (vstopne ovire, omrežje kot »ozko grlo«, itd.). Trg
elektronskih komunikacij ravno tako deluje bolj konzervativno, kljub temu da je
vzpostavljena določena konkurenca, bolj na trgu mobilnih telekomunikacij kot
fiksnih, vendar pa je tudi pri slednji že omogočena predizbira operaterja za
klice v tujino. 
Problem, s katerim se potrošnik sreča, je predvsem v omejeni
možnosti izbire, pri čemer je potrebno poudariti, da direktive tako s področja
elektronskih komunikacij kot poštnih storitev predstavljajo pomemben korak k
popolni liberalizaciji. V skladu s tem je potrebno poudariti, da je v Republiki
Sloveniji uporabnik trenutno v položaju, ko lahko izbira med več izvajalci, pri
čemer pa se pojavljajo druge ovire, in sicer: 
-       
tradicionalna vezanost na nacionalnega poštnega ali telekomunikacijskega
operaterja in 
-       
slaba seznanjenost potrošnikov z možnostjo izbire. 
Glavni izziv na trgu poštnih storitev je postopno in
kontrolirano odpreti poštni trg za konkurenco, istočasno pa zagotoviti
dolgoročno in neprekinjeno izvajanje univerzalne poštne storitve predpisane
kakovosti. 
Pošta Slovenije d. o. o. kot izvajalka univerzalne poštne
storitve se bo v prihodnosti soočila z liberalizacijo poštnega trga in
privatizacijo in s tem povezano vedno močnejšo konkurenco. Posledica navedenih
dejavnikov bo povečana težnja izvajalcev poštnih storitev, da optimirajo svoje
poslovanje in zmanjšujejo stroške poslovanja. To bo zelo verjetno povzročilo
zmanjševaje števila kontaktnih točk v manjših krajih, ki sedaj pokrivajo tudi
le malo gospodinjstev. To pa lahko z vidika percepcije potrošnika pomeni slabšo
kakovost, četudi bo izvajalec dosegal predpisane standarde kakovosti. 
Na trgu elektronskih komunikacij so najpomembnejše naloge
Republike Slovenije: 
-       
uvesti in zagotoviti učinkovito konkurenco; 
-       
zagotoviti izbiro in predizbiro operaterja; 
-       
omogočiti prenosljivost številk; 
-       
omogočiti hiter dostop do interneta po konkurenčnih cenah celotnemu
prebivalstvu, še posebej ranljivim skupinam potrošnikov (mladi, starejši,
invalidi); 
-       
pospešiti razvoj elektronskih komunikacijskih omrežij in storitev; 
-       
razvijati notranji trg Evropske unije in poskrbeti za dosledno
uveljavljanje legitimnih interesov vseh državljanov EU. 
4.1.3.1.4 Usmeritve na trgu elektronskih komunikacij in poštnih
storitev 
Glavne usmeritve Republike Slovenije na trgu elektronskih
komunikacij in poštnih storitev so: 
-       
pospešitev konkurenčnosti trga elektronskih komunikacij, zagotovitev
enakopravnejšega delovanja operaterjev z navedbo regulacije upoštevnih trgov,
kar bo pomenilo za uporabnika večjo možnost izbire med elektronsko
komunikacijskimi storitvami; 
-       
skrb za korist potrošnikov z vidika kakovosti storitev ter pravic
uporabnikov; 
-       
zagotovitev nadzora nad zaupnostjo pri uporabi elektronskih
komunikacijskih sredstev; 
-       
odprava področja rezerviranih poštnih storitev, s čimer bo odpravljen
zakonski monopol; 
-       
še nadaljnje zagotavljanje univerzalne poštne storitev, saj se bodo s
postopnim odpiranjem trga, ki se bo končalo s popolno liberalizacijo, razmere
na trgu spreminjale; 
-       
stroškovno naravnano delovanje izvajalca univerzalne komunikacijske
storitve in univerzalne poštne storitve; 
-       
spremljanje kakovosti univerzalne komunikacijske in poštne storitve; 
-       
aktivna politika obveščanja potrošnikov o možnosti izbire; 
-       
tehnična standardizacija z namenom zagotavljanja primerljive in
kvalitetne storitve; 
-       
nadzor nad izvajanjem univerzalne storitve na področju trga elektronskih
komunikacij; 
-       
spremljanje zagotavljanja konkurence in razvoja trga elektronskih
komunikacij; 
-       
povečanje učinkovitosti in dostopnosti (brezplačnost) reševanja pritožb
potrošnikov vključno z uporabo sredstev alternativnega reševanja sporov.
4.1.3.2 Oskrba z električno energijo in zemeljskim plinom
Za Republiko Slovenijo, kot tudi druge tranzicijske države,
je bilo v preteklosti značilno, da ni bila vodena klasična energetska politika,
niti ni obstajalo energetsko tržišče. Država je z razvojem energetike
upravljala administrativno. Nizke cene energije je določala zaradi hitrejšega razvoja
industrije in izboljšanja standarda prebivalstva. Financirala je izgradnjo
energetskih objektov in infrastrukture ter odrejala kvote za uvoz deficitarnih
virov. Vse to je povzročalo neracionalno rabo energije in zaviralo razvoj trga
v energetskem sektorju. S Sporazumom o pridružitvi (Uradni list RS, št. 42/97)
in Pogodbo o energetski listini (Uradni list RS, št. 44/97) je Republika
Slovenija prevzela obveznost uskladitve zakonodaje s pravnim redom EU. Že z
Maastrichtskim sporazumom leta 1991 je bila sprejeta odločitev o ustanovitvi
skupnega evropskega trga, za katerega je bilo treba ustvariti pogoje za zdravo
konkurenco med posameznimi oblikami energije in izvajalci storitev, ki jih je
mogoče izvajati na tržen način. Najpomembnejša dokumenta, ki določata
energetsko politiko EU sta Zelena in Bela knjiga o energetski politiki, katerih
osnovno vodilo je uvajanje prostega trga na področju energetike in s tem
znižanje cen, zagotavljanje preglednega in nepristranskega delovanja trga ter
odpravljanje ovir za trgovanje z energijo med državami članicami. Posledica
takšne energetske politike na trgu je bila Direktiva 96/92/EC, ki določa skupna
pravila za električno energijo in za zemeljski plin. Leta 2003 sta bili
sprejeti ločeni direktivi za posamezni področji (Direktiva 2003/54/ES in
Direktiva 2003/55/ES). Direktivi razveljavljata Direktivo 96/92/ES in od držav
članic terjata popolno odprtje energetskega trga. 
Novela Energetskega zakona (Uradni list RS, št. 26/05 –
uradno prečiščeno besedilo) prenaša izkušnje, pravila in standarde EU, omejuje
monopolne položaje državnih energetskih podjetij in uvaja postopno
privatizacijo. Hkrati uvaja realne cene energije, povečuje skrb za okolje,
vzpodbuja učinkovito rabo energije, vzpodbuja zmanjševanje izgub pri
proizvodnji, prenosu in porabi elektrike, vzpodbuja uvajanje novih tehničnih
norm za gospodinjske aparate in uporabo obnovljivih virov. Z odprtjem trga z
električno energijo je električna energija postala tržno blago. Energetska
zakonodaja v Republiki Sloveniji je začela omogočati prosto izbiro dobavitelja
električne energije industrijskim porabnikom oziroma odjemalcem od 15. aprila
2001 dalje, trg z zemeljskim plinom pa se je začel odpirati 1. januarja 2003.
Trg z električno energijo je zdaj v Republiki Sloveniji odprt približno za 75%,
trg z zemeljskim plinom pa za 90% porabljene energije. Preobrazba trga z
električno energijo je zaenkrat usmerjena predvsem v industrijske porabnike, za
gospodinjstva kot individualne oziroma tarifne odjemalce pa se ne bo nič
spremenilo do 1. julija 2007. Tarifnim odjemalcem električno energijo in
zemeljski plin zaenkrat distribucijska podjetja zagotavljajo v okviru
gospodarskih javnih služb v skladu s tarifnim sistemom. Po tem datumu bodo tudi
gospodinjski odjemalci prosto izbirali med dobavitelji in tako postali deležni
prednosti in tveganj popolnoma odprtega trga. 
4.1.3.2.1 Električna energija iz obnovljivih virov energije 
'Zelena električna energija' v slovenski zakonodaji ni
definirana, čeprav se ta izraz pogosto uporablja v strokovni in tudi širši
javnosti. 'Zelena električna energija' je tista, ki pri svoji proizvodnji ne
povzroča emisij toplogrednih plinov, čim manj posega v prostor in tudi sicer ne
vpliva negativno na okolje. To je predvsem električna energija, ki je
proizvedena iz t.i. obnovljivih virov energije. Širjenje proizvodnje 'zelene
električne energije' ima številne prednosti za narodno gospodarstvo (zmanjšanje
porabe goriv, zmanjševanje obremenjevanja naravnih virov, raznovrstnost virov
zagotavlja večjo zanesljivost oskrbe itd.), zato predstavlja element
trajnostnega razvoja. 
Javna agencija Republike Slovenije za energijo (AGEN-RS)
izdaja certifikate RECS. S temi certifikati proizvajalci dokazujejo izvor
energije, ki jo prodajajo trgovcem. Certifikati so primarno tržno orodje, ki
omogoča tistim proizvajalcem električne energije, ki električno energijo
pridobivajo iz obnovljivih virov, da s prodajanjem teh certifikatov na trgu
dosežejo večjo konkurenčnost glede na ostale proizvajalce, saj je proizvodnja
električne energije iz obnovljivih virov dražja kot proizvodnja električne
energije iz neobnovljivih virov. S kupljenimi certifikati, pa lahko trgovci
potrošnikom dokazujejo izvor oziroma proizvodnjo električne energije iz
obnovljivih virov. 
V skladu z določili Direktive 2001/77/ES, katere cilj je
olajšati trgovanje z električno energijo, proizvedeno iz obnovljivih virov in
izboljšati preglednost trga z električno energijo, je v Republiki Sloveniji v
pripravi uredba, na podlagi katere se bo vzporedno s sistemom RECS certifikatov
uvedlo izdajanje potrdil o izvoru električne energije, ki jih bo prav tako
izdajala AGEN-RS. Potrdila o izvoru električne energije bodo olajšala
potrošnikom izbiro med električno energijo, proizvedeno iz neobnovljivih virov
energije, in električno energijo, proizvedeno iz obnovljivih virov energije. 
AGEN-RS je v skladu z Uredbo 2003/54/ES in Energetskim
zakonom, s katerim so se določila Uredbe 2003/54/ES prenesla v pravni red
Republike Slovenije, pripravila metodologijo o načinu določanja deležev posameznih
proizvodnih virov in načinu njihovega prikazovanja. Na podlagi te metodologije
bodo morali vsi trgovci z električno energijo in dobavitelji na predpisan način
na računih, ki jih izdajajo potrošnikom, prikazovati sestavo oziroma poreklo
električne energije, ki jo prodajajo. Na podlagi računov, izdanih v skladu s to
metodologijo, bodo potrošniki bolje informirani o izvoru električne energije,
ki jo uporabljajo in se bodo lahko odločali o morebitni zamenjavi dobavitelja
zaradi okolju bolj ali manj prijazne proizvodnje električne energije. 
4.1.3.2.2 Liberalizacija energetskih storitev 
Pri storitvah, ki so odvisne od naravno-monopolnih
dejavnosti, kamor sodita prenos in distribucija električne energije in
zemeljskega plina, trg sam po sebi ni garant za to, da ne bi prišlo do
neupravičenega obremenjevanja potrošnikov in okolja. Zato se navedene storitve
izvajajo v obliki gospodarskih javnih služb, katerih cene regulira državni
regulator (AGEN-RS). Zato je pomembno, da pridobijo potrošniki kot udeleženci na
trgu možnost aktivnega sodelovanja pri oblikovanju, izvajanju in spoštovanju
pravil delovanja trga. Še posebej bodo morali paziti pri izbiri dobavitelja.
Izbira pa bo zahtevala od njih dodatna znanja, potrebovali bodo neodvisno
obveščanje in zastopanje svojih interesov. Zaradi odprtja trgov na področju
električne energije in zemeljskega plina v EU in večjega števila upravičenih
odjemalcev v Republiki Sloveniji je mogoče pričakovati več dela na področju
sporov, ki lahko nastopijo med subjekti na trgu, zato bo pomembno zagotavljati
učinkovite postopke njihovega reševanja. Potrebno bo tudi redno spremljanje
ravnotežja med oskrbo in povpraševanjem, da se lahko dovolj zgodaj izvedejo
ustrezni ukrepi, če je zanesljivost oskrbe ogrožena. 
Izziv za Republiko Slovenijo je tudi vključevanje varstva
okolja v sektorske politike in izpolnjevanje zavez iz Kyotskega protokola, zato
je med prednostne naloge uvrščena razprava o predlogu Direktive o spodbujanju
učinkovite rabe energije pri končnih porabnikih in energetskih storitvah ter
razprava o predlogu Direktive o ustanovitvi okvira za določanje zahtev za
ekološko oblikovanje proizvodov, ki pri uporabi rabijo energijo. 
Ključno vlogo pri uravnavanju energetskih dejavnosti ima
neodvisni, nacionalni regulator – Javna agencija Republike Slovenije za
energijo (AGEN-RS). 
Glavne usmeritve Republike Slovenije na področju energetskih
dejavnosti so: 
-       
zagotavljanje ekonomsko in tehnično učinkovitega izvajanja energetskih
dejavnosti; 
-       
zagotavljanje homogenega združevanja nacionalnega interesa z
uravnoteženjem kolektivnih interesov potrošnikov, reguliranih podjetij in
države; 
-       
usklajevanje nacionalnega energetskega trga s pravili notranjega trga; 
-       
zagotavljanje nepristranskosti, učinkovite konkurence in učinkovitega
delovanja energetskega trga in preprečevanje izkoriščanja monopolnega položaja;
-       
zagotavljanje zanesljive in nemotene oskrbe odjemalcev z zemeljskim
plinom, električno energijo in daljinsko toploto; 
-       
spodbujanje proizvodnje 'zelene električne energije' iz obnovljivih
virov energije in omogočanje izbire potrošnikom pri nakupu električne energije;
-       
spodbujanje učinkovite rabe energije pri končnih porabnikih in
energetskih storitvah. 
Glavni izzivi in usmeritve pristojnega nacionalnega
regulatorja (AGEN-RS) s ciljem zagotavljanja kakovostne, zanesljive in nemotene
oskrbe bodo: 
-       
spremljanje izvajanja razvojnih načrtov reguliranih podjetij; 
-       
zagotavljanje najboljšega razmerja med kakovostjo in ceno energetskih
storitev, ki jih nudijo regulirana podjetja; 
-       
vzpostavitev meril in kriterijev za spremljanje kakovosti oskrbe; 
-       
vzpostavljanje mehanizmov za dvig kakovosti energetskih storitev; 
-       
zagotavljanje, da bosta cena regulirane storitve in način za njen
izračun omogočala izvajanje naložb v omrežje, ki so nujne zaradi ekonomske
upravičenosti omrežja ter pokrivanje stroškov učinkovitega delovanja in
vzdrževanja omrežne infrastrukture; 
-       
delo, povezano z izdajanjem licenc in vodenja registra izdanih in
odvzetih licenc izvajalcev energetskih dejavnosti, kar predstavlja pomemben
vidik varstva potrošnikov, saj se s pogoji, ki jih morajo izvajalci energetskih
dejavnosti izpolnjevati za pridobitev licence, zagotavlja relativna
zanesljivost in usposobljenost le-teh; 
-       
vključevanje predstavnikov potrošnikov v posvetovalne postopke, ki jih
izvaja državni regulator (AGEN-RS) pred uveljavitvijo svojih aktov; 
-       
učinkovito reševanje sporov med potrošniki in ponudniki energetskih
storitev v sporih, ki izvirajo iz dostopa do omrežja, obračunane cene za
uporabo omrežij, zatrjevane kršitve splošnih dobavnih pogojev in sistemskih
obratovalnih navodil, ter odločanje o pritožbah zoper odločbe o soglasju za
priključitev v skladu z določbami zakona, ki ureja splošni upravni postopek; 
-       
reševanje sporov z uporabo alternativnih sredstev v vseh primerih, kjer
ni predviden upravni postopek s ciljem učinkovitejšega in hitrejšega reševanja
sporov med potrošniki in ponudniki energetskih storitev.
4.1.4 Varstvo potrošnikov na področju zdravstvenega varstva
Pomen varstva potrošnikov na področju zdravstvenega varstva
je potrebno gledati v prvi vrsti v luči negativnih demografskih gibanj, saj se
uvrščamo med najhitreje starajoče se populacije v Evropi. Po podatkih Inštituta
za varovanje zdravja Republike Slovenije, je število mlajše populacije v
starosti od 0-14 let v upadanju, tako relativno kot absolutno. Aktivna
populacija v starosti od 15-64 let je še zmeraj v porastu, medtem ko populacije
v starostni strukturi 65 in več let hitro narašča, kar se bo nadaljevalo tudi v
prihodnosti. Takšna dogajanja znotraj starostne strukture so večstransko
neugodna, ker se s hitrim porastom števila neaktivne populacije dolgoročno
zmanjšuje ustvarjalni in vitalni potencial naše populacije. Trend staranja se
bo tudi v prihodnje nadaljeval, tako da se bo leta 2020 delež neaktivnega
prebivalstva povečal za 8,8%, medtem ko se bo v istem obdobju delež za delo
sposobnega prebivalstva zmanjšal za 3,3%. To se bo negativno odražalo na vseh
področjih življenja, in še posebej na področju zdravstvenega varstva in
pokojninskega zavarovanja. Že vse od leta 1998 Zavod za zdravstveno zavarovanje
beleži precejšnjo rast izdatkov za zdravila, kar je posledica hitre rasti cen
zdravil (14% na letni ravni), pa tudi naraščajoče porabe zdravil, kar je
problem vseh zdravstvenih sistemov na svetu. K večanju odhodkov iz zdravstvene
blagajne prispeva tudi večanje obsega zdravstvenih storitev. Vzroke za hitro
rast izdatkov za zdravila in nujnost povečevanja obsega zdravstvenih storitev
lahko pripišemo tudi staranju prebivalstva, saj povprečni zavarovanec v
starosti nad 65 let potrebuje storitve, ki so v povprečju 4,5-krat dražje od
tistih, ki jih uveljavljajo mlajši zavarovanci. Delež prebivalstva, ki bo
potreboval zdravila, bo v prihodnje še večji. Rast izdatkov za zdravila je
delno tudi posledica večje uporabe novih in boljših zdravil ter medicinskih
postopkov, ki so navadno tudi precej dražji od ustaljenih, kar je delno tudi
posledica patentne zakonodaje, ki farmacevtskim podjetjem omogoča dolgo obdobje
monopola za novo registrirana zdravila. Za zajezitev rasti stroškov za zdravila
smo v Republiki Sloveniji že vzpostavili nekatere mehanizme, kot je npr. uvedba
predpisovanja cenejših, generičnih, namesto dragih originalnih zdravil, kar so
storile številne države. Tudi pravice iz obveznega zavarovanja se že nekaj let
počasi, a zanesljivo krčijo, povečuje pa se prispevna stopnja za zdravstveno
zavarovanje. 
Lahko ugotovimo, da je zdravstvo navkljub dejstvu, da vedno
več neposredno prispevamo k stroškom zdravljenja, še vedno eno od področij,
kjer pacient kot uporabnik storitev ni enakopraven partner, njegova naraščajoča
udeležba pri stroških pa še vedno ni avtomatični vzvod za uravnavanje kakovosti
storitev. Po drugi strani uporabnik zdravstvenih storitev danes vse bolj
prevzema značilnosti potrošnika v pozitivnem smislu. V odnosu do zdravnika se
vse bolj spreminja iz odvisnega in potrpežljivega posameznika, v bolj aktivnega
in enakopravnega partnerja. Zaveda se soodgovornosti za svoje zdravje in
zdravljenje, pomena kakovosti, zaveda se tudi stroškov zdravljenja, predvsem
takrat, ko niso kriti iz zdravstvenega zavarovanja. Pravice bolnikov oziroma
uporabnikov zdravstvenih storitev odražajo naš položaj v procesu zdravljenja
ter procesu zagotavljanja zdravstvenega varstva ter postajajo osrednja tema
teženj po izboljšanju kakovosti zdravstvenih storitev, katerih osnovno načelo
je zavzemanje za bolj enakopravno in uravnoteženo razmerje med bolniki,
zdravniki, farmacevti in drugimi zdravstvenimi delavci.
4.1.4.1 Pravice bolnikov v Republiki Sloveniji
Zakon o zdravstveni dejavnosti (Uradni list RS, št. 23/05 –
uradno prečiščeno besedilo) je med drugim opredelil tudi pravice bolnikov.
Zakon vsakemu bolniku pod enakimi pogoji zagotavlja pravice: 
-       
do proste izbire zdravnika in zdravstvenega zavoda; 
-       
do posvetovanja z ustreznimi specialisti; 
-       
izvedeti za diagnozo svoje bolezni in za obseg, način, kakovost ter
predvideno trajanje zdravljenja; 
-       
dati soglasje za kakršenkoli medicinski poseg ter do predhodne
obveščenosti o vseh možnih metodah zdravljenja ter njihovih posledicah; 
-       
odkloniti predlagane medicinske posege; 
-       
do vpogleda v zdravstveno dokumentacijo, ki se nanaša na njegovo oziroma
njeno zdravstveno stanje; 
-       
zahtevati, da zdravstveni delavci brez njegove izrecne privolitve
nikomur ne posredujejo podatkov o njegovem zdravstvenem stanju; 
-       
zahtevati premestitev v drug zdravstveni zavod; 
-       
do ugovora na pristojni organ nadzora, če meni, da niso bila uporabljena
dovolj učinkovita sredstva za njegovo zdravljenje ali da so bila kršena etična
načela; 
-       
do seznanitve s stroški zdravljenja; 
-       
do povračila škode zaradi neustreznega zdravljenja. 
V teku uveljavljanja navedenih pravic je prišlo do neenotnega
razumevanja zakona, pokazale so se pomanjkljivosti, zlasti zaradi neurejenih in
neenotnih pritožbenih postopkov, ki so jih uporabniki zdravstvenih storitev
uporabljali v primeru kršenja teh pravic. 
Po veljavni zakonodaji bolniki sicer lahko uveljavljajo svoje
pravice v vsaki posamezni zdravstveni ustanovi, v primeru hujših kršitev pa
imajo možnost predlagati vrsto oblik nadzora, ki jih predvideva Zakon o
zdravstveni dejavnosti in sicer: interni strokovni nadzor, upravni nadzor, ki
ga izvaja Ministrstvo za zdravje, strokovni nadzor, ki ga v primeru suma
strokovne napake izvede Zdravniška zbornica Slovenije ter finančni nadzor, ki
ga izvaja pristojna zavarovalnica. Bolniki lahko zaščito svojih pravic uveljavljajo
tudi v okviru institucije Varuha človekovih pravic, ki se aktivno vključi ob
prijavi nepravilnosti v postopkih zdravljenja, ki jih sprožijo bolniki. 
V dosedanji praksi se je pokazalo, da ni problematičen sam
obstoj pravic bolnikov, ki so primerno usklajene z mednarodnimi akti, ki jih je
sprejela in ratificirala Republika Slovenija in vsebinsko bistveno ne odstopajo
od pravic, ki so zagotovljene bolnikom v drugih državah članicah EU. Izkazalo
se je, da je v Republiki Sloveniji problematičen in v praksi težje izvedljiv
predvsem postopek uresničevanja varovanja bolnikovih pravic, ker se postopki
deloma prekrivajo, niso dovolj formalizirani in poenoteni in ker so v praksi
prepuščeni volji in izvajanju posameznih zdravstvenih institucij. 
Zaradi vsega navedenega Ministrstvo za zdravje pripravlja
Zakon o bolnikovih pravicah, ki bo jasno opredelil pravice bolnikov, način
njihovega uresničevanja, ter zagotovil njihovo varstvo v primeru, ko bi te bile
kršene. Pri tem bo Ministrstvo za zdravje proučilo možnost vzpostavitve
instituta varuha bolnikovih pravic. 
Z Zakonom o bolnikovih pravicah bodo v Republiki Sloveniji: 
-       
podrobno opredeljene bolnikove pravice; 
-       
zagotovljene pravice do ustrezne ravni kakovosti zdravstvenih storitev
in varnosti bolnika; 
-       
zagotovljene pravice bolnikov do celovite obveščenosti ob uveljavljanju
zdravstvenih storitev; 
-       
poenoteni pritožbeni postopki po vsej državi; 
-       
omogočena možnost odškodninskih postopkov v primeru kršenja bolnikovih
pravic. 
Temeljni pravici bolnika sta kakovostna in varna zdravstvena
obravnava. Vse ostale pravice izhajajo iz teh dveh temeljnih pravic. Zakonsko
bo urejeno področje kakovosti in varnosti zdravstvene obravnave. V zadnjem času
je prišlo v zdravstvenih sistemih v svetu in Evropski uniji do zahtev po kakovostni
in varnosti zdravstvene obravnave. Izkazalo se je, da se premalo upošteva
bolnikovo pravico do kakovostne zdravstvene obravnave, kar pomeni dosledno
zagotavljanje izidov zdravljenja, ki so primerljivi s strokovnimi standardi,
podprtimi z dokazi ali z najboljšimi praksami ob upoštevanju naslednjih načel
kakovosti: uspešnost, varnost, pravočasnost, učinkovitost, enakost in
osredotočenost na bolnika. Upoštevan bo proaktivni pristop, ki z uveljavljanjem
zahtev za nenehno izboljševanje kakovosti zdravstvene obravnave in varnosti
bolnikov, dolgoročno zmanjšuje število pritožb bolnikov, zmanjšuje stroške, ki
jih zdravstveni sistem utrpi zaradi odstranjevanja posledic zdravstvenih napak
(dodatni stroški diagnostike, zdravljenja in rehabilitacije bolnikov, zaradi
poprave zdravstvene napake in plačevanje odškodnin). 
Na področju varnosti bolnikov se moramo zavedati, da se
varnostni incidenti dogajajo in jih nikoli ne bo moč popolnoma preprečiti, a
jih je moč zmanjšati. Za to pa je predpogoj, da se o njih poroča. Poročila se
morajo obravnavati zaupno. Način reševanja incidentov ne sme biti osredotočen
na posameznika ali na skupino, ki je bila udeležena pri varnostnem incidentu v
smislu disciplinskega ali drugega preganjanja, temveč se mora osredotočiti na
sistem in proces, kjer je varnostni incident nastal, razen če gre za sum
kaznivega dejanja. Pripisovanje krivde in ukrepi, naperjeni proti posameznikom,
po drugi strani pa zanemarjanje analize procesa ali procesov, ki so pripeljali
do varnostnega incidenta, vodi v ponavljanje enakih ali podobnih incidentov.
Zakon bo uvedel tudi proaktivno delovanje z oceno tveganja procesov, ki lahko
pripeljejo do varnostnih incidentov. 
Potrebno je omeniti tudi Resolucijo ResAP (2003) 3 o prehrani
in prehranski oskrbi v bolnišnicah, ki jo je leta 2003 sprejel Odbor Ministrov
Sveta Evrope, s ciljem dvigniti raven zdravstvenega varstva in socialnega
varstva. Resolucija opredeljuje enajst ključnih načel, ki upoštevajo bolnikove
osnovne pravice ter ukrepe za izboljšanje strokovnosti vodstva in osebja v
bolnišnicah in domovih starejših občanov ter posredno tudi osveščanje bolnikov
in ljudi s posebnimi prehranskimi potrebami o njihovih pravicah in možnostih,
ki jih lahko uveljavljajo. Poleg načel, ki se nanašajo na pravice uporabnikov
zdravstvenih storitev, resolucija vključuje tudi načelo gospodarnosti in
ekonomičnosti ravnanja s hrano v javnih zavodih. Republika Slovenija si s
ciljem zagotavljanja ustrezne prehrane bolnikov v bolnišnicah in domovih
starejših občanov prizadeva za uresničevanje določil te resolucije v okviru
Resolucije o Nacionalnem programu prehranske politike 2005–2010 (Uradni list
RS, št. 39/05). 
Na lokalnih ravneh potekajo vzpodbudne aktivnosti v podporo
varovanja pravic bolnikov: obstaja varuhinja pacientovih pravic na ravni mestne
občine Maribor, vendar je delovanje varuhinje omejeno tako teritorialno kot
institucionalno. S svojimi aktivnostmi si prizadevajo izboljšati položaj
bolnikov tudi številne skupine za samopomoč, Zveza potrošnikov Slovenije –
društvo (ZPS) pa zahvaljujoč podpori mestne občine Ljubljana, zagotavlja
svetovanje s področja pravic bolnikov, vendar je tudi delovanje njene
svetovalne pisarne omejeno le na raven mestne občine Ljubljana. Mestna občina
Ljubljana je tudi edina slovenska občina, ki za svetovalno dejavnost na tem
področju zagotavlja sredstva iz svojega proračuna. 
Civilna družba se vključuje v to problematiko predvsem prek
Zveze potrošnikov Slovenije – društva, ki je v preteklih letih izdala več
izobraževalnih gradiv s področja pravic uporabnikov zdravstvenih storitev in na
to temo organizirala več odmevnih dogodkov. Že leta 1996 je organizirala
mednarodno konferenco na temo zdravstvenega varstva v spreminjajočem se svetu,
ki je izpostavila pomen vključevanja civilne družbe v procese spreminjanja
zdravstvenih sistemov, leta 1999 je organizirala posvet v Državnem zboru RS na
temo izvensodnega reševanja potrošniških sporov v zdravstvu. Letos je ZPS
ponovno organizirala konferenco na temo pravic uporabnikov zdravstvenih
storitev, na kateri je bila ustanovljena koalicija uporabnikov zdravstvenih storitev
kot del platforme na področju javnega zdravja. Cilj koalicije je skupno
zavzemanje za pravice bolnikov in njihovo aktivnejše vključevanje v oblikovanje
zdravstvene politike. 
Civilna pobuda na področju pravic bolnikov je potekala leta
2004 tudi v okviru Centra nevladnih organizacij (CNVOS). CNVOS je izvedel
projekt, katerega predmet je bil raziskati možnosti vključevanja uporabnikov
zdravstvenih storitev v oblikovanje zdravstvene politike v Republiki Sloveniji.
Rezultati projekta so sicer pokazali, da je vključenost uporabnikov
zdravstvenih storitev v oblikovanje zdravstvene politike sicer majhna, da pa
tako pri uporabnikih zdravstvenih storitev in njihovih organizacijah, kot tudi
na strani države in izvajalcev storitev obstaja močan interes po večjem medsebojnem
sodelovanju.
4.1.5 Sodelovanje potrošnikov v procesu standardizacije
Standardizacija je dejavnost vzpostavljanja usklajenih pravil
in določil za ponavljajočo se uporabo, da se doseže optimalna stopnja
urejenosti na danem področju. Dejavnost obsega predvsem procese priprave,
izdajanja in uporabe standardov. Standardi so zapisani sporazumi, ki temeljijo
na priznanih rezultatih znanosti, tehnike in izkušenj. Z njihovo uporabo je
mogoče odpraviti marsikatero nepotrebno oviro v trgovini, racionalizirati
proizvodnjo in storitve ter omogočiti večjo združljivost izdelkov in storitev.
Pomembne koristi standardizacije so izboljševanje primernosti proizvodov,
procesov in storitev za njihove predvidene namene, preprečevanje ovir v
trgovanju in podpora tehničnemu sodelovanju. Standardi so se posebej močno
razvili z razmahom industrijske proizvodnje na različnih ravneh. Pojavljajo se
na vseh področjih našega življenja in dela, v zadnjem času vedno bolj na
različnih področjih storitvenih dejavnosti. In čeprav je standardizirano že
skoraj vse, se kljub vsemu odpirajo vedno nova področja. Povsod, kjer bo
potrebno, se bodo standardi še naprej razvijali, popravljali in dopolnjevali.
Standardi pospešujejo gospodarski razvoj. Študije so pokazale, da razvite
države Evrope z uporabo standardov prihranijo okoli 15 milijard evrov na leto. 
Ker je standardizacija proces, v katerem se tehnična merila
pretvorijo v pravila, navodila in opredelitve značilnosti, ki naj bi
zagotovili, da bi proizvodi, materiali in storitve ustrezali svojemu namenu;
ker standardi opredeljujejo, kako bo proizvod deloval, kako se bo uporabljal in
kdaj je varen; ker standarde pripravljajo strokovnjaki iz industrij, ki te
proizvode in storitve proizvajajo in prodajajo in jih nato uporabljajo kot
podlago za ustvarjanje splošnega mnenja, je pomembno, da so v tem procesu prek
ustreznih tehničnih teles sorazmerno zastopani vsi, na katere bo standard
pozneje vplival. To pa niso le predstavniki proizvajalcev – saj bi na ta način
bil standardizacijski proces osvetljen le z njihove strani – ampak tudi
zakonodajalcev, znanosti, izobraževanja in potrošnikov. 
Pomen globalnega trgovanja s proizvodi in storitvami je
povečal potrebo po zastopanosti potrošnikov v procesu standardizacije. V
zadnjih letih so predstavniki potrošnikov – na evropski ravni jih zastopa
Evropska zveza za usklajevanje zastopanja potrošnikov v standardizaciji ANEC
(European Association for the Coordination of Consumer Representation in
Standardisation), ki jo 95% financira Evropska komisija – prek potrošniških
organizacij dejavneje posegli v proces priprave standardov, in sicer izdelkov,
ki se nanašajo na njihove interese: gospodinjske naprave, izdelke za otroke,
električno opremo, pohištvo, izdelke in storitve za starejše in invalide,
okoljsko označevanje proizvodov, športno opremo in opremo za prosti čas,
požarno varnost, simbole za množično obveščanje. Z vključevanjem v delo
tehničnih organov imajo potrošniki povsod po svetu še vedno težave, ki izvirajo
pretežno iz nezmožnosti plačevanja neodvisnih strokovnjakov za sodelovanje pri
standardizacijskem delu. 
Pospeševanje zastopanosti potrošnikov na področju
standardizacije na vseh ravneh, nacionalni, evropski in svetovni ravni je ena
od prioritet Evropske komisije na področju politike varstva potrošnikov. Po
priporočilih Evropske komisije, organizacije ANEC in mednarodnega odbora za
potrošnike (ISO/COPOLCO) so vse stare države članice, razen Portugalske s
konstituiranjem potrošniških odborov znotraj svojih nacionalnih struktur za
standardizacijo zagotovile sistemsko zastopanost interesov potrošnikov, za delo
potrošnikov v teh odborih pa države zagotavljajo znatna proračunska sredstva.
4.1.5.1 Vključevanje potrošnikov na področju standardizacije v
Republiki Sloveniji
Slovenski potrošniki v okviru Slovenskega inštituta za
standardizacijo (SIST), ki ga je ustanovila Republika Slovenija kot nacionalni
organ za standarde in nanj prenesla pravico do zastopanja slovenskih interesov
v mednarodnih, evropskih in drugih nacionalnih organizacijah za standardizacijo
(SIST je polnopravna članica mednarodne organizacije za standardizacijo ISO,
mednarodne organizacije za elektrotehnično standardizacijo IEC, evropskih
komitejev za standardizacijo CEN, CENELEC in ETSI), niso ustrezno zastopani,
čeprav so pobude v tej smeri potekale že leta 2000 v okviru tedanjega Urada RS
za standardizacijo in meroslovje. Predstavniki potrošnikov sodelujejo samo v
dveh tehničnih odborih, v odboru za označevanje in vzdrževanje tekstila, v
katerem je zastopana Zveza potrošnikov Slovenije – društvo, in v odboru za
igrače, v katerem je zastopan Zavod za varstvo potrošnikov. Napredek je bil
storjen na evropski ravni, kjer v organizaciji ANEC od februarja 2005 slovenske
potrošnike zastopa Zveza potrošnikov Slovenije – društvo. 
Cilji in usmeritve Republike Slovenije na področju
standardizacije so: 
-       
vzpodbujanje vključevanja interesov potrošnikov v procese
standardizacije; 
-       
zagotavljanje podpore sodelovanju predstavnikov potrošnikov v procesih
standardizacije na vseh ravneh (nacionalni, evropski in mednarodni ravni); 
-       
zagotavljanje podpore aktivnostim z namenom izobraževanja predstavnikov
potrošnikov o standardizaciji, standardih in možnostih vplivanja potrošnikov na
vsebino evropskih in mednarodnih standardov; 
-       
vzpostavitev evropsko primerljive infrastrukture – potrošniškega odbora
v okviru SIST, v katerem bodo zastopani predstavniki ministrstev, zadolženih za
pripravo tehničnih predpisov, inšpektoratov (TIRS, ZIRS, IRSOP), Urada RS za
varstvo potrošnikov, nevladnih potrošniških organizacij, zavarovalnic
(električne inštalacije, zaščita pred delovanjem strele), certifikacijskih
organov in predstavniki preskusnih laboratorijev. 
Potrošniški odbor v okviru SIST bo skrbel: 
-       
za usklajeno delovanje predstavnikov potrošnikov v okviru
standardizacije na nacionalni ravni; 
-       
za sodelovanje pri pripravi nacionalnih stališč in zastopanje
nacionalnih stališč na mednarodni (ISO/COPOLCO) in evropski ravni (ANEC) pri
pripravi politik in strategij na področju standardizacije; 
-       
za sodelovanje pri pripravi evropskih in mednarodnih standardov v
delovnih skupinah CEN, CENELEC, ETSI, ISO in IEC.
4.1.6 Vzgoja in izobraževanje
Potrošniška vzgoja in izobraževanje sta sestavna dela varstva
potrošnikov. Omenjajo ju že Smernice Združenih narodov o varstvu potrošnikov
leta 1986, ki napotujejo vlade, da potrošniško vzgojo vključujejo v nacionalne
sisteme osnovnega izobraževanja. Istega leta je bila v EU sprejeta prva
Resolucija Sveta o potrošniški vzgoji v osnovnem in srednjem izobraževanju,
leta 1995 druga, ki razširja koncept potrošniške vzgoje, tako da vključuje
vseživljensko izobraževanje odraslih, poudarja pa tudi pomen pravice
potrošnikov do obveščenosti. Z Amsterdamsko pogodbo, je postala potrošniška
vzgoja tudi eden od splošnih ciljev varstva potrošnikov. Amsterdamska pogodba
vsebuje posebno določbo v členu 153, ki pravi, »da bo Evropska skupnost
podpirala varovanje zdravja, varnosti in ekonomskih interesov potrošnikov, kot
tudi pravico potrošnikov do obveščenosti, vzgoje in izobraževanja ter
interesnega združevanja«. 
Med naloge šolskih sistemov, kot nosilcev izobraževanja, sodi
tudi vzgoja otrok v samostojno misleče in informirane potrošnike z razvitimi
sposobnostmi razlikovanja. Šolski sistemi lahko zagotovijo mladostnikom, da
dovolj zgodaj prepoznajo svojo vlogo, ki jo imajo v sodobni družbi kot
potrošniki, ki vključuje pravice, pa tudi odgovornost oziroma dolžnosti. Šolski
sistemi lahko posredujejo temeljna znanja o medsebojnem prepletanju delovanja
družbe in ekonomije: kakšna je vloga podjetij v gospodarstvu, kakšno vlogo ima
država v družbi in čemu se združujejo potrošniki v interesna združenja. So
tisto okolje, kjer mladostniki lahko pridobijo temeljna znanja na področjih,
kot so pravice, ki pritičejo potrošnikom iz predpisov, ki urejajo varstvo
potrošnikov, upravljanje z ekonomskimi viri, še posebej z lastnim denarjem in
družinskim proračunom, vloga oglaševanja na trgu in njegov vpliv na nakupne
odločitve potrošnikov, vpliv sodobnega porabništva (konsumerizem) na družbo in
okolje, razmerja med ceno in kakovostjo proizvodov in storitev ter odnosom med
prehrano in zdravjem. Šole lahko bistveno pripomorejo k razvijanju vrednostnih
sistemov in moralnih kodov mladostnikov v povezavi z njihovimi potrošniškimi
navadami. Potrošniški življenjski stili, še posebej pri mlajših generacijah, ki
fiksirajo svoje identitete v proizvodih, ki jih kupujejo (pomen blagovnih
znamk), namreč vse bolj postajajo mehanizem družbenega povezovanja in
razlikovanja. 
Posredovanje ustreznih znanj je del potrošniške vzgoje, drugi
enako pomemben del je razvijanje funkcionalnih sposobnosti, če naj bi učenci in
učenke kasneje ustvarjalno in odgovorno prispevali k družbi. Sem sodijo
sposobnosti, kot so: kako preudarno nakupovati, kjer je še posebej pomembno
obvladovanje novih informacijskih tehnologij (npr. internetna prodaja); kako
razlikovati med proizvodi ali storitvami iste skupine glede na ceno, kakovost,
pa tudi glede vpliva na okolje; kako varno in odgovorno uporabljati proizvode
in storitve; kako razlikovati med željami in potrebami in nenazadnje tudi, kako
uveljavljati svoje pravice, npr. napisati pritožbo; kako izpolnjevati obrazce
(funkcionalno opismenjevanje) itd. 
O ugodnih učinkih izobraževanja za dvig funkcionalne
pismenosti obstaja v svetu vrsta empiričnih analiz, med zadnjimi so predvsem
analize OECD, zlasti raziskava o funkcionalni pismenosti iz leta 2000 ter
študija o kazalcih izobraževanja iz leta 2002. Te kažejo na eni strani velik
prispevek izobraževanja oziroma širše – človeškega kapitala – h gospodarski
rasti, velike stopnje donosa naložb v izobraževanje ter velik vpliv
porazdelitve človeškega kapitala (izobrazbe, funkcionalne pismenosti itd.) na
dohodkovno neenakost.
4.1.6.1 Varstvo potrošnikov na področju vzgoje in izobraževanja
v Republiki Sloveniji
V Republiki Sloveniji šolski sistem vključuje vsebinski okvir
varstva potrošnikov v okviru predmeta gospodinjstvo v 5. in 6. razredu osnovne
šole, pri katerem učenke in učenci razvijajo osnovne sposobnosti razumevanja,
uporabe, načelnega povezovanja za racionalno zadovoljevanje temeljnih potreb z
viri, se naučijo sprejemati in ovrednotiti odločitve, ki temeljijo na znanju o
osebni in družinski ekonomiki, potrebah, željah, ciljih, vrednotah in
razpoložljivih virih ter tudi na znanju o oglaševanju proizvodov in storitev in
vplivu slednjega na potrošnika. Osnovni cilji kritičnega presojanja so povzeti
tudi v nekaterih medpredmetnih »kroskurikularnih« vsebinah, ki stremijo za
ciljem, da v obdobju šolanja otrokom pomagajo do odgovornega, vsestranskega
odnosa do okolja, ki jih obdaja. Področja varstva potrošnikov se posredno
dotika vrsta izbirnih predmetov v zadnji triadi osnovne šole (filozofija za
otroke, okoljska vzgoja, vzgoja za medije, državljanska vzgoja, v pripravi je
tudi izbirni predmet podjetništvo …). 
V srednjem šolstvu, ki je v Republiki Sloveniji kot drugod v
EU raznoliko, prinašajo »trdne sklope« iz področja varstva potrošnikov zaenkrat
predvsem šolski programi ekonomske usmeritve, medtem ko ostala populacija
nekatere vsebine varstva potrošnikov sprejema le v okviru obveznih izbirnih vsebin,
ki so skupne vsem tipom srednjih šol, na primer, zdravstvena vzgoja. 
Na področju izobraževanja odraslih je dvig splošne ravni
pismenosti – tudi funkcionalne, ki je tesno povezana s »potrošniško«
pismenostjo – eden od osnovnih ciljev Nacionalnega programa izobraževanja
odraslih, kar je vsekakor potrebno v luči mednarodne raziskave o funkcionalni
pismenosti, ki je pokazala za Republiko Slovenijo nizko raven pisnih spretnosti
in močan medgeneracijski prenos pismenosti v družini (močan vpliv izobrazbe staršev
na pisne spretnosti otrok). 
Posredovanje znanj s področja varstva potrošnikov otrokom v
okviru šolskega sistema, kot tudi odraslim v okviru vseživljenjskega učenja,
povečuje pismenost in ima ugodne učinke na kakovost življenja, socialno
kohezijo, zdravje potrošnikov, odgovornejši odnos do okolja ter vpliva na
nekatere širše družbene procese s tem, da pripomore tudi k razvijanju
vrednostnih sistemov. Izobraževanje na področju varstva potrošnikov pa je
pomembno ne le za potrošnike vseh starostnih skupin, temveč tudi za učitelje v
okviru izobraževalnih sistemov, ponudnike blaga in storitev, nacionalne
regulatorje in vse, ki so odgovorni za izvrševanje zakonodaje s področja
varstva potrošnikov, vključno sodnike. 
Zato bo Republika Slovenija na področju vključevanja varstva
potrošnikov v vzgojo in izobraževanje zasledovala naslednje cilje in usmeritve:
-       
posvečanje pozornosti pri vključevanju vsebin, ki vzgajajo mlade v
informirane, osveščene, odgovorne in samozavestne potrošnike v okviru programov
dodatnega izobraževanja učiteljev osnovnega in srednjega šolskega sistema; 
-       
povečanje pozornosti pri vključevanju »trdnih sklopov« s področja
varstva potrošnikov v obvezne izbirne vsebine v okviru celotnega srednjega
šolskega sistema; 
-       
vzpodbujanje in podpiranje projektnih aktivnosti nevladnih potrošniških
organizacij s ciljem obveščanja in izobraževanja potrošnikov v okviru
zagotavljanja javne službe (izdaja brošur, zloženk itd.); 
-       
podpora predlogu Evropske komisije o preoblikovanju obstoječih programov
Socrates in Leonardo da Vinci v integrirani program o vseživljenjskem učenju.
4.1.7 Potrošnik in varstvo okolja
4.1.7.1 Trajnostna potrošnja
Okolje predstavlja temelj, na katerem so grajene človeške
družbe. Z gospodarsko rastjo se povečujejo poraba naravnih virov in pritiski na
okolje, zato v razvitem svetu že prihaja do zavestnega ter odgovornega ravnanja
na področju rabe naravnih virov zlasti preprečevanja nastajanja in recikliranja
odpadkov, spodbujanja energetsko in surovinsko manj intenzivnih novih
tehnologij in proizvodnje in spodbujanja trajnostne potrošnje s strani
potrošnikov. Trajnostna potrošnja je podmena trajnostnega razvoja, ki narekuje
potrošnikom, da privzamejo način življenja in potrošniške navade, ki spoštujejo
naravne omejitve. Trajnostna potrošnja skupaj s trajnostno proizvodnjo sta tudi
predpogoj za uresničevanje trajnostnega razvoja, ki se po podatkih Poročila o
razvoju v Sloveniji ne uresničuje v celoti (UMAR). Trajnostna potrošnja in
proizvodnja zahtevata celostni pristop, saj se vprašanja trajnostnega obnašanja
dotikajo vseh politik in vseh sektorjev in vseh ljudi. Na splošno rečeno, gre
tako za zmanjšanje porabe energije kot surovin, naravnih virov in nastajanja
odpadkov. Za trajnostno ravnanje potrošniki potrebujejo poleg možnosti izbire
tudi ustrezne informacije, ki jih obveščajo, seznanjajo in poučujejo tako o
vplivu proizvodov na zdravje in okolje, kakor tudi o vplivu na okolje in
zdravje posameznikovega lastnega ravnanja in obnašanja pri rabi izdelkov in
virov. Ob tem je pomembno, da posamezniki prevzamejo odgovornost za trajnostno
potrošnjo dobrin in storitev. 
Na Svetovnem vrhu o trajnostnem razvoju (Johannesburg, 2002)
so se države podpisnice vključno Republika Slovenija dogovorile in obvezale k
spodbujanju trajnostnih vzorcev obnašanja in trajnostne proizvodnje s pripravo
10-letnega okvirnega programa trajnostne potrošnje in proizvodnje. Evropska
komisija priporoča, da se trajnostna potrošnja vidneje uvrsti v strategije
trajnostnega razvoja držav članic, saj se je EU zavezala predstaviti se kot
zgledna in vodilna regija pri doseganju trajnostne potrošnje. Politika
trajnostne potrošnje in proizvodnje se v EU vodi kot del aktivnosti EU v okviru
WSSD (World Summit on Sustainable Development) oziroma v okviru trajnostnega
razvoja. Republika Slovenija je v letu 2004 tvorno vsebinsko prispevala v
publikacijo »Sustainable Consumption and Production in the European Union«, ki
so jo predstavili tudi na srečanju CDS (UN Commission on Sustainable
Development) v New Yorku aprila 2005. 
Za dosego ciljev trajnostne potrošnje je potrebno potrošnike
kontinuirano izobraževati, informirati in osveščati za pridobivanje veščin in
znanja, ki bodo potrošnikovo izbiro na trgu, uporabo izdelkov in odlaganje
odpadkov usmerili k trajnostno naravnanemu ravnanju. K temu bo prav gotovo
pripomogel »Priročnik o trajnostni potrošnji«, ki ga je pripravilo Ministrstvo
za okolje in prostor (MOP) in katerega osnovni cilj je opozoriti potrošnike, da
postanejo bolj pozorni na okolje v svojih vsakodnevnih življenjskih situacijah
in odločitvah in kako naj ravnajo v vsakodnevnem življenju, da bodo negativni
vplivi na okolje manjši ali celo odpravljeni. MOP pripravlja tudi druga gradiva
za razvijanje okoljske zavesti potrošnikov. Poleg tega se z nekaterimi
nevladnimi okoljskimi organizacijami ter z Mestno občino Ljubljana že dogovarja
o možnosti vzpostavitve prvega okoljskega centra v Sloveniji, ki naj bi
potrošnikom posredoval najrazličnejše okoljske informacije in nudil zelene
nasvete. Pobudo podpira tudi Urad RS za varstvo potrošnikov.
4.1.7.2 Trajnostna proizvodnja
Integralna (okoljska) politika do proizvodov predstavlja
mehanizme, s katerimi se bo čimbolj zmanjšalo okoljske vplive proizvodov v
njihovem celotnem življenjskem krogu, to je od pridobivanja surovin za
materiale do proizvodnje, prodaje in uporabe proizvodov ter ravnanja z odpadki
do končnega odlaganja. Obsega tako obvezne kot neobvezne mehanizme, pri čemer
je za primerno vpeljavo neobveznih mehanizmov treba zagotoviti ustrezno raven
okoljske zavesti tako potrošnikov kot tudi gospodarskih subjektov. 
V svoji integralni politiki do proizvodov EU postavlja
predvsem naslednje osnovne cilje: 
-       
spodbujanje proizvodnje okolju bolj prijaznih proizvodov; 
-       
spodbujanje primernejšega ravnanja podjetij z okoljem in obveščanje
javnosti o vplivih njihovih dejavnosti na okolje; 
-       
dvigovanje okoljske zavesti potrošnikov in gospodarskih subjektov. 
V Republiki Sloveniji se bodo prioritetno zagotavljali ti
cilji za proizvode, ki rabijo energijo, za proizvode široke potrošnje z velikim
vplivom na okolje ter za proizvode, ki se pogosto naročajo v okviru javnih
naročil, z naslednjimi ukrepi: 
-       
vzpostavitev in delovanje sistema za podeljevanje znaka EU za okolje ter
spodbujanje organizacij, za označitev svojih proizvodov; 
-       
vzpostavitev in delovanje sistema za okoljsko ravnanje in presoje (EMAS)
ter spodbujanje organizacij za vključitev v ta sistem; 
-       
prilagoditev javnih naročil državnih organov (javne uprave) za naročanje
proizvodov, ki so okolju bolj prijazni (»zelena« javna naročila); 
-       
določitev minimalnih okoljskih zahtev za določene proizvode; 
-       
vključitev načela »onesnaževalec plača« v cene proizvodov prek ustreznih
okoljskih taks; 
-       
promocija razmišljanja na način celotnega življenjskega kroga proizvoda.
Ob ustreznih pravnih okvirjih, upoštevanju vseh zunanjih
stroškov proizvodnje in potrošnje, tehnološkemu razvoju in spodbujanju
gospodarstva k družbeni odgovornosti in odgovornosti do okolja, večji okoljski
zavesti potrošnikov ter delovanju nevladnih okoljskih organizacij se odpirajo
možnosti višje kvalitete življenja, ki bi ob upočasnjeni rasti prebivalstva,
širjenju nizko surovinskih in energetskih tehnologij, produktov ter okoljsko
odgovornih življenjskih stilov lahko na planetarni in državnih ravneh izpolnila
kriterije trajnostnega razvoja. Proizvodnja in potrošnja sta neposredno
povezani s politiko varstva okolja. Ekonomska politika varstva okolja mora
vsebovati instrumente, ki tako proizvajalce kot potrošnike silijo oziroma
stimulirajo k trajnostni proizvodnji oziroma potrošnji. Le-ti lahko spodbujajo
bolj racionalno uporabo naravnih virov ali oglašujejo okolju prijazne izdelke
(s tem, da jih naredijo bolj konkurenčne in ustvarijo trg za njih).
4.1.7.3 Razvijanje in vzpodbujanje okoljske zavesti
Pomemben dejavnik v zadevah varstva okolja, ki po eni strani
prispeva k dvigu družbene občutljivosti za okoljske probleme, po drugi strani
pa spodbuja k participaciji v postopkih odločanja, je vsekakor javnost. V
skladu z načelom javnosti je na najširši možen način opredeljena pravica
javnosti do dostopa do okoljskih podatkov, udeležbe v postopkih odločanja,
povezanih s posegi v okolje, in dostopa do sodne pravice. K takšnemu odpiranju
je zavezana vsaka moderna demokratična država. V pogojih članstva v EU ali
sklenjene ustrezne mednarodne pogodbe pa nekatere teh pravic dobijo tudi
državljani teh držav, torej tudi državljani Republike Slovenije. Navedeno
načelo izhaja iz Aarhuške konvencije in direktiv EU, ki se nanašajo na pravico
javnosti do podatkov, do udeležbe v postopkih in do varstva njenih pravic. Načelo
varstva pravic obsega pravice posameznika, da varuje svojo ustavno pravico do
zdravega življenjskega okolja, ki je hkrati tudi ena od osmih univerzalnih
potrošniških pravic, in na določen način uvaja to pravico kot eno od osnovnih
človekovih pravic. 
Izboljšanje sodelovanja in partnerstva med različnimi
družbenimi skupinami in nevladnimi organizacijami ter pospeševanje boljšega
razumevanja in udeležbe v okoljskih zadevah med evropskimi državljani zahteva: 
-       
zagotovitev dostopa do informacij v skladu z Aarhuško konvencijo o
dostopu do informacij, sodelovanju javnosti v odločanju in dostopu do sodišča v
okoljskih zadevah – s strani vseh držav članic EU; 
-       
podporo zbiranja dostopnih informacij za državljane o stanju in trendih
v okolju v povezavi s socialnimi, gospodarskimi in zdravstvenimi trendi; 
-       
splošno okoljsko ozaveščanje; 
-       
razvijanje splošnih pravil in načel dobrega gospodarjenja z okoljem v
postopkih dialoga. 
Odgovornost za okolje nosijo trije najpomembnejši udeleženci
na trgu: država, proizvajalci in potrošniki. Slednji vplivajo na okolje s
potrošnjo proizvodov in dobrin. Potrošniki za svojo materialno blaginjo
potrebujejo dobrine in storitve, vendar je po drugi strani njihova blaginja
odvisna od zdravega okolja, še bolj pa je od zdravja okolja odvisna blaginja
prihodnjih generacij. Potrošniki so tudi tista ciljna skupina, ki s svojo kupno
močjo določa končno povpraševanje po vrsti in kakovosti proizvodov in storitev.
Raziskave Eurobarometra kažejo, da kar 68% evropskih potrošnikov meni, da bi
bilo potrebno zmanjšati sedanji obseg človeških aktivnosti, da bi na ta način
zmanjšali vplive na okolje in kar tri četrtine jih podpira ekološke takse. 
Statistični podatki o trendih vzorcev potrošnje slovenskih
potrošnikov kažejo, da smo državljani Slovenije še daleč od evropsko naravnane
trajnostne družbe. Po podatkih Statističnega urada RS se Republika Slovenija s
350 kg odpadkov letno na prebivalca uvršča v sam evropski vrh, število osebnih
avtomobilov na 100 prebivalcev se vsako leto poveča za 10% in smo v letu 2004
imeli že 915.000 osebnih avtomobilov.
4.1.7.4 Usmeritve na področju trajnostne potrošnje v Republiki
Sloveniji
Spodbujanje trajnostne potrošnje mora postati enakovredno
delovno področje v okviru pristojnih resorjev. 
S ciljem vzpostavljanja trajnostnega vzorca potrošnje v
Republiki Sloveniji je v prihodnosti potrebno: 
-       
nuditi potrošnikom več objektivnih, agregatnih informacij o življenjskem
ciklu proizvodov (načrtovanje, proizvodnja, uporaba in odlaganje), pri čemer je
zelo pomembno označevanje proizvodov (ekološko označevanje), navodila za varčno
in učinkovito uporabo proizvodov, storitev (glavno breme odgovornosti sloni na
proizvajalcih in ponudnikih blaga in storitev na eni strani, ter na potrošnikih
na drugi strani); 
-       
vzpodbujati manjšo rabo in porabo naravnih (obnovljivih in
neobnovljivih) virov; 
-       
ustvarjati pogoje za trajnostno mobilnost; 
-       
ustvarjati ponudbo dostopnih, alternativnih, kakovostnih proizvodov
namesto množice cenenih proizvodov nižje kakovosti in kratko življenjsko dobo
(prednost kvalitete pred kvantiteto) ter spodbujati razvoj v smeri
dematerializacije proizvodnje (ponudba kakovostnih storitev namesto
proizvodov); 
-       
uveljavljati zelena javna naročila v celotnem javnem sektorju. 
Ukrepi Republike Slovenije z vidika realizacije koncepta trajnostne
potrošnje bodo na osnovi Resolucije o nacionalnem programu varstva okolja
(ReNPVO) v prihodnjem petletnem obdobju usmerjeni v: 
-       
ozaveščanje in informiranje potrošnikov s ciljem razvijanja veščin za
trajnostno uporabo proizvodov in storitev; 
-       
vzdrževanje sistema EU za podeljevanje znaka za okolje; 
-       
zelena javna naročila; 
-       
informiranje o varčni rabi goriv in emisijah CO2 novih
osebnih vozil na spletni strani MOP; 
-       
postopno uvajanje elementov integralne politike EU do proizvodov; 
-       
razvijanje zavesti potrošnikov v zvezi z možnostmi iz Pravilnika o
načinu delitev in obračunu stroškov za toploto v stanovanjskih in drugih
stavbah z več odjemalci in o predpisih o energijskih nalepkah in minimalni
energijski učinkovitosti; 
-       
vzpostavitev okoljskega centra z nevladnimi okoljskimi organizacijami.
4.1.8 Varstvo potrošnikov na stanovanjskem področju
Stanovanje ima kot posebna socialna dobrina v vsaki družbi
poseben pomen. Je pomemben element socialne varnosti in dostojanstva
posameznika. Evropska socialna listina med 31 taksativno naštetimi pravicami
navaja tudi, da ima vsakdo pravico do nastanitve, države pogodbenice, članice
Sveta Evrope, med katerimi je tudi Republika Slovenija, pa zavezuje, da bodo
sprejele ukrepe, ki bodo zagotavljali dostopnost do primernega stanovanja tudi
za tiste, ki nimajo zadostnih sredstev. Obveznost Republike Slovenije za
ustvarjanje možnosti, da si državljani pridobijo primerno stanovanje, pa izhaja
tudi iz 78. člena Ustave Republike Slovenije. 
Slovenski nepremičninski trg se sicer s sprejeto novo
zakonodajo postopoma ureja, vendar je še vedno netransparenten. Cene za
kvadratni meter stanovanja se po neuradnih podatkih gibljejo od 1.500 do 2.000
evrov in več, če gre za nadstandardno zidavo pa tudi 3000 evrov in več. Cene se
zadnjih nekaj let v povprečju dvigujejo za približno 5% na letni ravni. Cene v
Ljubljani so tudi za 50% višje kot drugje v Republiki Sloveniji. Cena za
kvadratni meter stanovanjske površine stane slovenskega potrošnika v primerjavi
z njegovo povprečno plačo veliko več kot v EU, bistvena razlika pa je še, da je
v velikih evropskih prestolnicah mogoče kupiti poleg zelo drage tudi poceni
nepremičnino, če ta ne zaseda neke pomembne lokacije, medtem, ko so pri nas vse
nepremičnine in povsod zelo drage. V Sloveniji zgradimo na leto tri nova
stanovanja na tisoč prebivalcev, v EU pa pet. 
V letu 2003 je bil sprejet nov Stanovanjski zakon (Uradni
list RS, št. 69/03 in 18/04), ki je posegel v ne dovolj urejena razmerja med
etažnimi lastniki stanovanj in upravniki. Izkušnje desetletnega obdobja
izvajanja prejšnjega Stanovanjskega zakona so pokazale, da so bila razmerja med
upravnikom večstanovanjskih hiš etažnimi lastniki pogosto premalo obvezujoča
tako za upravnika, kot za lastnike stanovanj. Pomanjkljiva je bila razmejitev ukrepov
in posegov, ki potrebujejo soglasje vseh solastnikov večstanovanjske hiše in
tistih, za katere zadostuje soglasje večine solastnikov. Poleg tega tudi ni
bilo dovolj zainteresiranosti lastnikov za medsebojno sodelovanje pri skupnem
urejanju medsebojnih razmerij. 
V novi Stanovanjski zakon so vgrajene številne novosti,
katerih cilj je zagotavljanje učinkovitejšega upravljanja večstanovanjskih hiš.
Etažni lastniki morajo, tako kot to sicer določa že stvarnopravni zakonik,
skleniti pogodbo o medsebojnih razmerjih. Zelo pomemben nov inštrument pri
zagotavljanju vzdrževanja večstanovanjskih stavb je obvezno oblikovanje
rezervnega sklada, s katerim naj bi se zagotovilo zbiranje sredstev za
vzdrževalna dela na hiši v skladu s planom vzdrževanja. Etažni lastniki
vplačujejo v rezervni sklad najmanj znesek, ki je določen s podzakonskim
predpisom. Da bi se zagotovila transparentnost in varnost sredstev lastnikov se
vplačila v rezervni sklad vodijo knjigovodsko ločeno od drugih vplačil etažnih
lastnikov iz naslova obratovanja in vzdrževanja večstanovanjske stavbe. 
V letu 2003 je bil sprejet Zakon o nepremičninskem
posredovanju (Uradni list RS, št. 42/03), ki z uvajanjem standardov kakovosti
storitev posredovanja nepremičnin ščiti potrošnika (kupca), ki pri nakupu, oddaji,
prodaji, najemu nepremičnine uporablja storitve nepremičninskih družb. Razlogi
za zakonsko določanje pogojev za opravljanje storitev nepremičninskega
posredovanja so bili v prvi vrsti udejanjanje načela varstva potrošnikov, glede
na neizoblikovanost in nezadostnost dobrih poslovnih običajev, neizdelanost
nadzornih mehanizmov in posebnost velikega števila posrednikov na slovenskem
nepremičninskem trgu, pogosto brez potrebnih znanj in izkušenj na tem področju,
kar je v preteklosti rezultiralo v številnih primerih nekakovostnih in z vidika
pravne varnosti udeleženih oseb vprašljivih storitev posredovanja nepremičnin,
ter velikokrat zlorabljenega zaupanja potrošnika kot naročitelja storitve. Že
leta 1997 je Zveza potrošnikov Slovenije – društvo po naročilu ministrstva za
okolje izdelala analizo slovenskega trga nepremičnin, s katero so se zbirala
mnenja potrošnikov, ki so uporabili storitev posrednikov, analizirale vsebine
pogodb, ter na ta način naredile posnetek stanja na trgu nepremičnin z vidika
varstva potrošnikov. 
Poglavitne rešitve, ki jih je zakon prinesel, so določbe, ki
zavezujejo nepremičninske družbe, da nepremičninski posredniki zanje opravljajo
storitve posredovanja v prometu nepremičnin samo na podlagi zaposlitve z njimi
ali na drugi pravni podlagi, da upoštevajo zakonsko določeno najvišje dovoljeno
plačilo oziroma provizijo (največ 4% od vrednosti nepremičnine), ter da so
odgovorne za škodo, ki jo povzroči nepremičninski posrednik, ki za
nepremičninsko družbo opravlja posle v prometu z nepremičninami in morajo biti
tudi zavarovane v ta namen. Posredniki morajo imeti obvezno licenco pristojnega
ministrstva za okolje in prostor, morajo biti vpisani v imenik nepremičninskih
posrednikov pri pristojnem ministrstvu in morajo imeti zavarovano odškodninsko
odgovornost. Nepremičninska družba sme pričeti z opravljanjem storitve
posredovanja nepremičnin, le če ima zagotovljene ustrezne prostore in opremo.
Na ta način zakon potrošnikom v razmerju s posrednikom zagotavlja večjo pravno
varnost pri nakupu ali prodaji nepremičnine. Zakon predpisuje nepremičninskim
družbam tudi vodenje evidenc o vseh cenah, doseženih pri posredovanju v prometu
z nepremičninami. 
V letu 2004 sprejeti Zakon o varstvu kupcev stanovanj in
enostanovanjskih stavb (Uradni list RS, št. 18/04) popolnoma na novo ureja
pravna razmerja med prodajalcem (investitorjem) stanovanja in kupcem oziroma
potrošnikom z namenom celovite zaščite kupcev pred tveganji v zvezi s
prodajalčevo izpolnitvijo obveznosti. Zakon ureja primere, ko si investitorji,
ki gradijo stanovanjske stavbe z namenom prodaje, del finančnih virov za
financiranje gradnje zagotovijo tako, da sklepajo pogodbe o prodaji posameznih
delov (posameznih stanovanj oziroma poslovnih prostorov) še pred končanjem
gradnje. Kupci pa se zavežejo del kupnine plačati še pred izročitvijo
stanovanja, ki je predmet prodaje. V takem primeru je kupec izpostavljen precej
večjemu tveganju, kot v primeru nakupa stavbe oziroma posameznega dela stavbe,
ki je že zgrajena. Tveganja so lahko povezana z investitorjevo finančno
nesposobnostjo dokončati gradnjo. Ta tveganja za kupce so se v najbolj skrajni
obliki izrazila v aferi Zbiljski gaj, ko je investitor postal plačilno
nesposoben, zaradi česar je bil začet stečajni postopek. Druga tveganja so
povezana z investitorjevo nesposobnostjo opraviti vsa pravna dejanja, ki so
potrebna, da se zadosti pogojem za vpis etažne lastnine na objektu v zemljiško
knjigo ali pa se odražajo v nesposobnosti investitorja uresničiti morebitne
zahtevke iz naslova odgovornosti za stvarne napake, najpogosteje zaradi
najemanja finančno šibkih izvajalcev. 
Čeprav v širšem civilno pravnem sistemu Republike Slovenije
že obstajajo instituti, ki omogočajo zaščito kupcev pred tveganji, ki so jim
izpostavljeni pri nakupu novogradenj, je pred sprejetjem zakona prevladovala
tendenca, da so investitorji kot močnejše pogodbene stranke pravna razmerja s
kupci pogosto urejali tako, da so s prodajnimi pogodbami v čim večji možni meri
izključili oziroma omejili morebitne pravice kupcev. Poglavitne rešitve, ki jih
je zakon prinesel, so, da prodajalec ne more zahtevati plačila kupnine (razen
morebitne are, ki ne sme presegati 10 odstotkov kupnine), če ni sam hkrati
sposoben v celoti in pravilno izpolniti svoje obveznosti do kupca (mu izročiti
nepremičnino z lastnostmi, določenimi v pogodbi, in mu omogočiti pridobitev
lastninske pravice na nepremičnini, ne da bi bila ta pravica obremenjena ali
omejena s pravicami tretjih). Drugačen dogovor pogodbenih strank je dopusten
samo, če prodajalec kupcu zagotovi ustrezen instrument za zaščito pred tveganji
prodajalčeve neizpolnitve, bodisi bančno garancijo, bodisi storitve in druge
pravice po pogodbi o oblikovanju skrbniškega računa.
4.1.8.1 Cilji in usmeritve
S ciljem zagotavljanja višje ravni varstva potrošnikov na
stanovanjskem področju bo Republika Slovenija usmerile ukrepe v: 
-       
spremembe in dopolnitve Stanovanjskega zakona z namenom izboljšanja
pravic najemnikov v najemnih razmerjih; 
-       
spremembe in dopolnitve Zakona o nepremičninskem posredovanju z namenom
povečanja števila sankcij za kršitve določb zakona s strani nepremičninskih
družb; 
-       
novelacijo Nacionalnega stanovanjskega programa s ciljem uvedbe čimveč
novih modelov za povečanje ponudbe neprofitnih najemnih stanovanj, kar je eden
od glavnih ciljev prihodnje stanovanjske politike. 
Z vidika varstva potrošnikov stanovanje kot posebna socialna
dobrina zahteva, da se v stanovanjski politiki države ustrezno udejanjajo tudi
načela varstva potrošnikov in to v številnih vsebinsko zaokroženih sklopih na
stanovanjskem področju, ki postavljajo potrošnika v različne vloge kot npr.
vlogo pričakovalca stanovanja, vlogo kupca stanovanja, vlogo najemnika. 
Kot osrednje vsebinsko izhodišče stanovanjske politike
države, ki po vsebini udejanja načela varstva potrošnika in ki je skupno vsem
vlogam potrošnika na stanovanjskem področju (pričakovalec, kupec, lastnik,
najemnik, podnajemnik), je nedvomno ustvarjanje normalnih tržnih razmer na
stanovanjskem področju, kar predpostavlja povečano ponudbo komunalno
opremljenih zemljišč za stanovanjsko gradnjo, zagotavljanje prostorskih
ureditvenih načrtov, dvig kakovosti stanovanjske arhitekture, racionalizacijo
upravnih postopkov, ustalitev cen stanovanj na nekoliko nižjih ravneh, varnost
stanovanjskega najema, socialno vzdržne najemnine, preprečevanje oderuštva in
odzivnost socialne politike na stanovanjskem področju na ekonomski in socialni
položaj »stanovanjskega potrošnika«, davčno preglednost, pa tudi smotrno
organiziranost stanovanjskega področja, odprtega konkurenci in ki naj v izhodišču
zagotavlja enak položaj vsem, ki svojo poslovno priložnost iščejo na
stanovanjskem področju. Država se mora spopasti z interesi, ki sedaj
obvladujejo stanovanjsko gradnjo in ohranjajo visoke cene stanovanj, ki jih
držijo tudi počasni upravni postopki, neobstoj urbanističnih načrtov, itd. 
Vse našteto, kar ima za cilj normalizacijo stanovanjskega
tržišča, zahteva tudi ustrezno normativno podporo s strani države, še posebej v
Stanovanjskem zakonu, Zakonu o nepremičninskem posredovanju, Zakonu o graditvi
objektov, Zakonu o urejanju prostora, Zakonu o nepremičninskem posredovanju ter
Zakonu o varstvu kupcev stanovanj in enostanovanjskih stavb, pa tudi v
številnih podzakonskih predpisih s stanovanjskega področja. 
Pri pripravi naštetih zakonov in številnih podzakonskih
prepisov, sprejetih v zadnjih letih, je bilo sicer eno od vodil tudi
upoštevanje načel varstva potrošnikov, vendar kaže ob načrtovani novelizaciji
zakonodaje s tega področja preveriti ustreznost vseh zakonskih instrumentov
oziroma zagotoviti vse potrebne spremembe in dopolnitve povsod tam, kjer so se
pokazale nedomišljenosti v sistemskih in izvedbenih rešitvah. 
S ciljem zagotavljanja višje ravni varstva potrošnikov na
stanovanjskem področju bo Republika Slovenija: 
-       
pri spremembah in dopolnitvah Stanovanjskega zakona preverila in po
potrebi dogradila rešitve, ki zadevajo delitev stroškov upravljanja, položaj
najemnikov in podnajemnikov, preprečevanje oderuštva na najemninskem področju; 
-       
pri spremembah in dopolnitvah Zakona o nepremičninskem posredovanju
preverila ustreznost instrumentov, ki zagotavljajo varstvo javnega interesa na
področju nepremičninskega posredovanja in varstvo pravic potrošnika, naročnika
storitev nepremičninskega posrednika oziroma nepremičninske družbe; 
-       
pri spremembah in dopolnitvah Zakona o varstvu kupcev stanovanj in
enostanovanjskih stavb zagotovila večjo uravnoteženost v porazdelitvi bremen
med strankami; 
-       
pri pripravi Strategije razvoja Slovenije oziroma v Nacionalnem
stanovanjskem programu upoštevala v ukrepih, ki naj podprejo normalizacijo
razmer na stanovanjskem trgu tudi vidik varstva potrošnika.
4.1.9 Varstvo potrošnikov na področju finančnih storitev
Finančne storitve so v svetu, kot tudi v Republiki Sloveniji,
v porastu in vključuje bančne storitve, odobritev kredita preko finančne ali
nefinančne institucije, opravljanje zavarovalnih poslov, pokojninsko
zavarovanje, naložbe denarja, pojavljajo pa se tudi novi finančni produkti, ki
so kombinacije bančnega in zavarovalnega sektorja. Zaradi svoje nematerialne
narave finančne storitve terjajo posebno visoko raven varstva potrošnikov, saj
potrošniki brez neodvisnega svetovanja pogosto nimajo možnosti, da sami ocenijo
kakovost in varnost ponujenih storitev. Oškodovanja potrošnikov so prav na
področju finančnih storitev največja, ker gre za dolgoročna in strokovno
(pravno in ekonomsko) zelo zahtevna pogodbena razmerja. Pretekle izkušnje v
zvezi z nepravilnostmi na trgu potrošniškega kreditiranja s strani nefinančnih
institucij (podjetij), ki so odobravale potrošnikom kredite brez dovoljenja
Urada RS za varstvo potrošnikov, na način da so obšle določbe Zakona o
potrošniških kreditih (Uradni list RS, št. 77/04 – uradno prečiščeno besedilo),
so pokazale na veliko ranljivost in močno podrejeno vlogo, ki jo imajo
potrošniki nasproti ponudnikom finančnih storitev na slovenskem trgu. Pokazale
so, da trg ne deluje samodejno in popolno, zgolj na osnovi tržnih zakonitosti
ponudbe in povpraševanja, da obstaja velika asimetrija med ponudniki, ki imajo
vse bolj sofisticirano znanje in veščine, in potrošniki, ki tega nimajo,
oziroma vsaj ne v takšnem obsegu, da bi se lahko ustrezno zaščitili pred
prevarami in goljufijami. S pristopom k EU se je odprl prost pretok finančnih
storitev, s čimer je slovenski potrošnik izpostavljen še večjim preizkušnjam,
zato bo nujno dvigniti raven varstva potrošnikov na tem področju. To je tudi
nujno za nemoteno delovanje notranjega trga in bo prineslo tako za potrošnike
kot za ponudnike enega od otipljivejših rezultatov njegove uresničitve. Stopnja
integracije finančnih storitev še ni dosegla tiste ravni, ki bi lahko dajala
maksimalne učinke enotnega trga. Med prednostnimi nalogami v naslednjih letih
pripravlja Evropska komisija nov pravni okvir za plačila na notranjem trgu
oziroma direktivo o plačilnih storitvah na notranjem trgu. Razlog priprave
novega pravnega okvirja za plačila na notranjem trgu je v nepopolnem delovanju
enotnega trga na tem področju. Evropska komisija želi zagotoviti enake pogoje
opravljanja plačilnih storitev na trgu EU in s tem povečanje konkurence med
ponudniki plačilnih storitev. Pomemben cilj pri tem je zagotoviti ustrezno
raven varstva potrošnikov in povečanje transparentnosti pri opravljanju teh
storitev. Za zagotovitev teh ciljev predlog direktive uvaja in ureja novo
kategorijo ponudnikov plačilnih storitev, to so plačilne institucije, ki bodo
morale za svoje delovanje na skupnem trgu EU pridobiti dovoljenje v domači
državi članici. Glavna načela, ki jih zasleduje nov pravni okvir so: veljavnost
pravil za vse ponudnike plačilnih storitev v EU, veljavnost za vse uporabnike
plačilnih storitev, veljavnost za vse vrste plačilnih storitev ter za plačilne
transakcije v vseh valutah. V letu 2005 je Svet EU namenil veliko pozornosti
predlogu nove direktivi o potrošniških kreditih, ki ureja problem precejšnjih
razlik v predpisih držav članic EU, ki se nanašajo na potrošniške kredite.
Popolna harmonizacija nacionalnih predpisov držav članic bi sicer omogočila
boljše delovanje notranjega trga in s tem povečan obseg čezmejnega trgovanja,
vendar pa si je pri tem potrebno prizadevati, da popolna harmonizacija tega
področja ne bo šla na račun zmanjšanja že dosežene ravni varstva potrošnikov v
nekaterih državah članicah vključno z Republiko Slovenijo. Predlog nove
direktive spreminja obseg veljavnosti in posega na področje kreditnih
posrednikov. Prav tako vzpostavlja okvir za strukturirano informacijo za
potrošnika in povečuje katalog informacij, ki jih mora kreditodajalec
zagotoviti potrošniku. 
Cilji in usmeritve Republike Slovenije na področju varstva
potrošnikov v zvezi s finančnimi storitvami so: 
-       
sodelovanje pri sprejemanju predloga nove direktive o potrošniških
kreditih s ciljem ohranitve dosežene ravni varstva potrošnikov v Republiki
Sloveniji na tem področju ter prilagoditev nacionalne zakonodaje glede na
predlog nove direktive o potrošniških kreditih; 
-       
spremljanje in sodelovanje pri pripravi novega pravnega okvira za
plačila na notranjem trgu oziroma predloga direktive o plačilnih storitvah na
notranjem trgu, pri čemer se bo Republika Slovenija zavzemala za
transparentnost pri opravljanju teh storitev; 
-       
podpora analizam in spremljanju trga finančnih storitev z vidika varstva
pravic in ekonomskih interesov potrošnikov ter razvijanja svetovanja
potrošnikom na področju finančnih storitev v okviru izvajanja javnih služb.
4.2 Institucionalna krepitev nosilcev varstva potrošnikov
Varstvo potrošnikov se je v predpristopnem času
institucionaliziralo znotraj in zunaj državne uprave, vendar pa organizacijska
in funkcionalna struktura državnih organov in inšititucij, ki skrbijo za
varstvo potrošnikov še vedno ni ustrezno razvita, še vedno se pojavljajo
vprašanja pristojnosti, skoraj povsod pa prevladuje pomanjkanje tako človeških
kot tudi finančnih virov za izvajanje potrebnih nalog in operativno delo na
področju varstva potrošnikov. Na nezadostno administrativno usposobljenost
državnih organov na področju varstva potrošnikov je v predpristopnem času v
poročilih o napredku še posebej opozarjala tudi Evropska komisija, ki je
poudarjala, da je Slovenija sicer vzpostavila ustrezne strukture za varstvo
potrošnikov, da pa je potrebno te strukture okrepiti, tako glede človeških, kot
tudi finančnih virov, pri čemer je posebej omenjala Tržni inšpektorat RS in
Urad RS za varstvo potrošnikov. Tržni inšpektorat RS se je medtem okrepil,
predvsem z namenom zagotovljanja učinkovitega nadzora skladnosti proizvodov z
varnostnimi zahtevami, v okviru predpristopne pomoči je potekalo tudi
usposabljanje inšpektorjev, kadrovske kapacitete Urada pa so ostale
nespremenjene.
4.2.1 Urad RS za varstvo potrošnikov
Institucionalna osnova za varstvo potrošnika v okviru državne
uprave je bila vzpostavljena z ustanovitvijo Urada RS za varstvo potrošnikov,
ki je začel delovati leta 1996. Naloge in pristojnosti Urada so določene z
Uredbo o organih v sestavi ministrstev (Uradni list RS, št. 58/03, 45/04,
86/04, 138/04) v povezavi z Zakonom o državni upravi (Uradni list RS, št. 24/05
– uradno prečiščeno besedilo). Urad je organ v sestavi Ministrstva za
gospodarstvo, ki predstavlja nosilno ministrstvo za varstvo potrošnikov,
katerega vloga je načrtovanje, organiziranje, izvajanje, spremljanje in
vrednotenje politike varstva potrošnikov, Urad pa opravlja strokovne in upravne
naloge, ki se nanašajo na pripravo in izvajanje politike in programov varstva
potrošnikov v državnih organih, strokovnih organizacijah in nevladnih
organizacijah. Urad pripravlja koncesije in javne razpise za sofinanciranje
javnih služb, ki jih izvajajo nevladne organizacije. Urad opravlja tudi naloge
v zvezi z vzgojo in izobraževanjem in obveščanjem potrošnikov ter svetovanjem
potrošnikom, pri čemer dnevno izvaja telefonsko in pisno svetovanje za
potrošnike. Naloga Urada je tudi spremljanje in koordiniranje posameznih
dejavnosti ministrstev in strokovnih institucij pri izvajanju aktivnosti na
področju varstva potrošnikov, ter mednarodno sodelovanje na strokovnem in
upravnem področju z vidika varstva potrošnikov. Tu v ospredje prihaja predvsem
sodelovanje v delovnih telesih pri Evropski komisiji in v delovnih telesih
Sveta EU. Urad sodeluje, spodbuja in sofinancira razvoj nevladnih in
neprofitnih potrošniških organizacij. Urad izdaja tudi dovoljenja za
opravljanje storitev potrošniškega kreditiranja. Od leta 1998 dalje pri Uradu
kot posvetovalni organ deluje Strokovni svet za varstvo potrošnikov. Urad ima
trenutno sedem zaposlenih, kar že zdaj ne zadošča za opravljanje obstoječih
nalog. 
V okviru uresničevanja Resolucije o nacionalnem programu
varstva potrošnikov 2006–2010 se bo povečal obseg nalog v zvezi zagotavljanjem
izvajanja javnih služb v okviru nevladnega sektorja ter v zvezi s krepitvijo
koordinativne vloge na področju varstva potrošnikov, obenem pa bo urad prevzel
nove, dodatne in zahtevne naloge: 
-       
vzpostavitev javne sheme alternativnega reševanja sporov in izvajanje
nalog sekretariata; 
-       
vodenje aktivnosti v zvezi z analitičnim spremljanjem področja varstva
potrošnikov; 
-       
vodenje aktivnosti v zvezi z razvijanjem in vzpostavljanjem
informacijskega sistema v podporo spremljanja in analiziranja področja varstva
potrošnikov; 
-       
izvajanje nalog povezovalnega organa v okviru izvajanja Uredbe
2006/2004/ES. 
Za opravljanje obstoječih in načrtovanih novih nalog Urada RS
za varstvo potrošnikov bi bilo potrebno: 
-       
prednostno zagotoviti ustrezna finančna in materialna sredstva; 
-       
prednostno zagotoviti zaposlitev vsaj treh ustreznih strokovnjakov.
4.2.2 Inšpekcijske službe in drugi organi za tržni nadzor
Učinkovit nadzor proizvodov na trgu je ključnega pomena za
zagotavljanje varnosti potrošnikov. Poleg tega je nadzor na trgu osnovni
mehanizem za delovanje notranjega trga in vzpostavljanje ustrezne
konkurenčnosti gospodarstva. 
V Republiki Sloveniji izvajajo nadzor nad izvrševanjem
zakonov, drugih predpisov in splošnih aktov, ki urejajo varstvo potrošnikov
različni inšpektorati in drugi organi. 
-       
Tržni inšpektorat RS (generalni nadzor nad uresničevanjem določb, ki
vključujejo pravice in ekonomske interese potrošnikov, ki so zaobsežene v vrsti
zakonov in drugih predpisov, kot tudi nad skladnostjo neživilskih proizvodov z
varnostnimi zahtevami); 
-       
Zdravstveni inšpektorat RS (živila – zdravstvena ustreznost in varnost
živil in hrane, zdravstvena ustreznost izdelkov in snovi, ki prihajajo v stik z
živili, zdravstvena ustreznost pitne vode in omejevanje porabe alkohola;
neživila – kozmetični proizvodi, igrače, omejevanje uporabe tobačnih izdelkov,
kopalne vode, minimalni sanitarno-zdravstveni pogoji v objektih na področju
zdravstvene dejavnosti, sociale, dejavnosti otroškega varstva, vzgoje,
izobraževanja, gostinstva, turizma, higienske nege in kopališč, splošna varnost
proizvodov, RAPEX; nalezljive bolezni); 
-       
Veterinarska uprava RS (nadzor nad varnostjo mesa, živili živalskega
izvora in živalmi); 
-       
Inšpektorat RS za kmetijstvo, gozdarstvo in hrano (nadzor nad kakovostjo
kmetijskih pridelkov in živil); 
-       
Inšpektorat RS za okolje in prostor (med drugim nadzira stanovanjsko
področje, graditev objektov, elektroeergetiko, termoenergetiko in racionalno
porabo energije); 
-       
Inšpektorat RS za pošto in telekomunikacije (nadzor nad poštnimi
storitvami); 
-       
Urad RS za kemikalije (nadzor nad varnostjo kemikalij); 
-       
Agencija za zavarovalni nadzor (izvaja nadzor nad zavarovalnicami,
zavarovalno zastopniškimi, zavarovalno posredniškimi družbami, zavarovalnimi
zastopniki ter zavarovalnimi posredniki, ter nadzor nad pravnimi osebami, povezanimi
z zavarovalnicami); 
-       
Agencija za trg vrednostnih papirjev (nadzor nad trgom vrednostnih
papirjev); 
-       
Agencija RS za zdravila in medicinske pripomočke. 
Usmeritev inšpektoratov in drugih organov v prihodnjem
obdobju je zagotavljanje visoke ravni varnosti vseh proizvodov, namenjenih
potrošnikom in usklajeno delovanje.
4.2.3 Nevladne potrošniške organizacije
Nevladno potrošniško gibanje je element civilne družbe, ki
praviloma nima strogih institucionalnih oblik. V številnih državah, zlasti v
ZDA in državah EU zastopajo interese potrošnikov močne nevladne potrošniške
organizacije (NVPO), ki so pomemben dejavnik za razvoj varstva potrošnikov. V
posvetovalni skupini za varstvo potrošnikov pri Evropski Evropski komisiji je
zastopanih pet evropskih potrošniških organizacij, ki interese potrošnikov
zastopajo na evropski ravni. Delovanje dveh (BEUC in ANEC) finančno podpira
Evropska komisija. BEUC (Bureau Europeen des Unions de Consommateurs) velja za
krovno evropsko organizacijo. Članstvo v tej organizaciji je ekskluzivno, kar
pomeni, da je njena članica lahko le ena od nacionalnih potrošniških
organizacij iz vsake države EU. Slovenske potrošnike od leta 1995 dalje v BEUC
zastopa Zveza potrošnikov Slovenije – društvo. Glavna vloga BEUC-a je lobiranje
pri Evropski komisiji za zakonodajo, ki varuje in krepi položaj potrošnika na
trgu. Pri tem je pomembno poudariti, da imajo samo članice dostop do
raziskovalnega dela in različnih političnih dokumentov ter stališč BEUC, ki se
nanašajo na direktive, uredbe in druge pravne inštrumente EU, ko so ti že
sprejeti ali pa so šele v postopku nastajanja. Zveza potrošnikov Slovenije –
društvo je od leta 1991 tudi članica mednarodne potrošniške organizacije
Consumers International, ki združuje potrošniške organizacije (trenutno približno
270) na globalni ravni. Zveza potrošnikov Slovenije – društvo od februarja 2005
zastopa Republiko Slovenijo tudi v ANEC – evropski potrošniški organizaciji za
standarde. 
V strukturi NVPO v posameznih državah EU je mogoče ugotoviti
dve značilni skupini. V prvi skupini so organizacije, ki delujejo celovito na
področju varstva potrošnikov (vsebinsko pokrivajo različna tematska področja)
in nudijo različne storitve potrošnikom (od svetovanja, obveščanja do
raziskovalnega dela in sodelovanja pri pripravi zakonodaje). V drugi skupini so
ozko profilirane organizacije, ki osredotočajo svoje delo na določeno tematsko
področje, npr. prehrano, javne storitve itd., na katerem nudijo različne
storitve potrošnikom. 
V državah članicah EU zasledimo različna razmerja med vlogo
državnih institucij in NVPO. Vsekakor sta za razvoj varstva potrošnikov
pomembna oba sektorja, tako javni kot nevladni. Javni sektor igra vsekakor
vitalno vlogo pri zagotavljanju mehanizmov, ki so sposobni oblikovati politiko
varstva potrošnikov kot lastno politiko, z lastnimi cilji in lastnimi vladnimi
instrumenti, ob tem pa močno poudarja vlogo neodvisnega potrošniškega gibanja.
Neodvisne NVPO imajo enkratno vlogo pri identificiranju in koherentnem
izražanju problemov, s katerimi se srečujejo potrošniki, ter pri zastopanju
interesov potrošnikov. So manj hierarhično organizirane in se hitreje odzivajo
na potrebe okolice kot velike institucije, s svetovanjem ali reševanjem
specifičnih pritožb so si sposobne pridobiti zaupanje potrošnikov in so kompetenten
in neodvisen vir informacij o pritožbah potrošnikov. Da je vloga civilne družbe
nepogrešljiva, je posebej poudarjeno tudi v različnih mednarodnih dokumentih,
zlasti tistih v EU. Poseben pomen pripisujeta NVPO Uredba 178/2992/ES, kakor
tudi Generalni direktorat za varno hrano in zdravje ter varstvo potrošnikov (DG
SANCO), ki posebej poudarjata vlogo NVPO v živilski verigi, izhajajoč iz načela
pravice potrošnika do varne hrane in točnih ter zanesljivih informacij, kakor
tudi iz načela odgovornosti potrošnika do varovanja lastnega zdravja. 
V Republiki Sloveniji pojem NVPO opredeljuje Zakon o varstvu
potrošnikov, po katerem štejejo kot potrošniške organizacije tiste
organizacije, ki so registrirane kot društva ali zavodi, ki ne opravljajo
pridobitne dejavnosti in jih ustanovijo potrošniki zaradi varstva svojih pravic
ter so vpisane v register potrošniških organizacij. Register vodi Urad RS za
varstvo potrošnikov v skladu s Pravilnikom o pogojih in načinu za vpis
potrošniških organizacij v register (Uradni list RS, št. 46/98 in 97/03). 
Nevladni sektor na področju varstva potrošnikov se je v
Republiki Sloveniji razvil že v zgodnjih devetdesetih letih, še preden se je
varstvo potrošnikov institucionaliziralo v okviru državne uprave. Republika
Slovenija razume nevladni sektor kot protiutež državi, nevladnemu sektorju pa
je že s prvim nacionalnim programom priznala izjemno pomembno vlogo. Trenutno
je v register potrošniških organizacij vpisanih 12 organizacij, ki so
organizirane kot društva ali zavodi, med katerimi je najbolj dejavna in
najvidnejša Zveza potrošnikov Slovenije – društvo, ki je povezana z
raziskovalnim inštitutom Mednarodni inštitut za potrošniške raziskave. Na drugi
strani deluje Zveza potrošniških združenj Slovenije, ki združuje osem manjših
lokalnih potrošniških organizacij. 
V strukturi NVPO je mogoče ugotoviti razlike, ki se odražajo
v velikosti članstva, v obsegu storitev, ki jih nudijo, v kompleksnosti
področij, ki jih pokrivajo, prepoznavnosti organizacije v javnosti, strukturi
financiranja in izobrazbeni strukturi zaposlenih. 
Temeljna značilnost, po kateri se NVPO razlikujejo od drugih
nevladnih organizacij je v zavezujoči neodvisnosti od ponudnikov blaga in
storitev (prepoved pridobivanja sredstev iz komercialnih virov – gospodarskih družb,
podjetij), kot tudi od političnih strank. To utemeljuje upravičenost materialne
podpore za njihovo delovanje in razvoj s strani države, ki ima pravno podlago
že v Zakonu o varstvu potrošnikov. Ta sredstva so torej še posebej namenjena
delovanju in razvoju civilne družbe, še posebej tistim NPVO, ki so dejavne v
mednarodnih institucijah za varstvo potrošnikov in se aktivno vključujejo v
oblikovanje politike varstva potrošnikov, kar je skladno z usmeritvami EU.
Podpora zajema sredstva za pokrivanje stroškov NVPO, povezanih z njihovim
osnovnim delovanjem. 
Republika Slovenija bo: 
-       
prednostno zagotavljala podporo delovanju in razvoju NVPO. 
Podpora delovanju in razvoju NVPO je namenjena predvsem za
pokrivanje naslednjih stroškov: 
-       
stroški najemnin in režijski stroški največ v višini 50%, če imajo
organizacije vsaj 50% teh sredstev zagotovljenih s strani lokalnih skupnosti in
če sredstev za te stroške nimajo že zagotovljenih v okviru izvajanja javnih
služb s pomočjo sofinanciranja iz javnih sredstev; 
-       
stroški članarin v NVPO, ki delujejo na ravni EU in globalni ravni
(BEUC, ANEC, CI); 
-       
stroški sodelovanja v procesu standardizacije na nacionalni in evropski
ravni; 
-       
stroški sodelovanja v posvetovalni skupini za potrošnike pri Evropski
komisiji (European Consumer Consultative Group) oziroma drugih odborih
indelovnih skupinah ustanovljenih s strani organov EU, v kolikor sredstva za te
stroške niso zagotovljena s strani Evropske komisije oziroma drugih organov EU;
-       
stroški aktivnega sodelovanja pri pripravi za potrošnike pomembne
zakonodaje na nacionalni ravni ter stališč Republike Slovenije k osnutkom
pravnih aktov EU (študije in raziskave).
4.2.4 Usklajevalna telesa
Podporo pri pripravi in izvajanju usklajene in celovite
politike varstva potrošnikov in hkrati nemotenega delovanja notranjega trga
zagotavlja pet usklajevalnih oziroma posvetovalnih teles: 
-       
Strokovni svet 
-       
Inšpekcijski svet 
-       
Medresorski odbor za notranji trg 
-       
Odbor za električno varnost 
-       
Odbor za splošno varnost proizvodov 
-       
Svet za živila in prehrano. 
4.2.4.1 Strokovni svet 
Strokovni svet je bil ustanovljen leta 1998 pri Uradu RS za
varstvo potrošnikov na podlagi 62. člena Zakona o varstvu potrošnikov, kot
strokovno in posvetovalno telo. V okviru sveta se izvaja del medresorskega
sodelovanja med ministrstvi, kot tudi sodelovanje med vladnimi in nevladnimi
organizacijami. Njegova vloga je predvsem nudenje strokovne podpore Uradu RS za
varstvo potrošnikov ob sprejemanju različnih dokumentov (nacionalni in letni
programi varstva potrošnikov) ter ob prenosu za potrošnike relevantne
zakonodaje EU v pravni red Republike Slovenije. 
S ciljem povečanja operativnosti Strokovnega sveta je v letu
2005 potekala prenova sveta. Minister za gospodarstvo je sprejel Sklep o
imenovanju in sestavi novega strokovnega sveta. Članstvo sveta je razširjeno s
predstavniki ministrskih resorjev, ki doslej niso bili zastopani, to je:
Ministrstva za okolje in prostor ter Ministrstva za šolstvo in šport, sicer pa
so v njem zastopani kot že doslej predstavniki oziroma predstavnice Ministrstva
za gospodarstvo, Urada RS za varstvo potrošnikov, Ministrstva za zdravje,
Ministrstva za kmetijstvo, gozdarstvo in prehrano, predstavnik Pravne fakultete
v Ljubljani, ki je hkrati tudi predsednik sveta, predstavnica Ekonomske
fakultete v Ljubljani, predstavnica Zveze potrošnikov Slovenije – društva in
Mednarodnega inšitituta za potrošniške raziskave, predstavnica Zveze
potrošniških združenj Slovenije, predstavnica Gospodarske zbornice Slovenije
ter predstavnik Obrtne zbornice Slovenije. 
Vlogo in predvsem operativnost sveta je potrebno okrepiti,
kar bomo dosegli s sprejemom poslovnika, v njegov delokrog pa je potrebno
vključiti tudi pripravo stališč do pravnih aktov EU. 
4.2.4.2 Inšpekcijski svet 
Inšpekcijski svet je bil ustanovljen jeseni 2002 kot stalno
medresorsko delovno telo, z namenom koordinacije dela različnih inšpekcij na
podlagi Zakona o inšpekcijskem nadzoru. Cilj te koordinacije je doseganje večje
učinkovitosti na področjih, kjer je potrebno usklajeno ravnanje več inšpekcij,
skupno izvajanje nalog inšpekcijskega nadzora, jasna razmejitev pristojnosti
posameznih inšpektoratov, izmenjava izkušenj in informacij med inšpektorati,
koordinacija operativnega dela inšpektoratov na področjih, na katerih je nadzor
v pristojnosti več inšpektoratov. Inšpekcijski svet ima več odborov, med njimi
Odbor za nadzor trga za neživilske proizvode in Odbor za nadzor trga za
živilske proizvode. Inšpekcijski svet deluje na podlagi sprejetega poslovnika.
O svojem delu letno poroča Vladi RS ter ministru, pristojnemu za javno upravo. 
4.2.4.3 Medresorski odbor za notranji trg 
Je koordinacija ministrstev in drugih upravnih organov, ki
pripravljajo oziroma izdajajo posamezne pravne akte, ki se navezujejo na
varnost izdelkov. Cilj te koordinacije je: 
-       
koordinacija strategije in implementacije direktiv novega pristopa, še
posebej v okviru Protokola k pridružitvenemu sporazumu, o ugotavljanju
skladnosti proizvodov in sprejemljivosti industrijskih proizvodov (PECA). PECA
Protokol je Slovenija podpisala z Evropskimi skupnostmi koncem leta 2002,
njegov osnovni pomen je odprava tehničnih ovir pri trgovanju med državami
članicami EU; 
-       
določitev optimalnih formalnih poti za izvajanje zaščitne klavzule
('safeguard clause'); 
-       
vzpostavitev učinkovite in združljive informacijske podpore za izmenjavo
podatkov in informacij med inšpektorati in drugimi državnimi organi z
ustreznimi mednarodnimi institucijami. 
Medresorski odbor za notranji trg je ustanovljen na osnovi
pristojnosti Ministrstva za gospodarstvo za delovno področje notranjega trga,
za zagotavljanje, vzpostavitev in delovanje pravnega reda na tem področju,
skladnega s principi, ki so uveljavljeni v državah članicah EU. Pravna podlaga
za ustanovitev koordinacije v okviru medresorskega odbora je Uredba o notranji
organizaciji in sistemizaciji, delovnih mestih in nazivih v organih javne
uprave in pravosodnih organih ter sklep medvladne konference RS-EU v okviru
pred-pristopnih pogajanj za polnopravno članstvo v EU. 
V medresorskem odboru so zastopani predstavniki Ministrstva
za gospodarstvo, Ministrstva za zdravje, Ministrstva za znanost in tehnologijo,
Ministrstva za promet, Ministrstva za okolje in prostor, Ministrstva za
notranje zadeve, Ministrstva za delo, družino in socialne zadeve, Tržnega
inšpektorata RS, Inšpektorata RS za okolje in prostor, Inšpektorata RS za pošto
in telekomunikacije, Inšpektorata RS za delo, Zdravstvenega inšpektorata RS,
Urada RS za varnost in zdravje pri delu, Urada RS za meroslovje, Agencije za
pošto in elektronske komunikacije RS in Urada RS za upravne notranje zadeve. 
4.2.4.4 Odbor za električno varnost 
Po zgledu »odborov za varnost«, ki delujejo v mnogih državah
EU, je Republika Slovenija ustanovila začetkom leta 2003 Odbor za električno
varnost. To je institucija, ki jo sestavljajo predstavniki ministrstev,
inšpektoratov, gospodarstva (trgovina, proizvajalci iz posameznih panog),
potrošnikov, standardizacije, meroslovja in drugi. Odbor predstavlja mnenje
neodvisne stroke, vladnih in nevladnih organizacij, skratka mnenje vseh
nacionalnih dejavnikov, ki lahko vplivajo na posamezne institucije, ki delujejo
na področju varnosti električnih proizvodov. Republika Slovenija se je zavezala
ustanoviti Odbor za električno varnost z Evropskim sporazumom o pridružitvi med
RS na eni strani in Evropskimi skupnostmi ter njihovimi državami članicami, ki
delujejo v okviru EU, na drugi strani. 
4.2.4.5 Odbor za splošno varnost proizvodov 
Posvetovalni odbor je bil ustanovljen aprila leta 2004 na
podlagi 20. člena Zakona o splošni varnosti proizvodov. Sestavljajo ga predstavniki
vseh zainteresiranih skupin, Ministrstva za gospodarstvo, Ministrstva za
zdravje, predstavniki Tržnega inšpektorata RS, Zdravstvenega inšpektorata RS
ter Inšpektorata RS za delo, predstavniki Urada RS za varstvo potrošnikov,
nevladnih potrošniških organizacij, Gospodarske zbornice Slovenije, Slovenskega
inštituta za standardizacijo in predstavniki laboratorijev. Naloga
Posvetovalnega odbora je obravnava vseh vprašanj v zvezi s splošno varnostjo
proizvodov, sprejemanje ustreznih ukrepov za odpravo in zmanjšanje nevarnosti
posameznih proizvodov oziroma skupin proizvodov, vzpodbujanje prostovoljnih
aktivnosti proizvajalcev in distributerjev na področju zagotavljanja varnih
proizvodov na trgu ter sodelovanje pri oblikovanju kodeksov uveljavljenega ravnanja.
Ministrstvo za gospodarstvo, ki vodi odbor, se redno odziva
na vprašanja, ki so mu posredovana bodisi s strani gospodarstva, kot tudi s
strani potrošnikov, ter se posvetuje s člani odbora glede aktualne
problematike. 
4.2.4.6 Svet za živila in prehrano 
Svet za živila in prehrano je strokovno in posvetovalno telo
ustanovljeno na podlagi Zakona o zdravstveni ustreznosti živil in izdelkov ter
snovi, ki prihajajo v stik z živili (Uradni list RS, št. 52/00, 42/02, 47/04).
Skrbi za izvajanje doktrinarnih, metodoloških in strokovnih nalog v zvezi z
vodenjem prehranske politike ter zdravstvene problematike, vezane na živila in
prehrano. Sestavljajo ga strokovnjaki s področja zdravstva, kmetijstva,
živilstva, veterine, varstva potrošnikov, izobraževanja ter varovanja okolja.
Člane sveta imenuje minister pristojen za zdravje.
4.2.5 Upravno sodelovanje med nacionalnimi organi držav
članic EU za varstvo potrošnikov
Obstoječe direktive Skupnosti o varstvu potrošnikov v odnosu
do nacionalnih zakonodaj ne tvorijo enotnega okvira za trgovinske prakse in
poslovne običaje ponudnikov do potrošnikov, kar je eden od osnovnih ciljev
varstva potrošnikov. S širitvijo se povečuje obseg čezmejnega trgovanja, s tem
pa se povečujejo tudi možnosti čezmejnega poslovanja 'prostih jezdecev' oziroma
nepoštenih podjetij, kar slabi zaupanje potrošnikov v notranji trg. Zato
Strategija EU varstva potrošnikov 2002–2006 vključuje niz ukrepov za
zagotavljanje učinkovitega sodelovanja med nacionalnimi državnimi organi,
pristojnimi za izvrševanje ukrepov in nadzora nad nepoštenimi trgovinskimi
praksami, kot tudi sodelovanja na področju varnosti proizvodov v okviru EU.
Trenutno na področju varstva potrošnikov obstaja mešanica neformalnih
mehanizmov in en pravni instrument, to je Direktiva 98/27/ES, ki ureja
opustitvene tožbe zaradi varstva interesov potrošnikov, ki je prenesena v naš
pravni red v okviru Zakona o varstvu potrošnikov, kateri nevladnim potrošniškim
organizacijam in gospodarskim zbornicam omogoča, da na sodišču zoper ponudnika
vložijo tožbo, s katero v primeru zavajajočega oglaševanja zahtevajo začasno
odredbo, v primeru nepoštenih pogodbenih pogojev pa ugotovitev ničnosti
nepoštenih pogodbenih določil. 
Čeprav so bili sedanji ad hoc mehanizmi znotraj svojih
neformalnih okvirjev zelo uspešni in bodo še naprej pomembni, Evropska komisija
ugotavlja, da ne zagotavljajo potrebnih vzvodov za sodelovanje med državami
članicami. Zato je cilj Strategije EU varstva potrošnikov 2002–2006 učinkovito
institucionalno sodelovanje med državami članicami pri izvrševanju ukrepov na
področju varstva potrošnikov. Potreba po sodelovanju narašča še posebej z
razvojem elektronskega poslovanja. Medmrežno okolje ponuja nepredstavljive
priložnosti nepoštenim ponudnikom, ki ciljajo na potrošnike v različnih državah,
z različnimi jurisdikcijami in na ta način poskušajo zaobiti zakonodajo. Čeprav
Direktiva 98/27/ES zapolnjuje pomembno vrzel na področju reševanja sporov
zaradi zavajajočega oglaševanja in nepoštenih pogodbenih pogojev in je pomembno
orodje za nevladne potrošniške organizacije, pa ne more postati splošno orodje
za razreševanje primerov na tem področju. Razmerje med stroški in koristjo pri
vlaganju tožb, še posebej v primeru čezmejnih sporov, nikoli ne gredo v smeri
koristi, zato omenjena direktiva ne more postati vsakdanje orodje za reševanje
sporov. 
Celovita izmenjava informacij je ključna za učinkovit nadzor
notranjega trga, za katero v sedanjih razmerah ne obstaja ustrezne zakonske
podlage. Nacionalni nadzorni organi lahko ukrepajo le v prid potrošnikov
znotraj njihove sodne pristojnosti, ne pa tudi, kot to zahteva notranji trg, v
prid kolektivnih interesov potrošnikov v vsej EU. Nadzorni organi v državah
članicah obstajajo na več ravneh, ni pa formalnih kontaktnih točk znotraj
posameznih držav za sodelovanje v okviru EU. Prav pomanjkanje smernic za
sodelovanje med državnimi organi za varstvo potrošnikov v okviru EU je tudi
razlog, da EU ni sposobna razviti učinkovitega sodelovanja s tretjimi državami,
ki je potrebno že zaradi razvoja elektronskega poslovanja, ki povečuje možnosti
globalnega čezmejnega trgovanja. 
Ker na ravni Skupnosti za uresničitev sodelovanja med
nacionalnimi organi obstajajo ovire, ki povzročajo izkrivljanje konkurence ter
odvračajo potrošnike od 'čezmejnih' nakupnih odločitev, je bil delno že
sprejet, delno pa se še pripravlja zakonodajni okvir, s katerim se bo to
sodelovanje formaliziralo. Sprejeta je bila Uredba 2006/2004/ES, ki se bo
pričela delno uporabljati oktobra 2005, delno pa leto kasneje. Cilj te uredbe
je odpravljanje praktičnih in pravnih ovir za sodelovanje pri odkrivanju,
preiskovanju in doseganju prenehanja ali prepovedi čezmejnih kršitev zakonodaje
na področju varstva potrošnikov med nacionalnimi organi za varstvo potrošnikov
držav članic. Čezmejne kršitve se po navedeni uredbi nanašajo zlasti na
dejanja, ki predstavljajo zavajajoče oglaševanje, nepoštene pogodbene pogoje v
potrošniških pogodbah, nepravilnosti pri potrošniških kreditih, razširjanju
televizijskih programov, časovnemu zakupu nepremičnin, sklepanju pogodb na
daljavo, sklepanju pogodb zunaj poslovnih prostorov, letalskih prevozih,
paketnih potovanjih in organiziranih počitnicah ter izletih, elektronskem
poslovanju na notranjem trgu, trženju finančnih storitev na daljavo, uporabi
zdravil v humani medicini, označevanju cen, uveljavljanju garancije za
brezhibno delovanje proizvodov, nepravilnosti v zvezi s storitvami
informacijske družbe, zlasti pri elektronskem poslovanju ter nepravilnosti pri
trženju finančnih storitev na daljavo. 
Cilj Uredbe 2006/2004/ES je vzpostaviti mrežo nacionalnih
upravnih organov, ki bodo imeli minimalna enotna pooblastila za ukrepanje zoper
ponudnike blaga in storitev, ki kršijo predpise varstva potrošnikov in s tem
kršijo kolektivne ekonomske interese potrošnikov. Tako navedena uredba
predvideva v vsaki državi članici določitev pristojnega upravnega organa
oziroma več upravnih organov, ki bodo pristojni za ukrepanje zoper kršitelje.
Uredba predvideva vzpostavitev recipročnih vzajemnih pravic in obveznosti pri
sodelovanju med pristojnimi nacionalnimi organi držav članic, kot na primer
izmenjava splošnih podatkovnih baz o evidentiranih čezmejnih kršitvah ob
doslednem upoštevanju varstva osebnih podatkov in varstva poslovnih skrivnosti,
izvajanje usklajenih, skupnih akcij dveh ali več držav članic pri izvrševanju
ukrepov (sočasne preiskave, začasne odredbe itd.) in izvajanje skupnih
projektov ter dolžnost poročanja držav članic Evropski komisiji o evidentiranih
čezmejnih kršitvah. Sposobnost pristojnih nacionalnih organov, da na podlagi
vzajemnosti sodelujejo pri izmenjavi informacij, pri odkrivanju in preiskovanju
čezmejnih kršitev, ter ukrepanju zoper te, je bistvenega pomena za
zagotavljanje učinkovitega varstva potrošnikov, kot tudi nemotenega delovanja
notranjega trga. 
Poleg določitve pristojnih nacionalnih organov uredba
predvideva tudi določitev enotnega povezovalnega organa v vsaki državi članici.
Enotni povezovalni organi bodo delovali kot enotne nacionalne kontaktne točke
in bodo koordinirali aktivnosti pristojnih nacionalnih organov na nacionalnih
ravneh, odgovorni pa bodo tudi za redno poročanje Evropski komisiji o
implementaciji uredbe. Uredba predvideva tudi ustanovitev regulatornega odbora
pri Evropski komisiji, ki ga bodo sestavljali predstavniki pristojnih
nacionalnih organov in enotnih povezovalnih organov. Uredba torej širi
preiskovalna in izvršilna pooblastila pristojnih organov na področju varstva
potrošnikov v Republiki Sloveniji. Za izvajanje uredbe morajo države članice
zagotoviti tudi dodatna finančna sredstva. 
Poleg Uredbe 2004/2006/ES je bil na ravni EU nedavno (11. 5.
2005) sprejet še en zelo pomemben zakonodajni ukrep – Direktiva 2005/29/ES, ki
posega na področje nepoštenih poslovnih praks podjetij v razmerju do
potrošnikov na notranjem trgu. Cilj te direktive je prispevati k pravilnemu
delovanju notranjega trga in doseganju visoke ravni varstva potrošnikov s
poenotenjem zakonov in drugih predpisov držav članic na področju nepoštenih
poslovnih praks, ki škodijo ekonomskim interesom potrošnikov. Navedena direktiva
določa enotno splošno prepoved nepoštenih poslovnih praks, ki izkrivljajo
ekonomsko obnašanje potrošnikov in se pojavljajo izven pogodbenih razmerij med
ponudnikom na trgu in potrošnikom, ob sklenitvi pogodbe in med njenim
izpolnjevanjem. Določa tudi pravila glede agresivnih poslovnih praks. Niti
nepoštene, še manj agresivne poslovne prakse doslej še niso bile urejene na
ravni Skupnosti. Z enotnim regulatornim okvirom (maksimalno harmonizacijo),
jasno opredeljenimi pravnimi pojmi, ki urejajo vse vidike nepoštenih poslovnih
praks po celotni EU, se bo znatno povečala pravna varnost potrošnikov in
podjetij na notranjem trgu. Po razlagi sodišča Evropskih skupnosti, v skladu z
načelom sorazmernosti, navedena direktiva kot merilo vpliva nepoštenih
poslovnih praks, uvaja »povprečnega« potrošnika, ki ima ob upoštevanju
družbenih, kulturnih in jezikovnih dejavnikov posameznih držav članic,
značilnosti informiranega, razumnega in pazljivega potrošnika. Hkrati ta
direktiva vsebuje tudi določbe za preprečevanje izkoriščanja potrošnikov, ki
imajo značilnosti, zaradi katerih so še posebej dovzetni za nepoštene poslovne
prakse. Direktiva opredeljuje vlogo kodeksov ravnanja, ki pomenijo dogovor,
zbirko pravil, ki jih ne določa zakon ali drug predpis države članice, ki določa
ravnanje ponudnikov, ki se zavežejo k upoštevanju tega kodeksa in jim na ta
način omogočajo dejansko uporabo načel te direktive. 
Republika Slovenija bo na področju upravnega sodelovanja
organov EU z nacionalnimi organi za varstvo potrošnikov držav članic usmerila
ukrepe v: 
-       
učinkovito izvrševanje Uredbe 2006/2004/ES z določitvijo pristojnih
organov in povezovalnega organa (enotne kontaktne točke) ter zagotovitvijo
ustreznih človeških in finančnih virov; 
-       
prenos in učinkovito izvrševanje Direktive 2005/29/ES.
4.3 Učinkovito izvrševanje potrošniške zakonodaje
Določanje posebnih pravil v pogodbenih razmerjih med
ponudniki blaga in storitev ter potrošniki danes ni več vprašljivo, saj je
sprejeto načelo, da je potrošnik šibkejša stranka, zato mu mora zakonodajalec s
posebnimi pravili zagotoviti enakopravnost v pogodbenem razmerju. Še vedno pa
ostaja odprto vprašanje učinkovitega uveljavljanja pravic potrošnika, saj je
neizpodbitno dejstvo, da še tako dober predpis nima vrednosti, če ni
zagotovljeno njegovo izvajanje v praksi. Korektno poslovanje ponudnikov blaga
in storitev pa ne more in ne sme biti edini dejavnik, ki bi določal
uresničevanje zakonsko zagotovljenega varstva pravic potrošnikov. Učinkovito
varstvo potrošnikov zahteva tudi, da se v zakonodaji predvideni ukrepi resnično
in hitro uresničujejo prek sodišč, inšpekcij in drugih državnih organov, saj
potrošnikom mora biti omogočeno, da svoje pravice lahko tudi dejansko
uveljavijo. Zato je eden od ciljev v okviru uresničevanja Resolucije o
nacionalnem programu varstva potrošnikov 2006–2010 tudi zagotavljanje
izvrševanja zakonodaje na področju varstva potrošnikov v praksi. Temeljni pogoj
za dosego tega cilja je ustrezno vzpostavljen institucionalni okvir, zato bomo
ta cilj dosegli z ukrepi za krepitev obstoječe institucionalne infrastrukture
in usklajenim delovanjem vseh institucionalnih segmentov. Učinkovito
izvrševanje zakonodaje je tudi eden od osrednjih ciljev sedanje Strategije EU
na področju varstva potrošnikov 2002–2006, kot tudi evropske strategije na tem
področju v okviru prihodnje finančne perspektive 2007–2013, saj naj bi z
doseganjem tega cilja krepili zaupanje potrošnikov v notranji trg. Razvoj
delujočega notranjega trga od nas zahteva vzpostavitev institucionaliziranega
sodelovanja z nacionalnimi organi za varstvo potrošnikov drugih držav EU, na
upravnem področju, pri nadzoru trga z vidika izvrševanja predpisov s področja
varstva potrošnikov, ki vključujejo pravice in interese potrošnikov, drugih
prisilnih ukrepih, oceni nevarnosti izdelkov na trgu, preskušanju proizvodov,
izmenjavi strokovnega in znanstvenega znanja, izvajanju skupnih projektov
nadzora, ter pri sledenju, umiku ali odpoklicu nevarnih proizvodov.
4.3.1 Raziskave trga z vidika kršitev pravic in ekonomskih
interesov potrošnikov in razvijanje informacijskega sistema
Glede na obseg informacij, ki se pojavlja na tem področju, in
na število ter prepletanje njihovih uporabnikov, je nujen elektronski
informacijski sistem, ki bo omogočal evidentiranje, zbiranje, obdelovanje,
hranjenje in posredovanje podatkov v zvezi z varstvom potrošnikov. Osnovni cilj
je torej razvoj in vzpostavitev informacijskega sistema, ki bo podpiral
področje varstva potrošnikov pri analiziranju, planiranju, odločanju in
ukrepanju na nacionalni ravni. 
Vzpostavitev informacijskega sistema bo omogočala boljši
pregled nad izvrševanjem zakonodaje na področju varstva potrošnikov v praksi.
Za vzpostavitev informacijskega sistema bo potrebno zagotoviti ustrezne
podlage. Pri gradnji informacijskega sistema bo potrebno sodelovanje vseh
vključenih izvajalcev in institucij. 
Varstvo potrošnikov vključuje mnogo institucij in izvajalcev
v okviru vladnega (predvsem Urad RS za varstvo potrošnikov in inšpekcijske
službe) in nevladnega sektorja (predvsem nevladne potrošniške organizacije),
zato bo potrebno določiti nabor baz podatkov, ki bo ustrezal uporabnikom vseh
institucij, ki bodo informacijski sistem uporabljali. Informacijski sistem mora
vključevati evidenco o pritožbah potrošnikov oziroma kršitvah predpisov, ter na
tej podlagi omogočiti spremljanje statusa pritožb potrošnikov ter izdelavo
ustrezne statistike. Informacijski sistem mora vključevati tudi pregled
najpogostejših vprašanj potrošnikov in odgovorov, pregled nad sodno prakso na
področju varstva potrošnikov s podatki o sodnih odločbah, poslovnih praksah ter
kodeksih ravnanja gospodarskih subjektov na področju varstva potrošnikov ipd.
Informacijski sistem mora tudi zagotavljati primerljivost podatkov ter
omogočati učinkovito sporazumevanje med udeleženci. Informacijski sistem mora
omogočati tudi elektronsko poročanje, najprej na nacionalni ravni, še posebej
nevladnih potrošniških organizacij v primeru izvajanja javne službe s pomočjo
sofinanciranja države, kasneje pa tudi za povezovanje navzven z državami
članicami EU ter za poročanje Evropski komisiji, k čemur nas zavezujejo
nekateri predpisi Skupnosti, kot je npr. Uredba 2004/2006/ES. 
Pri razvijanju informacijskega sistema bomo sledili osnovnemu
načelu enkratnega zajema, standardiziranih podatkov, vnosa podatkov za potrebe vseh
upravičenih uporabnikov, načelu enotne metodologije in definicij pojmov.
Vzpostavitev informacijskega sistema bo izvedena z ustreznim projektom. Najprej
se bo izvedla analiza obstoječega stanja in potreb, s katero se bodo
analizirali obstoječi podatkovni viri, preučile se bodo zahteve uporabnikov
oziroma potrošniških organizacij ter pripravila se bo specifikacija potrebnih
funkcionalnosti informacijskega sistema. Izdelal se bo tudi načrt, ki bo
vključeval ustrezen podatkovni model, popis tehničnih značilnosti
informacijskega sistema ter opis povezovanja z ostalimi zunanjimi
informacijskimi viri. Na podlagi natančnih načrtov se bo pripravilo in izvedlo
javno naročilo, s katerim se bo izbralo najbolj ugodnega ponudnika. Izbrani
izvajalec bo načrtovan informacijski sistem razvil, ga namestil in testiral v
produkcijskem okolju, izdelal priročnike za uporabnike in skrbnike
informacijskega sistema ter izvedel uvajanje uporabnikov in skrbnikov
informacijskega sistema. Za informacijski sistem bo potrebno določiti tudi
osrednjega upravljavca in skrbnika, ki bo skladno s predpisi tudi zagotavljal
dostopnost podatkov vsem, ki bodo do njih upravičeni.
4.3.2 Zbiranje kvantitativnih in kvalitativnih statističnih
podatkov
Politika varstva potrošnikov mora biti zasnovana na analizah
stanja, zato je potrebno kontinuirano razvijanje baz podatkov, ki nosilcem
odločanja in pripravljalcem politike varstva potrošnikov služijo kot orodje. 
Za spremljanje stanja in načrtovanje razvoja varstva
potrošnikov, razpolaga državna statistika z določenimi podatki, ki so rezultati
raziskovanj na področju socialnih statistik (npr. poraba v gospodinjstvih),
storitvenih statistik in statistike cen. Statistika spremljanja varne hrane ima
v programu samostojno področje (pomembno je sodelovanje Ministrstva za
kmetijstvo, gozdarstvo in prehrano, ki ima znotraj ministrstva ustanovljen
direktorat za varno hrano). Na področju statistike zdravja je za politiko
varstva potrošnikov pomembno spremljanje kakovosti pitne vode, ustreznosti
živil, spremljanje poškodb in zastrupitev pa je zaenkrat možno le iz
bolnišničnih obravnav. 
Nacionalnim potrebam in razvoju področja v EU sledi državna
statistika z letnim statističnim programom, določenim v okviru razpoložljivih
virov. 
Za oblikovanje strategij na področju varstva potrošnikov je
pristojen Urad RS za varstvo potrošnikov, kot strokoven, neodvisen organ v
okviru Ministrstva za gospodarstvo, zato je potrebno, da se strokovna baza za
zbiranje in obdelavo analitičnih podatkov s področja varstva potrošnikov (vzorci
potrošnje, potrošniški trendi, vpliv oglaševanja, mišljenja, vrednotenja in
odnosa potrošnikov, ki zadevajo različna potrošniška vprašanja, kot so varnost
proizvodov in storitev na trgu, okolje) razvije v okviru tega organa, ki bi ga
bilo potrebno v ta namen kadrovsko okrepiti in usposobiti.
4.4 Učinkovit tržni nadzor varnosti proizvodov in varstva ekonomskih
interesov potrošnikov
4.4.1 Tržni nadzor varnosti neživilskih proizvodov in
varnosti storitev
Na področju varnosti proizvodov se je s prevzemom nove
evropske zakonodaje spremenil način nadzora na trgu. Z uveljavitvijo Zakona o
tehničnih zahtevah za proizvode in o ugotavljanju skladnosti (Uradni list RS,
št. 99/04 – uradno prečiščeno besedilo) in Zakona o splošni varnosti proizvodov
je prešla odgovornost za skladnost proizvoda z varnostnimi zahtevami na
proizvajalce. Prav tako se je spremenil tudi način nadzora skladnosti, ki se
izvaja na samem trgu, ko so proizvodi že dani na trg kot varni proizvodi.
Nadzor vključuje preverjanje listin in znakov skladnosti kot tudi preverjanje
dejanske skladnosti proizvodov z ustreznimi pregledi in preskusi v
usposobljenih institucijah. Odgovornost za varnost proizvoda lahko prevzame
pooblaščeni predstavnik v Republiki Sloveniji, če pa tega ni, mora odgovornost
za varnost prevzeti uvoznik, ki je omogočil dajanje izdelka na trg. 
Nadzor izvajajo pristojni inšpektorati, ki ugotavljajo ali
proizvajalci oziroma drugi odgovorni v verigi dejansko izpolnjujejo zahteve
glede varnosti proizvodov. Nadzor sestoji delno iz administrativnega nadzora
(nadzor nad oznakami CE, listinami o skladnosti in drugimi spremnimi listinami,
navodili za uporabo, celostnem označevanju proizvoda in ustreznosti varnostnih
opozoril na proizvodih), delno pa s pomočjo odvzema in preizkušanja vzorcev posameznih
proizvodov oziroma skupin proizvodov, ovrednotenja rezultatov meritev in
izrekanja ukrepov, v skladu s predpisi. Z Zakonom o inšpekcijskem nadzoru
(Uradni list RS, št. 56/02) je bil ustanovljen Inšpekcijski svet kot stalno
medresorsko delovno telo, ki je okrepil sposobnost inšpekcijskih organov za
dosego njihovega usklajenega, in s tem bolj učinkovitega delovanja. Pristojni
inšpekcijski organi imajo poleg pooblastil za ukrepanje, ki izhajajo iz
navedenih dveh zakonov, na podlagi veljavnega Zakona o splošni varnosti
proizvodov, še obširna dodatna pooblastila, ki ob upoštevanju načela
sorazmernosti vključujejo tudi najstrožje ukrepe, kot so prepoved dajanja
proizvodov na trg, odreditev umika proizvodov s trga, v skrajnem primeru pa
tudi odreditev odpoklica proizvodov. Zakon nalaga posebno obveznost Carinski
upravi RS glede proizvodov, uvoženih iz tretjih držav. Carinska uprava RS mora
proizvod v primeru suma, da je le ta nevaren oziroma neskladen s predpisi, na
meji zadržati in o tem obvestiti pristojni inšpekcijski organ. S tem je dodatno
okrepljen nadzor trga. 
Nadzor varnosti proizvodov v skladu z novim Zakonom o splošni
varnosti proizvodov in izpolnjevanje zahtev Uredbe o načinu mednarodne
izmenjave informacij o ukrepih in dejanjih, ki omejujejo trgovanje s proizvodi
(Uradni list RS, št. 119/03) predstavlja predvsem za Tržni inšpektorat RS, kot
kontaktno točko pri izmenjavi informacij med Republiko Slovenijo in Evropsko
unijo, nove naloge. Obseg dela tržnih inšpektorjev se je povečal, saj je za
izvajanje zaščitne klavzule in sistema RAPEX (Rapid Alert System for Non-food
Products) potrebno, da se v vseh primerih priglasitve prepovedi prometa
proizvoda zaradi neizpolnjevanja varnostnih zahtev opravi nadzor prisotnosti
takega proizvoda na slovenskem trgu. Praksa je pokazala, da se morajo aktivno
vključevati tudi druge pristojne inšpekcije glede na vrsto proizvodov, predvsem
Zdravstveni inšpektorat RS (ZIRS), ki med drugim izvaja tudi nadzor nad
varnostjo kozmetičnih proizvodov in igrač. ZIRS preverja skladnost
dokumentacije, označevanja proizvodov v prometu, izvaja tudi vzorčenje
proizvodov z namenom preverjanja skladnosti. Področje kemikalij je zaradi
posebne in kompleksne ureditve, kot tudi zaradi svoje specifičnosti z vidika
zdravja in varnosti potrošnikov, deležno ločene obravnave in nadzora s strani
Urada RS za kemikalije.
4.4.1.1 Ocena stanja in usmeritve
4.4.1.1.1 Predmeti splošne varnosti in varnost storitev 
Rezultati nadzora, opravljenega s strani Tržnega inšpektorata
RS, v letih 2001–2005 kažejo na relativno velik delež ugotovljenih neskladnosti
na področju elektrotehničnih proizvodov, ki se v povprečju giblje okoli 50%. V
letih 2000 in 2001 je bilo malo pod 50% vzorcev elektrotehničnih proizvodov
glede električne varnosti neskladnih, nad 25% nevarnih in skupno 8% proizvodov
zelo nevarnih. V letu 2002 se vzorčenje ni izvajalo zaradi pomanjkanja
sredstev. Nadaljevalo se je v letu 2003, in sicer na področju elektrotehničnih
proizvodov in proizvodov s področja splošne varnosti. Vzorčenih je bilo 14 lestev,
namenjenih potrošnikom, od tega sta se dve izkazali za nevarni. Na področju
električne opreme je bilo preskušanih 118 vzorcev glede varnosti, od katerih je
bilo 47% neskladnih z zahtevami (od tega 20 nevarnih in 2 zelo nevarna). V letu
2004 je bilo glede električne varnosti preskušanih 90 vzorcev, od teh je bilo
52% neskladnih. Na področju varnosti strojev je bilo preskušanih 51 strojev.
Neskladnosti so bile ugotovljene pri 30 strojih. Preskušane so bile tudi
plinske naprave. Od skupno pregledanih 16 plinskih naprav je bilo 11
neskladnih. Na področju splošne varnosti proizvodov so bile preskušane
varnostne pregrade (9 vzorcev) in dekorativne svetilke (18 vzorcev). Neskladna
je bila ena varnostna pregrada in 16 svetilk. 
Relativno visok delež ugotovljenih neskladnosti preskušanih
proizvodov terja, da se nadzor skladnosti oziroma varnosti proizvodov z
vzročenjem tudi v prihodnem obdobju nadaljuje v nezmanjšanem obsegu. Za
učinkovito izvajanje Zakona o splošni varnosti proizvodov bi bilo potrebno
letno zagotoviti preskušanje 200 proizvodov na 1 milijon prebivalcev, kar je
primerljiva raven s prakso držav članic. 
S strani ZIRS, ki je tudi pristojen za nadzor določenih
proizvodov splošne varnosti, je bilo v letu 2004 pregledanih in preskušanih 54
proizvodov in sicer: otroške dude, držala za dude, grizala in proizvodi
zavajajočega videza (75% več proizvodov kot v letu 2003). Vsi proizvodi razen
enega, ki so bili dani v preskušanje, so izpolnjevali zahtevane kriterije
preskušanja kemijskih in mehanskih parametrov. Neskladje je bilo ugotovljeno
pri 19 proizvodih glede označevanja proizvodov v smislu neustreznih oziroma
nepopolnih varnostnih opozoril glede na zahteve zakona in standardov. 
Po podatkih Inštituta za varovanje zdravje Republike
Slovenije so v Republiki Sloveniji poškodbe (in zastrupitve) vodilni vzrok
smrti v starostnem obdobju od 1 do 45 let, število poškodb pa je dvakrat višje
kot v prvih petnajstih državah članicah EU. Za učinkovito identifikacijo
potencialno nevarnih proizvodov je potrebna vzpostavitev sistema spremljanja
nezgod na domu in v prostem času, ki bi bil primerljiv s sistemom EHLASS
(European Home and Leisure Accident Surveillance System), ki že poteka v
nekaterih državah članicah. Na ravni EU pa potekajo pobude za enoten sistem
držav članic. Podatki o nezgodah omogočajo, da se nadzor dodatno usmeri na
proizvode, katerih uporaba je povezana z velikim deležem poškodb in nesreč. V
letu 2006 bo Inštitut za varovanje zdravja Republike Slovenije pričel z
zbiranjem podatkov o nesrečah povezanih s proizvodi po bolnišnicah. Zbiranje
podatkov bo potrebno razširiti tudi na zdravstvene domove. 
Zaradi rasti storitvenega sektorja v EU poteka na ravni EU
tudi pobuda za zbiranje, ocenjevanje, izmenjavo podatkov in informacij o
varnosti storitev in nesreč v nekaterih storitvenih sektorjih (predvsem turizem
in prostočasne dejavnosti), Svet EU pa je 25. novembra 2003 tudi sprejel
Resolucijo o varnosti storitev, ki nakazuje potrebo po sprejemu določenih
regulatornih ukrepov na tem področju. 
Za doseganje učinkovitega nadzora na trgu bo Republika
Slovenija na področju varnosti neživilskih proizvodov prednostno usmerila
ukrepe v smeri: 
-       
zagotavljanja zadostnega vzorčenja in preskušanja proizvodov, kar je
nujen pogoj za izpolnjevanje mednarodnih obveznosti, povezanih z izvajanjem
medsebojnega obveščanja držav članic EU v okviru sistema RAPEX in izvajanja
'zaščitne klavzule'; 
-       
zbiranja podatkov o nesrečah v domačem okolju in prostočasnih
dejavnostih, povezanih z uporabo določenih proizvodov; 
-       
zbiranja podatkov v zvezi z varnostjo storitev, še posebej v
prostočasnih dejavnostih ter večjega posvečanja pozornosti varnosti storitev na
podlagi priporočil sprejete resolucije Sveta EU; 
-       
rednega strokovnega usposabljanja človeških virov, glede na to, da je za
izvajanje nadzora potrebno dobro poznavanje standardov in varnostnih zahtev za
posamezne proizvode. 
4.4.1.1.2 Kozmetični proizvodi 
Rezultati nadzora opravljenega s strani ZIRS na področju
prometa kozmetičnih proizvodov v letu 2004 kažejo na relativno velik delež ugotovljenih
neskladnosti glede označevanja, kot tudi nedovoljenega oglaševanja (ugotovljeno
36 neskladnosti pri 393 pregledih). Veliko je bilo kršitev zaradi navajanja
učinkov in lastnosti, ki jih kozmetični proizvodi nimajo in pripisovanja
zdravilnih lastnosti kozmetičnim proizvodom oziroma njihovim sestavinam, kar je
v skladu z zakonom opredeljeno kot zavajanje potrošnikov in kot tako
prepovedano. 
V okviru letnega programa vzorčenja je bilo v letu 2004, z
namenom ugotavljanja morebitne kemične kontaminacije, oziroma preverjanja
vsebnosti koncentracijsko omejenih snovi, odvzetih 90 vzorcev kozmetičnih
proizvodov. Rezultati analiz v nobenem primeru niso pokazali preseganja
najvišjih dovoljenih koncentracij, zato lahko ocenimo, da z vidika sestave
kozmetičnih proizvodov posebna problematika pri uradnem nadzoru ni bila
ugotovljena. 
Za doseganje učinkovitega nadzora na področju kozmetičnih
proizvodov bo ZIRS deloval v smeri: 
-       
vzpostavitve aktivnejšega sodelovanja z nadzornimi organi drugih držav
članic, s ciljem učinkovitejšega nadzora nad kozmetičnimi proizvodi, preko
pridobitve dokumentacije oziroma podatkov o proizvodu v primeru suma na
neskladnost; 
-       
rednega strokovnega usposabljanja človeških virov glede na dinamiko
razvoja kozmetičnih proizvodov, vključno z laboratorijskim preskušanjem
vzorcev, usmerjeno na novo ugotovljene dejavnike tveganja. 
4.4.1.1.3 Igrače 
Uradni nadzor nad varnostjo igrač izvaja ZIRS na podlagi
Pravilnika o varnosti igrač (Uradni list RS, št. 62/03, 35/04). Uradni nadzor
obsega letni program nadzora in poostreni nadzor, ter vključuje preverjanje
označevanja proizvodov, pregled dokumentacije, vzorčenje in laboratorijske
preskuse vzorcev. 
Letni program nadzora je v letu 2004 vključeval 95 vzorcev
igrač. Rezultati preiskav so pokazali, da je bilo 92% vseh preiskanih vzorcev
skladnih z zahtevami predpisov. Neskladnost igrač je bila ugotovljena zaradi
nepravilnih oznak in oziroma ali neustreznih mehanskih lastnosti pri 8%
vzorcev, od tega tri igrače niso imele oznake CE. Pomanjkljivo ali pa sploh
neoznačenih v slovenskem jeziku je bilo 43% vseh preiskanih vzorcev. Dodatno so
tekom leta potekale akcije nadzora nad skladnostjo posameznih skupin igrač
(odvzetih 17 vzorcev – ena didaktična igrača ugotovljeno nevarna). V okviru
poostrenega nadzora je bilo dodatno obravnavanih 65 obvestil prejetih preko
sistema RAPEX za nevarne igrače v smislu nevarnosti mehanskih poškodb, možnosti
zadušitve in kemijskih dejavnikov tveganja, ter dve prijavi potrošnikov v zvezi
z neustreznim označevanjem igrač. 
Slovenski predpisi, ki določajo označevanje igrač, so
relativno novi, rezultati inšpekcijskih pregledov in preiskav pa so pokazali,
da uvozniki in proizvajalci niso dovolj seznanjeni z določili veljavnih
predpisov in standardov s področja varnosti igrač. 
Za doseganje učinkovitega nadzora na področju varnosti igrač
bo ZIRS deloval v smeri: 
-       
vzorčenja igrač z namenom ugotavljanja njihove varnosti, usmerjeno tudi
na novo ugotovljene dejavnike tveganja; 
-       
vključitve skupin igrač, ki še niso bile preiskane; 
-       
spremljanja novih zahtev, objavljenih v predpisih oziroma standardih. 
4.4.1.1.4 Kemikalije 
V letu 2004 je bilo v Uradu Republike Slovenije za kemikalije
(URSK) v okviru rednih inšpekcijskih pregledov na področju proizvodnje in
prometa z nevarnimi kemikalijami pregledanih 132 kemijskih proizvodov. Prejetih
je bilo 6 zunanjih prijav o neskladnosti proizvoda. Na osnovi treh prejetih
obvestil o nevarnih proizvodih iz evropskega sistema za hitro obveščanje RAPEX,
je URSK preverjal prisotnost proizvodov na slovenskem tržišču, pri čemer ni bil
v prometu najden noben notificiran proizvod. V okviru letnega usmerjenega
inšpekcijskega nadzora z vzorčenjem je bilo odvzetih 50 vzorcev različnih vrst
premazov, ki so bili analizirani na vsebnost določenih snovi. Rezultati analiz
niso v nobenem primeru pokazali preseganja najvišjih dovoljenih vsebnosti
snovi, en vzorec pa je bil pomanjkljivo označen. 
V obdobju januar–april 2005 je bilo v URSK v okviru rednih
inšpekcijskih pregledov na področju proizvodnje in prometa z nevarnimi kemikalijami
pregledanih 25 kemijskih proizvodov. Prejeta je bila 1 zunanja prijava o
neskladnosti proizvoda. Na osnovi treh prejetih obvestil o nevarnih proizvodih
iz evropskega sistema za hitro obveščanje RAPEX, je URSK preverjal prisotnost
proizvodov na slovenskem tržišču, pri čemer ni bil v prometu najden noben
notificiran proizvod. 
V letu 2004 in prvem trimesečju leta 2005 so bila
najpogostejša neskladja kršitve glede razvrščanja in označevanja proizvodov v
smislu neustreznih oziroma nepopolnih varnostnih opozoril glede na zahteve
zakona. Glede na stopnjo ugotovljenih neskladnosti so inšpektorji v tem obdobju
izdali 5 ureditvenih odločb za 7 izdelkov in 7 odločb o ustavitvi prometa za 13
izdelkov. Splošna ugotovitev je, da je kakovost razvrščanja in označevanja
nevarnih kemikalij dokaj dobra in se izboljšuje, ter da je nepravilnosti in
pomanjkljivosti vse manj. Navajamo rezultate EU projekta ECLIPSE iz leta
2003/04 v okviru Evropske mreže za izvajanje kemijske zakonodaje (CLEEN), ki je
zajemal inšpekcijski nadzor razvrščanja in označevanja nevarnih kemikalij,
vključno z varnostnimi listi. Med izvajanjem projekta, v katerem je sodelovalo
12 držav, je bilo v Sloveniji pregledanih 44 kemijskih proizvodov. Od teh je
imelo približno 25% nepravilne ali nepopolne varnostne liste, kar je bilo
bistveno manj od povprečja vseh sodelujočih držav, ki je znašalo 40%. 
Za doseganje učinkovitega nadzora na področju kemijskih
proizvodov bo Republika Slovenija prednostno usmerila ukrepe v smeri: 
-       
letnega izvajanja usmerjenega inšpekcijskega nadzora z vzorčenjem in
preverjanjem skladnosti sestave proizvodov s predpisi za posamezne vrste
kemikalij (biocidi, premazi, detergenti itd.); 
-       
prioritetnega nadzora firm, za katere se sumi, da kljub neizpolnjevanju
vseh zahtev predpisov opravljajo proizvodnjo in promet z nevarnimi
kemikalijami; 
-       
vključevanja v projekte CLEEN na ravni EU na področju skupnih nadzorov
posameznih vrst kemijskih proizvodov in izvajanja proizvodnje in prometa z
nevarnimi kemikalijami; 
-       
nadgradnje laboratorijskih zmogljivosti za analiziranje sestavin snovi.
4.4.2 Izvajanje tržnega nadzora varnosti živilskih
proizvodov
V skladu z Uredbo o koordinaciji delovanja ministrstev in
njihovih organov v sestavi, s pristojnostmi na področju varnosti hrane oziroma
živil, pri vključevanju v proces analize tveganja (Uradni list RS, št. 56/03),
si s ciljem obvladovanja tveganja na področju varnosti hrane oziroma živil v
Republiki Sloveniji nadzor nad varnostjo živilskih proizvodov delijo kar tri
inšpekcijske službe: Zdravstveni inšpektorat RS (ZIRS), Veterinarska uprava RS
(VURS) in Inšpektorat za kmetijstvo, gozdarstvo in hrano (IRSKGH).
4.4.2.1 Izvajanje uradnega nadzora objektov za proizvodnjo in
promet živil
Generalno lahko razdelimo vrsto obratov na štiri skupine, in
sicer na obrate za proizvodnjo živil živalskega izvora in proizvodnjo drugih
živil ter obrate, ki se ukvarjajo z trgovanjem in prodajo živil živalskega
izvora in drugih živil. 
VURS je pristojni organ za izvajanje uradnega nadzora nad
obrati, ki proizvajajo in dajejo na trg živila živalskega izvora. V letu 2004
je VURS izvajal uradni nadzor ter predpisane veterinarske preglede v 328
obratih, ki so skupaj proizvedli in oddali na trg nekaj več kot 650.000 ton
živil živalskega izvora. Iz teh obratov je možno oddati na trg le tista živila,
pri katerih je bil opravljen predpisan veterinarski pregled in so označena z
veterinarsko oznako zdravstvene ustreznosti. Ta oznaka je informacija
potrošniku, da živilo prihaja iz obrata, ki izpolnjuje predpisane pogoje in je
odobren za proizvodnjo tovrstnih živil. Enaka oznaka pomeni, da so v
proizvodnji uporabljene nadzorovane surovine, skozi celotno prehransko verigo,
od primarne proizvodnje do končnega potrošnika. Oznaka pomeni tudi, da živilo
prihaja iz obrata, ki ima vzpostavljen sistem notranjega nadzora in ki je
zaradi tega sposoben prevzeti odgovornost za zdravstveno ustreznost
proizvedenih živil. Pravilnost in ustreznost garancij povezanih z oznako
zdravstvene ustreznosti pa nadzira in preverja VURS. 
Pod nadzorom VURS so tudi obrati, ki z živili živalskega
izvora trgujejo in oddajajo živila živalskega izvora v maloprodajo, ne pa
končnemu potrošniku. Te obrate VURS občasno pregleduje glede vodenja evidenc
notanjih kontrol in izpolnjevanja kriterijev glede odobritve oziroma registracije
dejavnosti ter zagotavljanja sledljivosti. 
V posameznih primerih VURS nadzoruje tudi obrate, katerih
primarna dejavnost je proizvodnja živil rastlinskega izvora, vendar v izdelke
vgrajuje tudi živila živalskega izvora. 
V letu 2004 je bilo s strani Zdravstvenega inšpektorata RS
(ZIRS) opravljenih 19.833 inšpekcijskih pregledov objektov za proizvodnjo in
promet živil ter izdelkov in snovi, ki prihajajo v stik z živili. Inšpekcijski
pregledi so se v teh objektih izvajali kot redni pregledi, planirani v okviru
letnega programa pregledov, ter kot izredni pregledi, opravljeni v okviru
poostrenega nadzora. 
Prioriteta v okviru letnega progama inšpekcijskih pregledov
je bila dana objektom, ki predstavljajo visoko stopnjo tveganja. V okviru
inšpekcijskih pregledov so inšpektorji preverjali procese, vzpostavljene
sisteme notranjega nadzora in same proizvode. Pri sistemih notranjega nadzora
so bili predmet inšpekcijske presoje spremljajoči higienski programi in
implementacija načel HACCP sistema. Po izteku določenega roka so inšpektorji s
ponovnimi kontrolnimi pregledi preverili tudi dejansko odpravo pomanjkljivosti
oziroma neskladij. 
V okviru poostrenega inšpekcijskega nadzora so bile
ugotovljene predvsem napake pri higieni živil in s tem neposredno povezana
nezadostna usposobljenost osebja. Med poostreni nadzor sodi tudi obravnava
zastrupitev in okužb, povzročenih s hrano ter pitno vodo. Glede na ugotovljeno
stanje imajo inšpektorji pravico in dolžnost odrediti odpravo ugotovljenih
nepravilnosti, pomanjkljivosti oziroma neskladij, začasno prepovedati delo
zaposlenim osebam in začasno prepovedati ali omejiti dejavnost proizvodnje ali
prometa z živili. 
Inšpektorat je skupaj z epidemiologi zavodov za zdravstveno
varstvo v letu 2004 obravnaval 37 primerov epidemij okužb oziroma zastrupitev,
pri katerih je skupaj zbolelo 1011 oseb, od katerih jih je bilo 108
hospitaliziranih. Rezultati analiz v primeru odvzetih vzorcev kažejo v prvi
vrsti na neustrezno higieno. Število primerov okužb z živili in ugotovljeni razlogi
zanje kažejo na nezadostno usposobljenost zaposlenih pri živilih na področju
higiene živil in s tem povezano neustrezno obvladovanje dejavnikov tveganj.
4.4.2.2 Izvajanje uradnega nadzora proizvodnje in prometa živil
rastlinskega izvora in prometa predpakiranih živil živalskega izvora ter
izdelkov in snovi, ki prihajajo v stik z živili
Vzorčenje živil ter izdelkov in snovi, ki prihajajo v stik z
živili, ki ga opravlja ZIRS je potekalo v letu 2004 v okviru rednega letnega
programa in v okviru poostrenega inšpekcijskega nadzora, ki izhaja iz
ugotovitev programiranih aktivnosti, obravnav primerov okužb oziroma
zastrupitev z živili ali s hrano (vključno s pitno vodo) oziroma epidemij
nalezljivih bolezni, prijav strank, obvestil drugih inšpektoratov, podatkov,
prejetih v okviru nacionalnih in mednarodnih sistemov hitrega obveščanja. Redni
letni program je obsegal odvzem in laboratorijske preskuse 4153 vzorcev, od
tega 3958 vzorcev živil ter 195 vzorcev izdelkov in snovi, ki prihajajo v stik
z živili. 
Izvajal se je tudi nadzor nad pošiljkami, ki se uvažajo iz
tretjih držav (do 30. aprila 2004 pa tudi pošiljk, ki so se v Slovenijo uvažale
iz Evropske skupnosti). Inšpektorji so obravnavali 30.188 vlog za uvoz in v
okviru le-teh preverili 139.057 pošiljk živil ter izdelkov in snovi, ki
prihajajo v stik z živili. V postopku nadzora nad uvozom je bilo zavrnjenih 14
pošiljk. O navedenih pošiljkah je bila v RASFF sistem posredovana notifikacija.
V vseh primerih, ko so laboratorijske preiskave pokazale
neskladnost s predpisi, ki urejajo področje varnosti živil in izdelkov ter
snovi, ki prihajajo v stik z živili, je bilo ovrednoteno tudi tveganje za
zdravje potrošnika. Sledil je poostren inšpekcijski nadzor z namenom
identifikacije ter učinkovite odprave vzrokov, ki so neskladnosti povzročili. O
ugotovljenih neskladnostih so vselej obveščene tudi druge inšpekcijske službe s
pristojnostmi na področju varne hrane oziroma živil. V primerih izvajanja umika
celega lota iz distribucijske verige ali odpoklica živil od potrošnikov, o
čemer so bili potrošniki obveščeni preko sredstev javnega obveščanja, je bila
informacija posredovana tudi v RASFF sistem (11 primerov). 
Za doseganje učinkovitega nadzora na področju varnosti živil
bo ZIRS deloval v smeri: 
-       
razvoja usmerjenega programiranega in poostrenega nadzora; 
-       
vzorčenja živil z namenom ugotavljanja njihove varnosti, usmerjenega
tudi na novo ugotovljene dejavnike tveganja.
4.4.2.3 Izvajanje uradnega nadzora proizvodnje živil živalskega
izvora, prometa živil živalskega izvora ter živali
VURS izvaja uradni nadzor zdravstvene ustreznosti živil
živalskega izvora, pri čemer uporablja metode, kot so monitoring, posebni
nadzor, preverjanje, revizija, inšpekcijski pregledi, drugi predpisani
pregledi, vzorčenje in analiza. Uradni nadzor se izvaja po sistemu iz Uredbe
882/2004/ES, postopki inšpekcijskih pregledov se izvajajo v skladu z
zakonodajo, ki ureja tovrstne preglede v RS. 
Od vstopa Republike Slovenije v EU, se izvajajo trije
monitoringi po harmoniziranih in s strani Evropske komisije odobrenih
programih. Glede monitoringa bolezni pri živalih, ki se po naravni poti
prenašajo z živali na ljudi (zoonoz) in njihovih povzročiteljev, teče program v
letu 2005 prvič na podlagi harmonizirane zakonodaje iz leta 2003. 
V letu 2004 je VURS zbiral podatke o naslednjih
povzročiteljih zoonoz: salmonela enteritidis, salmonela typhimurium, listeria
monocytogenes, campylobacter sp. in yersinia enterocolitica. V okviru
pridobivanja podatkov o prisotnosti posameznih povzročiteljev zoonoz, so bile v
letu 2004 opravljene analize 1623 vzorcev mleka in mlečnih izdelkov ter mesa,
glede na prisotnost prej navedenih povzročiteljev in izvedeni pregledi živali
(1201 jat perutnine) na prisotnost salmonele sp. 
Monitoring ostankov škodljivih snovi v živalih, živilih in
krmi, ter nadzor uporabe prepovedanih substanc, se v skladu z harmonizirano
zakonodajo izvaja že od leta 1999. V okviru monitoringa škodljivih snovi in
njihovih ostankov, v skladu z Direktivo 96/23/ES, je bilo v letu 2004 na
podlagi računalniškega programa izdanih 2399 zahtevkov za odvzem vzorcev, od
tega je bilo analiziranih 2254 vzorcev na 4620 substanc iz skupin A1-stilbeni,
derivati stilbenov in njihove soli in estri, A2-tireostatiki, A3-steroidi,
A4-laktoni rezorcilne kisline, vključno z zeranolom, A5-beta agonisti,
A6-ostale prepovedane substance, B1-sulfonamidi, antibiotiki in kinoloni,
B2-antihelmintiki, kokcidiostatiki, karbamati in piretroidi, sedativi,
nesteroidna protivnetna zdravila, ostale substance, B3 – organoklorne spojine
vključno s PCB, organofosfornimi spojinami, težkimi kovinami, mikotoksini,
barvili in dioksini. Izvedenih je bilo tudi 346 preiskav krme. 
V klavnicah je bilo pregledanih na trihinelozo 144.884 govedi
po zakolu, 443.513 prašičev po zakolu in 26.627.164 piščancev po zakolu.
Opravljenih je bilo 46.987 preiskav na BSE in TSE pri malih prežvekovalcih. V
mlekarnah je bilo pod uradnim nadzorom sprejetega 495 mio litrov mleka. 
Glavni izzivi v prihodnjem obdobju bodo zagotavljanje
sistemov kontrole in ocene skladnosti z evropskimi standardi na področju
zdravstvenega varstva živali, javnega veterinarskega zdravstva, krme ter
zaščite živali. Pri tem bo potrebno slediti usmeritvam EU, predvsem izvajanju
t.i. 'higienskega paketa', ki obsega več evropskih uredb, ki se bodo pričele izvajati
s 1. 1. 2006. Nov paket zakonodajnih ukrepov vključuje sprejem uredbe
882/2004/ES, ki določa splošna pravila za izvajanje uradnega nadzora, s ciljem
preprečiti, odpraviti ali na sprejemljivo raven zmanjšati tveganje za ljudi in
živali ter jamčiti pošteno trgovanje s krmo in živili kakor tudi zagotavljati
varstvo potrošnikov z označevanjem živil in krme ter drugimi oblikami
obveščanja potrošnikov; sprejem Uredbe 852/2004/ES, ki določa splošna pravila
higiene živil za nosilce živilske dejavnosti; sprejem Uredbe 853/2004/ES, ki
določa posebna pravila za higieno živil živalskega izvora za nosilce živilske
dejavnosti; sprejem Uredbe 854/2004/ES, ki določa posebne predpise za
organizacijo uradnega nadzora proizvodov živalskega izvora, namenjenih za
prehrano ljudi. Izvajanje uradnega nadzora v skladu s to uredbo se opravlja ne
glede na temeljno pravno odgovornost nosilcev živilske dejavnosti glede
zagotavljanja varne hrane, kot je določeno v Uredbi 178/2002/ES. 
Za doseganje učinkovitega nadzora na področju proizvodnje in
prometa mesa, živil živalskega izvora in živali, bo Republika Slovenija
prednostno usmerila ukrepe v smeri: 
-       
zagotavljanja izvajanja novih zakonodajnih ukrepov 'higienskega paketa'
od 1. 1. 2006; 
-       
formiranje revizijskih skupin, ki bodo izvajale revizije na področju
javnega veterinarskega zdravstva.
4.4.2.4 Izvajanje nadzora zdravstvene ustreznosti pitne vode
Odgovornost na področju oskrbe s pitno vodo si v okviru
svojih pristojnosti delijo država, lokalna skupnost in upravljavci sistemov za
oskrbo s pitno vodo. Ministrstvo za zdravje pripravlja in izvaja nadzor nad
predpisi, ki opredeljujejo skladnost oziroma zdravstveno ustreznost pitne vode
na pipi uporabnika. Ministrstvo za okolje in prostor je pristojno za pripravo
in nadzor predpisov, ki urejajo zaščito vodnih virov, medtem, ko Ministrstvo za
kmetijstvo, gozdarstvo in prehrano dovoljuje, omejuje ali prepoveduje uporabo
fitofarmacevtskih sredstev in izvaja nadzor nad njihovo uporabo. Oskrba s pitno
vodo je obvezna občinska gospodarska javna služba in je v pristojnosti lokalne
skupnosti. 
V letu 2004 je na področju zdravstvene ustreznosti pitne vode
prišlo do nekaterih sprememb, ki so spremenile način in vrste nadzora nad
zdravstveno ustreznostjo pitne vode. V marcu 2004 je bil sprejet Pravilnik o
pitni vodi (Uradni list RS, št. 19/04, 35/04), ki je v celoti usklajen z
Direktivo 98/83/ES. Poleg tega navedeni pravilnik opredeljuje in postavlja
zahtevo po notranjem nadzoru, katerega izvaja upravljavec sistema za oskrbo s
pitno vodo in z njim zagotavlja zdravstveno ustreznost pitne vode. Notranji
nadzor mora biti vzpostavljen na osnovah HACCP sistema. Tak sistem omogoča
prepoznavanje mikrobioloških, kemičnih in fizikalnih agensov, ki lahko
predstavljajo potencialno nevarnost za zdravje ljudi, izvajanje potrebnih
ukrepov ter vzpostavljanje stalnega nadzora na tistih mestih (kritičnih
kontrolnih točkah) v oskrbi s pitno vodo, kjer se tveganja lahko pojavijo.
Pravilnik je predvidel tudi vzpostavitev monitoringa pitne vode, ki ga
zagotavlja Ministrstvo za zdravje. 
Glede na to, da je notranji nadzor na osnovah HACCP sistema
popolna novost za nosilce dejavnosti, je bil inšpekcijski nadzor v letu 2004
usmerjen predvsem v preverjanje skladnosti notranjega nadzora. ZIRS je posebno
pozornost namenjal spodbujanju nosilcev dejavnosti, da bi čim prej vzpostavili
čim bolj učinkovit notranji nadzor. Hkrati je aktivno spodbujal pripravo
smernic dobre higienske prakse za področje pitne vode, ki bodo predstavljale
pomoč nosilcem dejavnosti pri doseganju skladnosti. Zdravstveni inšpektorji so
pri izvajanju uradnega nadzora upoštevali rezultate laboratorijskih preskusov
vzorcev pitne vode, odvzetih v okviru letnega programa monitoringa pitne vode.
Nosilec monitoringa je bil Inštitut za varovanje zdravja RS. 
Za doseganje učinkovitega nadzora zdravstvene utreznosti
pitne vode bo ZIRS deloval v smeri: 
-       
razvoja usmerjenega programiranega in poostrenega nadzora; 
-       
promocije smernic dobre higienske prakse za pitno vodo.
4.4.3 Tržni nadzor nad varstvom ekonomskih interesov potrošnikov
Po izkušnjah Urada RS za varstvo potrošnikov (UVP), ki je v
obdobju 2001–2005 na letni ravni opravil približno 2000 svetovanj potrošnikom
(po telefonu, klasični in elektronski pošti ter v posamičnih primerih tudi
osebno), je vsebinsko 49% potrošniških primerov povezanih s kršitvami določb
Zakona o varstvu potrošnikov, od tega preko 70% svetovanj v zvezi s stvarnimi
napakami in garancijami za brezhibno delovanje. Na drugem mestu so zadeve
povezane s kršitvami Obligacijskega zakonika (priližno 19%), sledijo po vrsti
zadeve, povezane s kršitvami Stanovanjskega zakona, Zakona o potrošniških
kreditih, Zakona o gospodarskih javnih službah (skupno 20%), ostalo (15%)
vključujejo predvsem kršitve določb Energetskega zakona, Zakona o varstvu
okolja, Zakona o bančništu, Zakona o zavarovalništvu, Zakona o zdravstvenih
storitvah, Zakona o elektronskih komunikacijah, Zakona o pošnih storitvah. Ker
pa se potrošniki obračajo po nasvet tudi na nevladne potrošniške organizacije
(NVPO) in inšpekcijske službe (večinoma Tržni inšpektorat RS), in ker se
podatki sistematično ne zbirajo na enem mestu, podatki UVP ne odražajo
celotnega pregleda nad stanjem na trgu, ne kvalitativno (po vsebini kršitve),
kot tudi ne kvantitativno (po obsegu kršitev). Vsekakor pa je že samo glede na
število izrečenih ukrepov s strani Tržnega inšpektorata RS mogoče oceniti, da
je celoten obseg opravljenih svetovanj s strani različnih izvajalcev na letni
ravni vsaj dvakrat večji (4000). Tudi struktura kršitev dokaj dobro odraža
obstoječe stanje in potrjuje horizontalno naravo področja varstva potrošnikov
in prepletenost z drugimi področji. V zadnjih dveh letih je opazen tudi trend
naraščanja kršitev v storitvenem sektorju, pri čemer so v ospredju javne
storitve (telekomunikacije, oskrba z vodo, elektriko, plinom, dimnikarske
storitve), stanovanjsko področje, (stanovanjsko upravljanje, nakup in
posredovanje nepremičnin), turistične storitve, finančne storitve (bančne in
zavarovalne storitve), obrtne storitve, zdravstvene storitve, kar je logično,
glede na splošno rast storitvenega sektorja. 
Zadeve, v katerih potrošniki s pomočjo UVP ali NVPO pri
ponudniku ne uspejo uveljaviti svojih pravic, se pogosto nadaljujejo na tržnem
ali katerem drugem inšpektoratu, bodisi tako, da se na inšpekcijske službe
potrošniki sami obrnejo ali zadeve po uradni dolžnosti odstopi UVP. 
Podatki Tržnega inšpektorata RS kažejo, da je bilo v letu
2004 izrečenih 2119 upravnih ukrepov zaradi kršitve določb Zakona o varstvu
potrošnikov (od tega je izdanih 1034 odločb in izrečenih 1085 opozoril po
Zakonu o inšpekcijskem nadzoru). Zaradi kršitve Zakona o potrošniških kreditih
je bilo v letu 2004 izrečenih 28 upravnih ukrepov (od tega 22 odločb in 6
opozoril na podlagi Zakona o inšpekcijskem nadzoru). V letu 2004 je bilo zaradi
kršitve Zakona o varstvu potrošnikov izrečenih 3038 kazenskih ukrepov in zaradi
kršitev Zakona o potrošniških kreditih 68 kazenskih ukrepov. 
V letu 2004 se je zaradi velikih nepravilnosti na trgu
izvajal poostren nadzor nad spoštovanjem določb Zakona o potrošniških kreditih
s strani nebančnih kreditodajalcev. Opravljenih je bilo 449 inšpekcijskih
pregledov, zaradi ugotovljenih nepravilnosti je bilo vloženih 49 predlogov
sodniku za prekrške, izdanih je bilo 22 odločb, s katerimi je bilo
kreditodajalcem do pridobitve dovoljenja s strani UVP prepovedano opravljanje
poslov kreditiranja potrošnikov. V primerih manjših kršitev so tržni
inšpektorji izrekli 6 opozoril po Zakonu o inšpekcijskem nadzoru in 19 opozoril
na podlagi 45.a člena Zakona o prekrških. 
Ugotovljene kršitve so se nanašale predvsem na poslovanje
nebančnih kreditodajalcev brez dovoljenja UVP, nepravilnosti pri oglaševanju,
nedovoljeno sprejemanje bianco menic in podobnih instrumentov za zavarovanje
kredita, v EOM niso bile vključeni vsi stroški, ki bremenijo potrošnika,
potrošnik ni bil pisno seznanjen z vsemi pravicami (pravica do odstopa od
pogodbe, pravica do predčasnega poplačila kredita) itd. 
Za doseganje učinkovitega nadzora na področju varstva
ekonomskih interesov potrošnikov bo Republika Slovenija prednostno usmerila
ukrepe v zagotavljanje učinkovitega nadzora varstva pravic in ekonomskih
interesov potrošnikov: 
-       
ki izhajajo iz določb Zakona o varstvu potrošnikov; 
-       
na stanovanjskem področju; 
-       
na področju javnih infrastrukturnih storitev; 
-       
na področju finančnih storitev.
4.5 Učinkovite in dostopne javne službe na področju varstva
potrošnikov
V Republiki Sloveniji se v skladu z Zakonom o varstvu
potrošnikov dejavnosti svetovanja, obveščanja in izobraževanja potrošnikov ter
primerjalno ocenjevanje proizvodov in storitev opravljajo kot javna služba,
katere trajnost in nemotenost opravljanja zagotavlja Republika Slovenija v
javnem interesu. Javne službe se v skladu z zakonom ne opravljajo z namenom
pridobivanja dobička in jih lahko izvaja država ali prenese njihovo izvajanje
na nevladne potrošniške organizacije (NVPO) na podlagi javnih razpisov ali s
podelitvijo koncesije. 
Javne službe, ki predstavljajo prednostno področje veljavnega
nacionalnega programa varstva potrošnikov 2001–2005, so se v prvih treh letih
programa izvajale okrnjeno, kar je v prvi vrsti posledica bistvenega odstopanja
od višine sredstev, ki so bila prvotno predvidena za njihovo izvajanje. V
okviru proračunskih možnosti so se javne službe izvajale na področju svetovanja
potrošnikom, na področju obveščanja in izobraževanja potrošnikov na podlagi
projektnih aktivnosti (izdaja vzgojno-izobraževalnih brošur, zloženk in
raziskovalne naloge) in zlasti v okviru revije (VIP) za potrošnike. Vlada
Republike Slovenije je v tem času za izvajanje javne službe obveščanja in
izobraževanja – izdajanje revije za potrošnike podelila petletno koncesijo.
Primerjalno ocenjevanje proizvodov in storitev se zaradi pomanjkanja sredstev
ni izvajalo. 
Zagotavljanje javnih služb na področju varstva potrošnikov
ostaja tudi v prihodnjem obdobju prednostna naloga pri uresničevanju politike
varstva potrošnikov.
4.5.1 Svetovanje potrošnikom
Svetovanje potrošnikom je temeljna dejavnost varstva
potrošnikov, katere namen je pomoč potrošnikom pri uveljavljanju njihovih
pravic. Ima obsežen, vendar kljub temu omejen delokrog. Najširše gledano obsega
prodajo blaga in storitev potrošnikom s strani ponudnikov oziroma podjetij, kot
jih definira Zakon o varstvu potrošnikov. Pomemben samostojen segment
predstavlja tudi oglaševanje blaga in storitev. Prodaja storitev vključuje
obrtniške storitve, finančne storitve (bančne in zavarovalne pogodbe),
turistične storitve, poštne in elektronske storitve (telefon, internet in
kabelske storitve), javne infrastrukturne storitve (oskrba z vodo, elektriko,
plinom in komunalne storitve), stanovanjske storitve (stanovanjsko upravljanje,
nakup in posredovanje nepremičnin), prevozne in zdravstvene storitve. 
Svetovanje potrošnikom se je v preteklih petih letih izvajalo
delno v okviru Urada RS za varstvo potrošnikov, delno pa razpršeno v okviru
večjega števila nevladnih potrošniških organizacij (NVPO). Odsotnost
kontinuiranega izvajanja svetovanja na enem mestu ne zagotavlja učinkovitega in
kakovostnega dela, niti gospodarne in transparentne porabe proračunskih
sredstev, med potrošniki pa ustvarja nezadovoljstvo in zmedo, saj nikoli prav
dobro ne vedo, kje lahko zanesljivo pričakujejo nasvet in pomoč. Obstoječ način
izvajanja svetovanja je v prvi vrsti posledica nezmožnosti izvajanja veljavnega
nacionalnega programa, ki poudarja izvajanje svetovanja preko velikega števila
NVPO, na geografsko določenih lokacijah, česar pa razpoložljiva proračunska
sredstva ne omogočajo. Je tudi posledica obstoječega načina financiranja javnih
služb prek letnih javnih razpisov, zaradi česar je Urad RS za varstvo
potrošnikov vsako leto primoran izvajati svetovanje vse dokler razpisana
državna sredstva niso razdeljena NVPO. Obstoječ način financiranja javne službe
ne zagotavlja kontinuiranega in kakovostnega dela, ne v vladnem in še manj v
nevladnem sektorju. 'Trg' izvajanja javne službe na področju svetovanja
potrošnikom ni trg, na katerega je kadarkoli mogoč vstop in izstop na podlagi
zdaj razpoložljivih sredstev, zdaj nerazpoložljivih sredstev, temveč je
kontinuirana dejavnost, za katero mora NVPO, ki jo želi izvajati kakovostno,
predhodno razpolagati s strokovnim kadrom in vzpostavljeno tehnično
infrastrukturo. Vsega tega pa ne more preprosto ukiniti, kadar nima
zagotovljenih sredstev, če želi ohraniti vidnost in verodostojnost svoje
organizacije v javnosti. 
Pri izvajanju svetovanja je ostalo neupoštevano tudi načelo
enotnosti, kot ga določa veljavni nacionalni program, da so ''potrošniške
organizacije delovno povezane v mrežo in enotno vodene''. Podobno nedorečeni so
ostali tudi strokovni kriteriji za izvajanje svetovanja. 
Javno službo svetovanja potrošnikov po Zakonu o varstvu
potrošnikov lahko izvaja država, lahko pa jo prenese na nevladni sektor, za kar
je predvidena možnost podeljevanja koncesij. Vendar veljavni nacionalni program
ne daje odgovorov na ključna vprašanja: koliko koncesij in po kakšnem ključu
naj bi se na področju svetovanja podeljevale. Te nejasnosti so prispevale k
temu, da doslej ni bila podeljena nobena koncesija za svetovanje, čeprav bi
bila ravno na tem področju najbolj potrebna, saj svetovanje predstavlja osnovno
dejavnost varstva potrošnikov. 
Razdrobljeno izvajanje javne službe na področju svetovanja,
nejasna delitev dela med vladnim in nevladnim, se je izkazalo za ne dovolj
učinkovito. Zato, upravičeno lahko ugotovimo, da je ekonomska, socialna,
politična in človeška cena obstoječe politike za državo in družbo večja, kot bi
bili stroški dosledne, celovite in koordinirane politike. 
Posledica razdrobljenega izvajanja javne službe svetovanja
potrošnikom je tudi odsotnost celovitega pregleda nad stanjem kršitev pravic
potrošnikov in njihovih ekonomskih interesov na različnih področjih, ki bi bila
kvantitativno (obseg kršitev) in kvalitativno (narava kršitev) podprta z
natančnimi podatki. 
Pri postavljanju koncepta svetovalne dejavnosti kot javne
službe je potrebno imeti pred očmi predvsem dolgoročno javno korist
(potrošniki), usmerjenost k stroškovni učinkovitosti in odgovorno porabo
državnih sredstev. Že iz veljavnega programa, izkušenj Urada RS za varstvo
potrošnikov in NVPO izhaja, da se kar 85% odstotkov ali celo več splošnega
svetovanja opravi po telefonu, zato za dostopnost storitev ob enotni ceni
impulza v Republiki Sloveniji ni več bistvena geografska lokacija organizacije,
na katero se potrošnik obrača za nasvet, še posebej, če upoštevamo hiter razvoj
informacijske družbe in dejstvo, da je uporaba interneta (naraščajoč delež
svetovanja se opravi po elektronski pošti) v Republiki Sloveniji na primerljivi
ravni z evropskim povprečjem. Bistveno večji pomen, kot ga ima geografska
bližina, je strokovnost in stroškovna učinkovitost izvajanja javne službe
svetovanja. 
Pretirano poudarjanje omogočanja prisotnosti velikega števila
potrošniških organizacij v slovenskem prostoru s pomočjo 'logike delitve denarja'
še ne pomeni izgrajene politike varstva potrošnikov, povzroča neproduktivno
konkurenco, ki ne krepi položaja potrošnika na trgu, saj ne gre za konkurenco v
kakovosti storitev. Administrativni stroški, ki nastanejo v vsaki samostojni
organizaciji se množijo, standardi in pristopi k svetovanju so neenotni. Seveda
je po drugi strani potrebno ohraniti v zavesti, da država ne more in ne sme
posegati v način delovanja in organiziranosti civilno družbenih organizacij.
Zato je pri oblikovanju koncepta svetovalne dejavnosti potrebno upoštevati
domače razmere in danosti. Če so lokalne oziroma regionalne potrošniške
organizacije strokovno podkovane, lahko pomembno doprinesejo k skladnemu
regionalnemu razvoju, ki je eden od temeljnih strateških ciljev Republike Slovenije.
Poleg tega lahko na občinskih svetih dajejo pobude za reševanje lokalnih
problemov na področju varstva potrošnikov. Svetovanje na lokalnih in
regionalnih ravneh je torej v funkciji pospeševanja enakomernega regionalnega
razvoja, socialne kohezivnosti, lokalna okolja imajo lahko od njega dragoceno
korist, če so ga le spososobna izkoristiti. 
Vsekakor zakonska obveznost zagotavljanja javne službe
svetovanja, ob upoštevanju finančnih omejitev, s katerimi se z reformo državne
uprave sooča Republika Slovenija, terja premišljeno politiko na področju
financiranja izvajanja javne službe v okviru nevladnega sektorja, katero je
vsekakor potrebno zagotoviti, saj nevladne potrošniške organizacije zaradi
neodvisnega statusa praviloma uživajo veliko zaupanje potrošnikov. Vendar je
pri tem ključnega pomena določitev strokovnih, kadrovskih in drugih kriterijev
za upravičenost posameznih potrošniških organizacij do javnih sredstev. 
Ključni cilji in usmeritve Republike Slovenije na področju
izvajanja javne službe svetovanja potrošnikom so: 
-       
izboljšanje kakovosti izvajanja javne službe z določitvijo visokih
strokovnih, kadrovskih in drugih kriterijev; 
-       
usmerjanje javnih sredstev v tiste storitve, ki so za posameznika
najučinkovitejše 
-       
povečanje stroškovne učinkovitosti javne službe in zagotavljanje
dolgoročnega in trajnega financiranja; 
-       
omogočanje zbiranja kvantitativnih in kvalitativnih podatkov o pritožbah
potrošnikov oziroma kršitvah pravic potrošnikov in njihovih ekonomskih
interesov; 
-       
doseganje celovitega pregleda nad stanjem kršitev pravic potrošnikov in
njihovih ekonomskih interesov na različnih področjih. 
Republika Slovenija bo: 
-       
zagotavljala kontinuirano in strokovno izvajanje javne službe svetovanja
potrošnikom v okviru nevladnega sektorja; 
-       
zagotavljala izvajanje javne službe svetovanja potrošnikom na osnovi
koncesije, ki se podeli največ dvema nevladnima potrošniškima organizacijama,
vpisanima v register pri Uradu RS za varstvo potrošnikov, in sicer ena za
izvajanje javne službe svetovanja potrošnikom na nacionalni ravni ter druga za
izvajanje javne službe svetovanja potrošnikom na regionalni ravni. Koncesija se
podeli za čas, ki ne sme biti krajši od treh in daljši od desetih let, z
možnostjo podaljšanja; 
-       
podelila koncesijo, ki bo obsegala svetovanje na področju varstva pravic
in ekonomskih interesov potrošnikov, katere urejajo Zakon o varstvu
potrošnikov, Obligacijski zakonik, Zakon o potrošniških kreditih, stanovanjska
zakonodaja ter predpisi, ki urejajo zagotavljanje javnih infrastrukturnih
storitev potrošnikom; 
-       
zagotovila strokovne, kadrovske, tehnične in druge pogoje ter kriterije
in določila upravičene stroške v okviru uredbe o podelitvi koncesije, ki jo bo
sprejela Vlada RS.
4.5.2 Vzgoja, izobraževanje in obveščanje potrošnikov
Med klasične oblike obveščanja in izobraževanja potrošnikov
sodi izdajanje revije za potrošnike. Tovrstne revije imajo po svetu splošno
vzgojno-izobraževalno vlogo in vsebujejo teme, ki so za potrošnike pomembne v
prvi vrsti z vidika varovanja njihovih pravic in ekonomskih interesov na
različnih področjih. Njihova posebnost je v objavljanju rezultatov domačih in
tujih primerjalnih ocenjevanj proizvodov in storitev. Za zagotavljanje
neodvisnosti rezultatov primerjalnih ocenjevanj izdajatelj tovrstne revije za
sofinanciranje revije ne sme prejemati sredstev iz komercialnih (profitnih)
virov. V reviji tudi ne sme objavljati tržnih oglasov proizvodov in storitev.
Ker pa tržni oglasi predstavljajo pomemben vir dohodka vsake revije, imajo
tovrstne revije po svetu v tem deležu izpad dohodka. To je tudi osnovni razlog,
da številne države po svetu tovrstne revije finančno podpirajo, najpogosteje v
deležu, ki je posledica dohodkovnega izpada zaradi neoglaševanja. V državah EU
se praviloma odločajo za podporo eni reviji za potrošnike in sicer tisti, ki
ima poleg drugega tudi dostop do sodelovanja v sistemu mednarodnega
primerjalnega ocenjevanja, saj se vse več izdelkov, ki se pojavljajo na
nacionalnih trgih, pojavlja tudi na notranjem in globalnem trgu. 
V Sloveniji izhaja revija za potrošnike VIP, ki jo izdaja
Mednarodni inštitut za potrošniške raziskave (MIPOR) v približno 5000 izvodih.
Za izdajanje revije, kot izvajanja javne službe, je Vlada RS leta 2003
organizaciji MIPOR podelila petletno koncesijo, s čimer je zagotovila stabilno
financiranje revije. 
Poleg izdajanja revije za potrošnike so pomembne tudi druge
oblike obveščanja in izobraževanja potrošnikov, kamor sodijo izdajanje
informativno-izobraževalnih gradiv za potrošnike, kampanje, seminarji,
delavnice, okrogle mize in druge aktivnosti, katerih cilj je prav tako vzgoja
in osveščanje, obveščanje in izobraževanje potrošnikov in seveda sodelovanje z
javnostmi kot najmočnejšim medijem. Tovrstne projektne aktivnosti je Republika
Slovenija v okviru izvajanja veljavnega nacionalnega programa redno
zagotavljala in sicer predvsem v okviru nevladnega sektorja. 
Na področju vzgoje in izobraževanja ter obveščanja
potrošnikov bo Republika Slovenija usmerila ukrepe v: 
-       
zagotavljanje izobraževanja in obveščanja potrošnikov preko revije za
potrošnike v okviru koncesije v obsegu do 50% stroškov izdajanja revije; 
-       
vzpodbujanje in podporo širitve prisotnosti revije v osnovnih in
srednjih šolah ter splošnih izobraževalnih knjižnicah, kot vir informacij in
učni pripomoček; 
-       
nadaljevanje podpore projektnim aktivnostim nevladnih potrošniških
organizacij s ciljem izobraževanja in obveščanja potrošnikov.
4.5.3 Primerjalno testiranje proizvodov in storitev
Primerjalno testiranje blaga in storitev je posebna oblika
tržnega pregleda in preverjanja kakovosti izdelkov in storitev na trgu, ki ga
zaradi zagotavljanja neodvisnosti rezultatov testov organizira in vodi
neodvisna, nevladna potrošniška organizacija (NVPO). Cilj izvajanja dejavnosti
je varstvo interesov potrošnikov. Boljša informiranost potrošnikov o kakovosti ponudbe
izdelkov in storitev na trgu pomeni večjo sposobnost potrošnikov za kakovostno
izbiro. Zmanjšanje ali odsotnost povpraševanja s strani potrošnikov po
nekakovostnih proizvodih (storitvah) vpliva na splošni dvig kakovosti ponudbe
na trgu. Pri izvedbi primerjalnega testa potrošniška organizacija sodeluje z
neodvisnimi izvajalci (strokovnjaki, inštituti, laboratoriji). 
Informacije o rezultatih primerjalnega testiranja so za
potrošnika tržno napotilo, ki ni pod vplivom interesov ponudnikov. Potrošniku omogočajo
poleg absolutne (najboljše med istovrstnimi izdelki ali storitvami), tudi
relativno izbiro (najboljše glede na to, kakšno raven kakovosti posameznik
potrebuje oziroma si jo lahko privošči). 
Rezultati primerjalnih testiranj so dragocena informacija
tudi za ponudnike. Iz rezultatov testov zvedo, kako so bili njihovi
proizvodi/storitve ocenjeni, kakšna je raven kakovosti njihovih izdelkov ali
storitev v primerjavi z istovrstnimi (torej konkurenčnimi) izdelki ali
storitvami. Dosežen dober rezultat na testu pomeni za ponudnika tudi prednost
pred konkurenco. Če pa je dober rezultat dosežen na mednarodnem testu, odpira
vstop tudi na druga tržišča. 
Področje primerjalnega testiranja proizvodov in storitev
zaradi zagotavljanja neodvisnosti rezultatov testiranja sodi po svetu praviloma
v domeno nevladnega sektorja, rezultati testov se smejo v vseh podrobnostih
objavljati le v revijah za potrošnike. V Republiki Sloveniji je to v reviji
VIP. 
Testiranja potekajo neodvisno od ponudnikov blaga in
storitev. Na mednarodni ravni merila primerjalnega testiranja postavlja
mednarodna, neprofitna organizacija za izvajanje skupnega primerjalnega
testiranja in skupnih potrošniških raziskav 'International Consumer
Research&Testing' (ICRT). Skupno testiranje se je najprej začelo s
povezovanjem evropskih potrošniških organizacij, da bi tako zmanjšali stroške
testiranja enakih proizvodov in poenotili metodologije testiranja. Skupno
testiranje na območju EU, pa tudi v širšem mednarodnem prostoru, je vedno
pomembnejše zaradi procesa globalizacije, tako, da danes ICRT združuje 35
neodvisnih potrošniških organizacij iz 31 držav Evrope, Azije, Avstralije in
ZDA. Tudi Zveza potrošnikov Slovenije – društvo je članica ICRT. Na mednarodne
skupne teste so uvrščeni proizvodi mednarodnih, priznanih blagovnih znamk.
Proizvodi slovenskih proizvajalcev na mednarodne teste, zaradi majhnega deleža
zastopanosti na notranjem trgu praviloma niso uvrščeni. Tako so slovenski
potrošniki prikrajšani za pomemben vir neodvisnih informacij o kakovosti proizvodov
in storitev domačih proizvajalcev. Z nesodelovanjem na neodvisnih testih
izgubljajo pomembno možnost promocije tudi kakovostni slovenski proizvodi in
storitve. Skupna testiranja potekajo po programu, ki je določen za dve leti
vnaprej, letno pa je izvedenih okoli 100 skupnih testov. Pri več kot tretjini
sodeluje pet ali več potrošniških organizacij, članic ICRT. 
Stroški za izvedbo posameznega skupnega testa zajemajo:
stroške nakupa proizvoda, stroške laboratorijskih in praktičnih preizkusov,
stroške sodelujočih neodvisnih strokovnjakov in stroške priprave ter objave
rezultatov testa. Stroške skupnega testiranja pokrivajo organizacije, članice
ICRT, ki pri testiranju sodelujejo. Višina prispevka je odvisna od oblike
sodelovanja. Če članica ICRT na skupni test pošlje proizvode s svojega tržišča,
pokriva sorazmerni delež skupnih stroškov testiranja. Stroški izvedbe enega
testa znašajo v povprečju 50.000 evrov. Višina skupnih stroškov testa je
odvisna od vrste in števila proizvodov, ki so na testu. Delež pri pokrivanju
stroškov, ki bremeni posamezno sodelujočo članico, je odvisen od števila
organizacij in od števila proizvodov, ki jih organizacija pošlje na test s
svojega tržišča. Najmočnejše NVPO, katerih revije dosegajo naklade več sto
tisoč izvodov, imajo pri testiranju večjo vlogo, saj s širokim izborom
proizvodov s svojega tržišča pokrivajo največji del stroškov za izvedbo
posameznega testa. Mednje se uvrščajo nemška revija za potrošnike Test v
mesečni nakladi 720.000 izvodov, britanska revija Which v mesečni nakladi
580.000 izvodov, francoska revija Que Choisir v mesečni nakladi 260.000
izvodov, belgijski Test Achats v mesečni nakladi 240.000 izvodov, ter
avstrijska revija Konsument v mesečni nakladi 100.000 izvodov. 
Članica ICRT se lahko odloči tudi samo za objavo rezultatov
izvedenega testa. Ta oblika sodelovanja je cenejša in stane v povprečju 700
evrov za objavo rezultatov enega testa. Slaba stran te oblike je, da članica na
test ne pošlje proizvodov domačih proizvajalcev, zato so potrošniki za te informacije
prikrajšani. Za to obliko se odločajo predvsem manjše in finančno šibkejše
NVPO, vključno Mednarodni inštitut za potrošniške raziskave (MIPOR), ki se s
tovrstnimi aktivnostmi ukvarja v Republiki Sloveniji. Objavljanje rezultatov
primerjalnih testov v slovenski reviji za potrošnike VIP zagotavlja država v
okviru podeljene koncesije. MIPOR je v preteklih letih s podporo iz
proračunskih sredstev občasno sicer izvajala teste proizvodov s slovenskega
tržišča, nekaj proizvodov domačih ponudnikov je bilo poslanih tudi na
mednarodni test. Žal so to le posamični primeri. Interes potrošnikov, da bi se
seznanili z rezultati domačih testov je po letošnji mnenjski raziskavi Zveze
potrošnikov Slovenije – društva vsekakor velik. Iz leta v leto raste tudi interes
domačih proizvajalcev, ki si želijo s sodelovanjem na primerjalnih testih svojo
kakovost dokazati tudi pred neodvisnimi ocenjevalci in pa seveda predvsem pred
domačimi in tujimi kupci. 
Več neodvisnega primerjalnega testiranja bi v Republiki
Sloveniji prispevalo k zagotavljanju kakovostne ponudbe blaga in storitev na
slovenskem trgu, večji preglednosti ponudbe in večji konkurenčnosti slovenskih
ponudnikov na domačem in tujih trgih. 
Republika Slovenija bo na področju primerjalnega testiranja
proizvodov in storitev usmerila ukrepe v: 
-       
krepitev podpore izvajanju primerjalnih testiranj proizvodov in
storitev, s poudarkom na vključevanju proizvodov in storitev domačih
proizvajalcev v mednarodne teste, v okviru podeljene koncesije za revijo za
potrošnike.
4.6 Spodbujanje razvoja in delovanja potrošniških organizacij
V interesu Republike Slovenije je, da je civilna družba na
področju varstva potrošnikov trdna in medsebojno povezana pri svojem delovanju.
Republika Slovenija si mora prizadevati za ohranitev pozitivnih dosežkov
nevladnega sektorja, krepiti vzdušje zaupanja in razumevanja med vladnim in
nevladnim sektorjem, ter si prizadevati za iskanje skupnih poti. 
Demokratizacija delovanja javne uprave zahteva vzpostavitev
institucionalnih mehanizmov, ki omogočajo demokratično in učinkovito
sodelovanje med javno upravo in civilno družbo. Sodelovanje javnosti pri
oblikovanju politik pomembno prispeva k dobremu upravljanju in večji stopnji
zaupanja v javne institucije. Sodelovanje javnosti pri sprejemanju predpisov izboljšuje
kakovost in povečuje sprejemljivost predpisov. Evropska komisija je sprejela
Belo knjigo o upravljanju, kot ključni strateški dokument za razvoj javne
uprave, v katerem poudarja ne le pomen dostopa do javnih informacij in
sodelovanja javnosti pri sprejemanju zakonodaje, temveč tudi pomen sodelovanja
javnosti pri preverjanju gospodarskih, socialnih in okoljskih učinkov predpisov
(impact assesment), za kar predvideva sprejem standardiziranega postopka. 
Za učinkovito vključevanje nevladnih organizacij v politično
dogovarjanje je Vlada Republike Slovenije oktobra 2003 sprejela Strategijo
sodelovanja z nevladnimi organizacijami, v kateri je opredeljen pomen
sodelovanja nevladnih organizacij za celovit in trajnostno naravnan družben
razvoj, porast družbene blaginje, kakovosti življenja in socialne varnosti. 
Zavedajoč se, da država prek svojih sistemskih vzvodov
pogosto nima pravih in pravočasnih rešitev za različna vprašanja bo Republika
Slovenija v duhu odprte uprave: 
-       
okrepila partnerski odnos z nevladnim sektorjem; 
-       
razvijala strokovno sodelovanje med vladnimi in nevladnimi programi na
področju varstva potrošnikov; 
-       
okrepila sistemske mehanizme sodelovanja (konzultacije) NVPO pri
sprejemanju zakonodaje, ki vpliva na interese potrošnikov; 
-       
vzpodbujala preverjanje gospodarskih, socialnih in okoljskih učinkov
predpisov s področja varstva potrošnikov; 
-       
vzpodbujala in podpirala zastopanost predstavnikov NVPO v usklajevalnih
telesih oziroma posvetovalnih telesih za varstvo potrošnikov in medresorskih
delovnih skupinah, ki obravnavajo za potrošnike pomembna vprašanja na
nacionalni, evropski in globalni ravni; 
-       
vzpodbujala in podpirala zastopanost nevladnih organizacij potrošnikov v
procesu standardizacije na nacionalni ravni, evropski in globalni ravni; 
-       
omogočala posvetovanje z NVPO pri pripravi stališč Republike Slovenije
do dokumentov Evropske unije, ki zadevajo interese potrošnikov.
4.7 Učinkovito reševanje potrošniških sporov, vzpostavitev
javne sheme alternativnega reševanja sporov in Evropskega potrošniškega centra
4.7.1 Pravica do dostopa do pravnega varstva
Dostop do pravnega varstva je temeljna pravica, ki je
poudarjena v 6. členu Evropske konvencije o varstvu človekovih pravic in
temeljnih svoboščin. Pravico do pravnih sredstev je Evropsko sodišče v primeru
222/84 Johnston leta 1986 določilo kot splošno načelo zakonodaje Skupnosti in
ga je za takega razglasil 47. člen Listine temeljnih svoboščin Evropske unije.
Zagotavljanje dostopa do pravnega varstva je obveznost, ki jo države članice
izpolnjujejo tako, da se v zakonodaji predvideni ukrepi resnično in hitro
uresničujejo prek sodišč, inšpekcij in drugih državnih organov. Potrošnikom
mora biti omogočeno, da svoje pravice tudi dejansko uveljavijo v ustreznih
postopkih. Poleg rednega sodnega sistema je potrebno povečati tudi možnosti
alternativnega reševanja sporov (ARS). V zadnjih letih je prišlo do
precejšnjega razmaha uporabe alternativnega načina reševanja sporov znotraj
držav članic, s pozitivnim učinkom na učinkovitost sodstva. V Skupnosti je bilo
s ciljem povečanja zaupanja potrošnikov v elektronsko poslovanje vloženega
veliko truda za pospeševanje njihovega razvoja še posebej v okviru storitev
informacijske družbe. Dejavniki, ki krepijo razvoj sredstev ARS so pogosto
praktične narave. Postopki ARS ponujajo rešitev za težave pri dostopu do
pravnega varstva, s katerimi se srečujejo potrošniki zaradi preobremenjenosti
sodišč; postopkov, ki postajajo vse daljši; stroškov postopkov, ki so vse
višji. K težavam pri dostopanju do pravnega varstva pa prispevajo tudi
količina, kompleksnost in pogosto nerazumljivost zakonodaje. Čezmejni spori
imajo navadno za posledico še daljše postopke in še višje sodne stroške od
stroškov domačih sporov. Z vzpostavitvijo notranjega trga, povečanjem obsega
čezmejne trgovine in povečano mobilnostjo potrošnikov narašča tudi število
čezmejnih sporov. Poleg praktičnih težav prezasedenosti sodišč čezmejni spori
pogosto povzročajo kompleksna vprašanja, kot so vprašanja sodne pristojnosti in
vprašanja uporabe jezika. Zato postopki ARS predstavljajo v Skupnosti bistveni
del politik, ki dopolnjujejo sodne postopke. Postopki ARS so bolj fleksibilni
in pogosto ustreznejši za naravo določenih sporov. Postopki ARS so bili pogosto
predmet zakonodajnih razprav v zvezi z elektronskim poslovanjem na evropski in
globalni ravni v zadevah, ki so jih sprožili spori o pristojnosti na področju
potrošniških sporov. Razprave so bile usklajene s 17. členom Direktive
2000/31/ES, ki ureja pravne vidike storitev informacijske družbe in določa, da
"morajo države članice zagotoviti, da njihova zakonodaja ne ovira uporabe
izvensodnih načinov, ki so za poravnavo sporov na voljo po nacionalni
zakonodaji, vključno z ustreznimi elektronskimi sredstvi". Države članice
naj bi, v skladu s 17. členom, tudi spodbujale "organe, odgovorne za
izvensodno poravnavo, da delujejo na način, ki udeleženim strankam nudijo
ustrezna procesna jamstva". Poleg vprašanj v zvezi z elektronskim
poslovanjem je vloga postopkov ARS poudarjena posredno ali neposredno v mnogih
dokumentih Skupnosti. Evropska komisija jim namenja precej prostora v drugem
poročilu o izvajanju Direktive 85/374/EGS, ki ureja odgovornost za proizvod.
Postopki ARS so posebej omenjeni v 10. členu Direktive 97/5/ES, ki ureja
čezmejna nakazila in 11. členu Direktive 97/7/ES, ki ureja sklepanje pogodb na
daljavo. Postopki ARS v povezavi z elektronskim poslovanjem so tudi predmet
priporočil Organizacije za evropsko sodelovanje in razvoj in mnogih mednarodnih
nevladnih organizacij, kot na primer GBDe (Global Business Dialogue on
e-commerce – Svetovni poslovni dialog o elektronskem poslovanju), TABD
(Transatlantic Business Dialogue – Čezatlantski poslovni dialog) in TACD
(Transatlantic Consumer Dialogue – Čezatlantski dialog potrošnikov).
4.7.2 Značilnosti modelov alternativnega reševanja
potrošniških sporov
V državah članicah obstajajo za alternativno reševanje
potrošniških sporov različni modeli. Glavne značilnosti oziroma razlike pa so
naslednje: 
-       
javni model (ustanoviteljica je država) ali zasebni model (ustanovitelj
je gospodarsko združenje); 
-       
odločanje v kolegijskih organih ali odločanje posameznika (ombudsman,
razsodnik); 
-       
splošna pristojnost za vse vrste sporov med potrošniki in ponudniki ali
omejena pristojnost le na določena subjekte; 
-       
odločanje o sporu ali posredovanje (mediacija) med sprtima strankama, da
najdeta sporazumno rešitev; 
-       
odločitev je neobvezujoča za obe stranki ali samo za ponudnika; 
-       
brezplačen postopek za obe stranki, ali samo za eno stranko, ali plačilo
posebne takse za postopek. 
Evropska komisija je za postopke ARS, ne glede na to, za
kakšen model gre, sprejela dve priporočili: 98/297/EC in 2001/310/EC, s
katerima je določila naslednja načela, ki naj bi jih države članice upoštevale
pri vzpostavljanju shem ARS: neodvisnost, transparentnost, učinkovitost,
kontradiktornost, zakonitost, prostovoljnost in enakopravno zastopanost
predstavnikov nasprotnih strank (podjetje-potrošnik).
4.7.3 Razvoj alternativnega reševanja potrošniških sporov v
Republiki Sloveniji
Urad RS za varstvo potrošnikov je za vzpostavitev postopkov
ARS v preteklih letih dal vrsto pobud in izvedel vrsto aktivnosti v podporo
raziskovalnega dela na tem področju. V letu 2001 je Mednarodnemu inštitutu za
potrošniške raziskave sofinanciral projektno nalogo "Izvensodno reševanje
potrošniških sporov na področju finančnih aktivnosti", v okviru katere je
bil oblikovan model zasebne sheme ARS na področju finančnih storitev. V letu
2003 pa je v okviru programa Phare-Twinning ob pomoči danskih partnerjev
(Danish Consumer Agency in Danish Consumer Council) in sodelovanju Zveze
potrošnikov Slovenije – društva izvedel projekt "alternativno reševanje
potrošniških sporov", v okviru katerega je bil po danskem vzoru oblikovan
model javne sheme ARS za spore vseh gospodarskih sektorjev. Izdelani so bili
osnutki pravnih podlag za ustanovitev razsodišča za potrošniške spore ter
postopka pred razsodiščem. Oba modela, v skladu s sprejetimi priporočili,
predvidevata podoben, senatni sistem odločanja, ki vključuje enakopravno
zastopanost predstavnikov ponudnikov in potrošnikov in neodvisnega razsodnika.
Edina, vendar pomembna razlika med njima je, da predvidevata različnega
ustanovitelja in posledično različnega financerja. Zasebno shemo ustanovijo
ponudniki finančnih storitev, oziroma njihova interesna združenja (ki tudi
zagotavljajo sredstva za njeno delovanje), skupaj z eno ali več nevladnimi
potrošniškimi organizacijami, javno shemo pa ustanovi država, ki hkrati
zagotavlja sredstva za njeno delovanje. S stališča države bi bilo ključnega
pomena, da zasebni sektor sam rešuje svoje zasebnopravne spore v konkretnem
primeru s potrošniki, kljub temu izkušnje Urada RS za varstvo potrošnikov iz
leta 2001 v zvezi s projektom za vzpostavitev modela zasebne sheme v finančnem
sektorju, katerega je tudi finančno podprla, kažejo drugače. Zaenkrat ponudniki
finančnih storitev, ne glede na poravnalni svet, ki ga je ustanovilo Združenje
bank Slovenije in mediacijski center, ki ga je ustanovilo Slovensko zavarovalno
združenje, niso vzpostavili učinkovitega sistema reševanja potrošniških sporov,
za katerega bi bilo mogoče ugotoviti, da je v skladu s priporočili Komisije in
ki bi ga Republika Slovenija lahko notificirala pri Evropski komisiji. 
Na tem mestu je potrebno tudi opozoriti, da tako potrošniki,
kot tudi ponudniki, svetovanje, ki ga v okviru javnih služb izvajajo Urad RS za
varstvo potrošnikov in nevladne potrošniške organizacije, pogosto zmotno
enačijo s postopki ARS. Svetovanje potrošnikom v okviru javnih služb obsega
praviloma pisni poduk potrošniku o njegovih oziroma njenih pravicah, ki
izhajajo iz predpisov ter nasvet, kako ravnati v konkretnem primeru. Na ta
način je v prvi vrsti v funkciji "pomoči za samopomoč", ki ima
vsekakor pomembno vlogo pri osveščanju in krepitvi sposobnosti potrošnikov za
samostojno reševanje sporov s ponudniki. Kljub temu pa samo po sebi še ne
zagotavlja, da bo potrošnik z uveljavljanjem svojih pravic pri ponudniku blaga
ali storitev tudi dejansko uspel. To je razlog, da potrošniki pogosto ostanejo
brez pravnega varstva in jim ne preostane drugega kot klasična sodna pot, ki pa
je za razreševanje potrošniških sporov pogosto neprimerna. Potrošnik je pri
uveljavljanju svojih pravic pred sodišči soočen z vrsto že omenjenih ovir, ki
mu onemogočajo učinkovito varstvo. Prav tako ni dovolj, da imajo potrošniki v
Republiki Sloveniji zagotovljeno varstvo svojih pravic že s tem, da imamo
evropsko naravnan Zakon o varstvu potrošnikov. V primeru sporov s ponudniki
imajo potrošniki pravico do sodnega varstva. 
Z vstopom v EU je Republika Slovenija primorana reševati tudi
potrošniške spore drugih držav članic. Za reševanje tovrstnih čezmejnih sporov
je Evropska komisija že leta 2000 vzpostavila mrežo teles za ARS (EEJ-Net), v
katero se Republika Slovenija ne bo mogla učinkovito vključiti, v kolikor ne bo
pred tem vzpostavila ustreznih teles za ARS za reševanje potrošniških sporov na
nacionalni ravni, saj so praviloma ta tista, katera države članice notificirajo
pri Evropski komisiji. 
Pomemben dejavnik je razvoj interneta in elektronskega
poslovanja. Internet omogoča nove tržne metode in oblike oglaševanja, ki še
niso ustrezno regulirane v predpisih. Sem sodijo sponzoriranje, združevanje
spletnih strani, plačljiva iskalna orodja, 'cookies' (piškotki),
'powershopping' (skupinski nakupi po znižani ceni), spletne igre na srečo in
dražbe. Podoben razvoj se obeta trgovanju prek mobilnih telefonov, ki se bo
verjetno zgledovalo po razvoju interneta. Vendar pa raziskave Eurobarometra
kažejo, da evropski potrošniki še vedno ne zaupajo dovolj nakupovanju po
internetu, saj elektronsko poslovanje predstavlja še vedno zelo majhen delež
trgovine na drobno (2%). 
Da bi okrepili zaupanje potrošnikov v elektronsko poslovanje,
morajo imeti prednost ukrepi za zagotavljanje varnih omrežij, varnega dostopa,
varstva potrošnikov in varstva zasebnosti. Med ukrepi, ki bodo najbolj
prispevali k povečanju zaupanja potrošnikov v elektronsko poslovanje je
vzpostavljanje mehanizmov, kot je razvijanje kodeksov obnašanja podjetij pri
elektronskem poslovanju s potrošniki in znakov zaupanja ('trust marks') ter
učinkovitih postopkov za alternativno reševanje potrošniških sporov, na kar
napotujejo dokumenti EU. 
Vzpostavitev javne sheme ARS bi povečala dostop potrošnikom
do pravnega varstva v Republiki Sloveniji, pozitivno bi vplivala na zmanjšanje
sodnih zaostankov, vse to pa bi nedvomno prispevalo k uresničevanju načela
pravne države. 
Zato vzpostavitev javne sheme ARS šteje med prednostne naloge
v okviru uresničevanja Resolucije o nacionalnem programu varstva potrošnikov
2006–2010, pri čemer se bo izhajalo iz rezultatov slovensko-danskega
Phare-Twinning projekta. 
Rezultat slovensko-danskega projekta je bilo oblikovanje
modela razsodišča za potrošniške spore, z naslednjimi značilnostmi: 
-       
razsodišče za reševanje potrošniških sporov se ustanovi s posebnim
zakonom, postopek reševanja sporov pa se določi s podzakonskim aktom; 
-       
razsodišče obravnava spor samo na podlagi pritožbe potrošnika; pristojno
je za odločanje v sporih, ki jih s podzakonskim aktom določi minister in v
katerih bi bilo za sojenje pristojno slovensko sodišče; 
-       
o sporu odloča kolegijski organ – senat, ki ga vodi redni sodnik kot
predsednik senata, sodelujeta pa po dva člana kot predstavnika potrošnikov in
ponudnikov oziroma podjetij; 
-       
razsodišče odloča na podlagi predpisov in dobrih poslovnih običajev;
določena je spodnja vrednost za obravnavanje spora; 
-       
odločitev razsodišča ni prisilne narave, niti ni izvršljiva s prisilnimi
sredstvi; sankcija za podjetje, ki prostovoljno ne izpolni naložene obveznosti,
je njegova objava v javnem letnem poročilu; 
-       
v isti zadevi lahko po zaključenem postopku katerakoli stranka sproži
postopek pred rednim sodiščem; 
-       
edini strošek strank v postopku je plačilo takse za vložitev pritožbe,
ki se ne vrača; pri sporih s področja bančnih in zavarovalniških storitev je
lahko določeno obvezno posredovanje strokovnega mnenja s strani banke ali
zavarovalnice, kar posredno pomeni tudi prenos stroškov za njegovo pridobitev; 
-       
možnost ustanavljanja posebnih razsodišč s strani gospodarstva oziroma
ponudnikov, če izpolnjujejo določene pogoje, ki zagotavljajo neodvisno in
strokovno delovanje. 
Za delovanje razsodišča je opredeljena naslednja
organizacijska struktura: 
-       
izvršni odbor – predsednik in štirje člani, od tega dva predstavnika
potrošnikov in dva predstavnika ponudnikov. Izvršni odbor odloča o splošnih
zadevah, daje priporočila ministru, daje soglasje za delovanje zasebnim
razsodiščem, potrjuje listo strokovnjakov za strokovno mnenje; 
-       
senat – odloča v konkretnem sporu na osnovi pisne dokumentacije.
Postopek se začne s pritožbo potrošnika; sestavljen je iz petih razsodnikov, od
tega en redni sodnik, kot predsednik senata in dva predstavnika potrošnikov in
dva predstavnika ponudnikov; 
-       
sekretariat razsodišča – opravlja administrativne naloge razsodišča in
ima zelo aktivno vlogo, ki jo opravlja Urad RS za varstvo potrošnikov: 
-       
pripravi zadeve (spis) za obravnavanje pred senatom; 
-       
predstavi senatu celotno dokumentacijo in poročilo, na podlagi katerih
senat potem odloča; 
-       
sme, preden predloži zadevo razsodišču v reševanje, predlagati strankam
sporazumno rešitev spora. Če uspe, se postopek ustavi; 
-       
predlaga izdelavo strokovnega mnenja; 
-       
pripravi zadeve (spis); 
-       
po obravnavi in glasovanju napiše zapisnik, po sprejeti odločitvi pa
pisno odločbo; 
-       
pripravi letno poročilo o delovanju razsodišča in ga javno objavi na
spletni strani urada.
4.7.4 Vzpostavitev Evropskega potrošniškega centra
Nadgradnja Priporočil 98/297/EC in 2001/310/EC Evropske
komisije je bila vzpostavitev evropske mreže za alternativno reševanje sporov –
European Extrajudicial Network (EEJ-Net) leta 2000, katere glavni namen je
pomoč potrošnikom pri reševanju sporov v pogodbenih razmerjih, ko ponudnik nima
sedeža v državi potrošnikovega prebivališča, ali ko je potrošnik uporabil
storitev oziroma kupil blago v drugi državi članici. Pri vzpostavljanju mreže
EEJ-Net so bili poudarjeni nekateri problemi, predvsem praktične narave: 
-       
strukturna različnost teles med posameznimi državami (v nekaterih
državah ni ustreznega sistema alternativnega reševanja sporov na določenem
področju); 
-       
razlike v opredelitvi obsega dejavnosti teles (nekatera telesa ne morejo
posredovati informacij drugim organizacijam, ker za kaj takega nimajo
pooblastil oziroma pristojnosti v svojih ustanovitvenih dokumentih); 
-       
neizkušenost v reševanju čezmejnih sporov (spori z mednarodnim
elementom), ker skoraj vsa telesa rešujejo le domače potrošniške spore; 
-       
problem financiranja zagotavljanja podpore oziroma pomoči potrošnikom v
čezmejnih sporih (npr. stroški prevajanja dokumentacije). 
Zaradi težav je bila mreža kasneje nadgrajena s tako
imenovanimi klirinškimi hišami (clearing houses), kot nacionalnimi
informacijskimi točkami v vsaki državi članici. Naloga informacijskih točk je: 
-       
zagotavljati informacije in podporo oziroma pomoč domačim potrošnikom
pri reševanju sporov s tujim ponudnikom (iz druge države članice); informacije
prejme od enake kontaktne točke iz države članice, kjer je ponudnikov sedež; 
-       
posreduje ustrezne informacije drugim nacionalnim informacijskim točkam
o obstoju sistemov izvensodnega reševanja sporov in o postopkih v lastni
državi; 
-       
pomaga domačemu potrošniku pri oblikovanju pritožbe, jo posreduje
direktno ustreznemu telesu za izvensodno reševanje sporov v drugi državi
članici ali pa jo posreduje posredno, preko enake informacijske točke v tisti
državi. 
Nacionalne informacijske točke (klirinške hiše) obstajajo v
večini držav članic. Evropska komisija sofinancira njihovo delovanje. Poleg
mreže EEJ-Net obstaja od leta 2001 dalje tudi podobna mreža za izvensodno
(alternativno) reševanje potrošniških sporov na področju finančnih storitev
(FIN-Net). 
S pomočjo sredstev EU je večina držav članic vzpostavila še
drugo strukturo in sicer evropske potrošniške centre (EPC) (EUROGUICHET),
katerih glavna vloga je nuditi potrošnikom različne informacije v zvezi nakupovanjem
blaga in storitev na notranjem trgu, s ciljem, da bi notranji trg potrošnikom
čim bolj približali oziroma ga napravili čimbolj dostopnega. S pristopom nove
deseterice k EU so tudi te članice upravičene do črpanja evropskih sredstev za
vzpostavitev omenjenih struktur (vzpostavitev EPC sodi pod "skupne ukrepe
Strategije EU varstva potrošnikov 2002–2006" z dne 8. 5. 2002). Zaradi
racionalizacije stroškov administracije in iskanja sinergij je v letu 2005 v
večini držav članic prišlo do združitve obeh struktur (ponekod proces
združevanja še poteka) v novo in enotno strukturo. Z združitvijo struktur je
prišlo tudi do združitve funkcij obeh struktur. Novi evropski potrošniški
centri v večini držav članic EU potrošnikom že nudijo široko paleto storitev, kot
so: nudenje podpore potrošnikom pri reševanju njihovih čez-mejnih pritožb in
sporov (gre za pritožbe, ki jih imajo potrošniki v zvezi z nakupi blaga in
storitev na trgih drugih držav članic), nudenje relevantnih informacij v zvezi
z nakupovanjem blaga in storitev na notranjem trgu (veljavni predpisi v drugih
državah članicah glede tržne prakse, primerjave cen blaga in storitev,
pripravljanje in izdajanje informativnih brošur, zloženk itd.), razvijanje in
spodbujanje mehanizmov za izvensodno (alternativno) reševanje potrošniških
sporov in druge projektne aktivnosti, ki so v funkciji približevanja notranjega
trga potrošnikom. Pogodbe o sofinanciranju evropskega potrošniškega centra so z
Evropsko komisijo sklenile tudi že nekatere nove članice EU, pri čemer Evropska
komisija z novimi članicami EU sklepa pogodbe o sofinanciranju izključno za
vzpostavitev ene same enotne strukture. 
EPC je mogoče umestiti v vladni ali nevladni sektor. V vsakem
primeru pa je potrebno zagotoviti njegov neodvisen status od organizacije
oziroma organa »gostitelja«. EPC in organ oziroma organizacija »gostiteljica«
morata imeti ločen proračun, ločene poslovne prostore in ločen kader, pri čemer
je v drugih državah članicah minimalno začetno število za ustanovitev EPC dva
zaposlena, povprečno število že delujočega EPC pa 4,5 zaposlenih. Republika
Slovenija je za ustanovitev in delovanje EPC upravičena do največ 142.789 evrov
na letni ravni, za sredstva pa lahko zaprosi ob zagotovitvi 30% nacionalnega
sofinanciranja (61.195 evrov). V ta namen bo potrebno za prvo leto delovanja
zagotoviti proračunska sredstva za nacionalno sofinanciranje v višini najmanj 7
mio SIT, ob predpostavki, da bo EPC pričel prvo leto delovanja z dvema
zaposlenima. Republika Slovenija bo s pomočjo sredstev EU vzpostavila evropski
potrošniški center (EPC) v okviru nevladnega sektorja in v ta namen zagotovila
nacionalno sofinanciranje za delovanje EPC.
5 Ukrepi, naloge in finančna sredstva za izvedbo ukrepov in
nalog Resolucije o nacionalnem programu varstva potrošnikov 2006–2010
Finančna sredstva za izvajanje ukrepov in nalog Resolucije
vključujejo okvirna, ocenjena finančna sredstva posameznih ministrstev in
organov, ki so določeni kot nosilci ukrepov in nalog, za petletno obdobje. Za
ukrepe nekaterih resornih ministrstev in organov višina ocenjenih sredstev ni
navedena, ker za izvajanje teh ukrepov in nalog niso potrebna dodatna sredstva
oziroma se bodo ti ukrepi izvajali v okviru rednih aktivnosti. Za nekatere
ukrepe in naloge pa ocenjena sredstva niso navedena, ker jih trenutno še ni
mogoče določiti. Ocenjena vrednost sredstev za ukrepe in naloge, katerih
nosilec je Urad RS za varstvo potrošnikov, vključuje tudi sredstva, ki bi bila
potrebna za stroške treh novih zaposlitev. 
Ocenjen okvirni obseg sredstev za izvedbo ukrepov in nalog na
področju javnih služb in na področju spodbujanja razvoja in delovanja
potrošniških organizacij znaša 910 milijonov tolarjev.
5.1 Integracija varstva potrošnikov v vse politike, ki
vplivajo na položaj in interese potrošnikov na trgu
5.2 Zagotavljanje varstva potrošnikov na področju vzgoje in
izobraževanja, okolja, stanovanjskem področju, finančnih storitev

5.3 Zagotavljanje ekonomskih interesov potrošnikov na področju
infrastrukturnih storitev

5.4 Varnost proizvodov in storitev na trgu

5.5 Zagotavljanje učinkovitega tržnega nadzora varnosti
proizvodov in storitev

5.6 Učinkovite in dostopne javne službe na področju varstva
potrošnikov
5.7 Spodbujanje razvoja in delovanja potrošniških organizacij
5.8 Učinkovito reševanje potrošniških sporov, vzpostavitev
javne sheme alternativnega reševanja sporov in Evropskega potrošniškega centra
(EPC)
6 Spremljanje uresničevanja Resolucije o nacionalnem programu
varstva potrošnikov 2006–2010
Za učinkovito izvajanje Resolucije nosilci varstva
potrošnikov znotraj in zunaj državne uprave potrebujejo ustrezna finančna in
materialna sredstva, kot tudi kakovostne, visoko izobražene in socialno
usmerjene človeške vire. 
Ministrstvo za gospodarstvo zagotavlja ustrezna finančna
sredstva in človeške vire za izvajanje lastnih ukrepov, programov, dejavnosti
in nalog za uresničevanje ciljev resolucije, kot tudi tistih, ki jih izvaja
Urad RS za varstvo potrošnikov. Finančna sredstva in druge vire za izvajanje
ukrepov, ki se izvajajo na ravni drugih ministrstev, zagotovijo posamezni
resorji. 
Uresničevanje resolucije se bo določalo z dvoletnimi programi
dela, ki jih sprejema Vlada Republike Slovenije. Z dvoletnimi programi se
določijo tudi kvantitativni in kvalitativni kazalci uresničevanja te resolucije.
Dvoletni programi so vezani na vsebinsko strukturo ciljev resolucije. Uspešno
uresničevanje resolucije bo zagotovljeno s kvalitetnim izvajanjem spodbud in
ukrepov na posameznih področjih in nivojih. Za koordiniranje, usklajevanje in
spremljanje uresničevanja ciljev nacionalnega programa ter pripravo poročil bo
zadolžen Urad RS za varstvo potrošnikov, pri tem pa bodo tesno sodelovali tudi
drugi organi in institucije, ki so v resoluciji opredeljeni kot odgovorni
nosilci posameznih aktivnosti oziroma nalog. 
Uresničevanje ciljev resolucije zahteva postavitev
inštrumentarija za spremljanje izvajanja nalog in zagotovitev informacijskega
sistema. Zato bo potrebno v okviru obstoječih institucij zagotoviti potrebno
analitično in strokovno podporo. 
Poročilo o uresničevanju resolucije bo dvoletno, na podlagi
poročil vključenih ministrstev in drugih izvajalskih institucij in ga bo
pripravljal Ministrstvo za gospodarstvo – Urad RS za varstvo potrošnikov.
Poročilo bo predložil v sprejem Vladi Republike Slovenije, ta pa bo z njim
seznanila Državni zbor Republike Slovenije.
7 Legenda uporabljenih kratic
-       
UVP                  –   Urad RS za varstvo potrošnikov
-       
TIRS                  –   Tržni inšpektorat RS
-       
ZIRS                  –   Zdravstveni inšpektorat RS
-       
VURS                –   Veterinarska uprava RS
-       
IRSKGH            –   Inšpektorat RS za kmetijstvo, gozdarstvo in hrano
-       
IRSOP              –   Inšpektorat RS za okolje in prostor
-       
SIST                  –   Slovenski inštitut za standardizacijo
-       
APEK                –   Agencija za pošto in elektronske komunikacije RS
-       
ARSE                –   Agencija RS za energijo
-       
URSK                –   Urad RS za kemikalije
-       
UMAR               –   Urad RS za makroekonomske analize in razvoj
-       
ZPS                   –   Zveza potrošnikov Slovenije –     društvo
-       
MIPOR              –   Mednarodni inštitut za potrošniške raziskave
-       
ZZPS                 –   Zveza združenj potrošnikov Slovenije
-       
CI                      –   Consumers International
-       
BEUC                –   Bureau Europeen des unions de consommateurs
-       
ANEC                –   European Association for the Coordination of
Consumer Representation in Standardisation
-       
CEN                  –   European Committee for Standardisation
-       
CENELEC        –   European Committee for Electrotechnical
Standardisation
-       
ETSI                  –   European Telecommunications Standards
Institute
-       
ISO                    –   International Standards Organisation
-       
IEC                    –   International Electrotechnical Commission
-       
COPOLCO       –   Committee on Consumer Policy of the International
Standards Organization
-       
RAPEX             –   Rapid Alert System for Non-Food Products
-       
RASFF              –   Rapid Alert System for Food and Feed
-       
EHLASS           –   European Home and Leisure Accident Surveillance
System)
-       
ICSMS              –   Internet-supported Information and Communication
System for the pan-European Market Surveillance of Technical Products
-       
OECD               –   Organisation for Economic Cooperation and
Development
-       
TBT                   –   WTO Agreement on Technical Barrriers to Trade
-       
EFSA                –   European Food Safety Authority
Št. 700-01/90-6/44
Ljubljana, dne 29. novembra 2005
EPA 386-IV
Predsednik 
Državnega zbora 
Republike Slovenije 
France Cukjati, dr. med., l.r.