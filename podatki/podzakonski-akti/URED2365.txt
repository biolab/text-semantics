1. člen
Ta uredba določa ukrep podpore kmetijske dejavnosti v obliki
izravnalnih plačil za območja z omejenimi možnostmi za kmetijsko dejavnost v
letu 2002.
2. člen
Namen ukrepa je izravnava stroškov pridelave zaradi težjih
pridelovalnih razmer, s ciljem ustvarjanja pogojev za kmetovanje in
zagotavljanja primerne obdelanosti kmetijskih zemljišč na območjih z omejenimi
možnostmi za kmetijsko pridelavo. Ukrep ima obliko izravnalnih plačil na hektar
kmetijske površine in se razlikuje glede na naravne in druge omejitvene
dejavnike.
3. člen
Do izravnalnih plačil so upravičena kmetijska gospodarstva v
gorsko višinskem območju, gričevnato hribovitem območju, kraškem območju,
drugih območjih z omejenimi možnostmi in strme kmetije na podlagi elaborata
»Območja z omejenimi dejavniki za kmetijstvo v Republiki Sloveniji« (v skladu s
110. členom zakona o kmetijskih zemljiščih, Uradni list RS, št. 59/96, 31/98 –
odl. US, 1/99, 54/00, 68/00 – odl. US in 27/02 – odl. US) v lasti in zakupu in
izpolnjujejo pogoje iz uredbe o izvedbi ukrepov kmetijske politike v letu 2002.
Do izravnalnih plačil so upravičene tudi planine. 
Za planino se šteje kmetijsko gospodarstvo kot je določeno v
Slovenskem kmetijskem okoljskem programu (Uradni list RS, št. 34/01). 
Za kmetijska zemljišča v zakupu se upošteva razvrstitev v
“Območje z omejenimi dejavniki za kmetijstvo v Republiki Sloveniji”, kot je
določena za kmetijsko gospodarstvo zakupojemalca.
4. člen
Višina izravnalnega plačila na hektar površin kmetijskih
zemljišč v rabi znaša: 
-       
18.000 SIT/ha za gorskovišinsko območje in strme kmetije, 
-       
12.100 SIT/ha za gričevnato hribovito območje, kraško območje in druga
območja z omejenimi dejavniki, 
-       
8.800 SIT/ha za planino.
5. člen
Upravičenec lahko pridobi izravnalno plačilo za površine, za
katere vlaga zahtevek, pod naslednjimi pogoji: 
a)    
najmanjša skupna površina na kmetijsko gospodarstvo, za katero je mogoče
pridobiti neposredno plačilo, je 1 ha; 
b)    
upravičenec se obveže, da bo opravljal svojo kmetijsko dejavnost na
območju z omejenimi možnostmi za kmetijsko dejavnost še najmanj pet let od
prejema izravnalnega plačila za ta namen; 
c)    
upravičenec se obveže, da bo kmetijska zemljišča, za katere vlaga
zahtevek, obdeloval kot dober gospodar v smislu zakona, ki ureja kmetijska
zemljišča, in v smislu predpisa o tem, kdaj se šteje, da obdelovalec ravna kot
dober gospodar ter v smislu predpisa za izvajanje dobre kmetijske prakse pri
gnojenju; 
d)    
upravičenec lahko uveljavlja izravnalna plačila za vsa kmetijska
zemljišča v rabi razen za vinograde; 
e)    
upravičenec ne more uveljavljati izravnalnih plačil za vodna zemljišča
in za zemljišča v zaraščanju, razen kadar v tekočem letu na tem zemljišču
izvaja in uveljavlja ukrep »odpravljanje zaraščanja«.
6. člen
Način vlaganja vlog, postopek za obravnavo in odločanje o
zahtevkih, nadzor ter druga vprašanja postopka in način dodeljevanja sredstev
se določi v predpisu, ki ureja izvedbo kmetijske politike za leto 2002.
7. člen
Za ukrep izravnalnih plačil za območja z omejenimi možnostmi
za kmetijsko dejavnost je v proračunu Republike Slovenije na postavki “5850”
namenjenih sredstev v višini do 4.023,262.000 SIT. 
Kolikor višina zahtevkov za ta ukrep preseže obseg sredstev
iz prejšnjega odstavka, lahko Vlada Republike Slovenije na predlog ministra,
pristojnega za kmetijstvo, višino izravnalnih plačil na enoto površine
sorazmerno zniža.
8. člen
Ta uredba začne veljati naslednji dan po objavi v Uradnem
listu Republike Slovenije.
Št. 407-05/2001-2
Ljubljana, dne 8. aprila 2002.
Vlada Republike Slovenije
dr. Janez Drnovšek l. r. 
Predsednik