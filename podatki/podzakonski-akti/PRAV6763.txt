1. člen
(vsebina pravilnika)
Ta pravilnik določa merila za finančno ovrednotenje
biomeliorativnih in biotehniških del in izplačanih škod od divjadi, ki so
osnova za izračun koncesijske dajatve.
2. člen
(biomeliorativna dela)
(1) Biomeliorativna dela, ki so osnova za izračun koncesijske
dajatve, so: 
-       
košnja, 
-       
spravilo sena z odvozom, 
-       
priprava pasišč za divjad, 
-       
gnojenje travnikov, 
-       
vzdrževanje grmišč in remiz, 
-       
vzdrževanje gozdnega roba, 
-       
izdelava in vzdrževanje kaluž, 
-       
vzdrževanje vodnih virov, 
-       
sadnja in vzdrževanje plodonosnih vrst dreves in grmovnic ter 
-       
postavitev in vzdrževanje gnezdnic. 
(2) Pri obračunu koncesijske dajatve se upoštevajo samo tista
dela, ki so opredeljena v letnem lovsko upravljavskem načrtu območja ter so
podrobneje locirana in opredeljena v letnem načrtu lovišča. 
(3) Izhodišče za obračun je površina opravljenega dela,
število kosov oziroma objektov. Časovni in količinski normativi so določeni v
predpisu, ki določa financiranje in sofinanciranje vlaganj v gozdove. Upošteva
se tudi strošek materiala na podlagi dokazila o plačilu nabavljenega materiala.
(4) Ne glede na drugi in tretji odstavek tega člena se pri
obračunu koncesijske dajatve upošteva le tista višina opravljenega
biomeliorativna dela, ki ni predmet financiranja oziroma sofinanciranja iz
sredstev proračuna Republike Slovenije in sredstev Evropske unije.
3. člen
(biotehniška dela)
(1) Biotehniška dela, ki so osnova za izračun koncesijske
dajatve, so: 
-       
zimsko krmljenje divjadi, 
-       
privabljalno in preprečevalno krmljenje divjadi, 
-       
preprečevanje škod od divjadi ter 
-       
pridelovalne in krmne njive. 
(2) Krmljenje ter pridelovalne in krmne njive se priznajo kot
biotehniško delo samo v primeru, da so dovoljeni z letnim lovsko upravljavskim
načrtom območja in podrobneje opredeljeno (lokacija, vrsta divjadi, vrsta in
količina krme) z letnim načrtom lovišča. 
(3) Za malo poljsko divjad se za posamezno lovišče v letnem
lovsko upravljavskem načrtu območja opredeli le število krmišč. 
(4) Za izračun vrednosti krme se upoštevajo letni statistični
podatki o prodajnih cenah za poljske pridelke oziroma krmo. Priznajo se tudi
nabavni stroški materiala za izdelavo krmišča na podlagi dokazila o plačilu
nabavljenega materiala. 
(5) Dela za preprečevanje škod od divjadi so dela, ki so
opredeljena in ovrednotena kot dela za varstvo pred divjadjo v skladu s
predpisom, ki določa financiranje in sofinanciranje vlaganj v gozdove. Za
preprečevanje škod od divjadi se prizna tudi strošek nabave zaščitnih sredstev
na podlagi dokazila o plačilu nabavljenega materiala. 
(6) Stroški za pridelovalne in krmne njive se priznajo na
podlagi kataloga kalkulacij za načrtovanje gospodarjenja na kmetijah v
Sloveniji, ki ga periodično izdaja Kmetijsko gozdarska zbornica Slovenije.
4. člen
(stroški dela)
Najvišji stroški na enoto dela, ki se priznajo, znašajo
toliko kot znašajo stroški na enoto dela, ko dela izvede lastnik ali zakupnik
gozda. Višina stroška na enoto dela je določena v predpisu, ki določa financiranje
in sofinanciranje vlaganj v gozdove.
5. člen
(izplačana škoda od divjadi)
(1) Upravljavec lovišča je za namene izračuna koncesijske
dajatve dolžan višino izplačanih škod v denarju dokazati s kopijami cenilnih
zapisnikov o škodah, v katerih morajo biti obvezno vpisani zneski posameznih
poravnav in dokazili o poravnavi škod. 
(2) V primeru poravnave škode z materialom mora upravljavec
lovišča dokazati vrednost škod s kopijami cenilnih zapisnikov o škodah, v
katerih je opredeljena količina in vrsta materiala. V tem primeru se kopiji
zapisnika obvezno priloži tudi dokazilo o plačilu nabavljenega materiala
oziroma opravljenega dela. 
(3) Iz zapisnikov mora biti razvidno tudi mesto nastanka
škode (vpis katastrske občine in številke parcele). 
(4) Zapisniki morajo biti podpisani s strani upravljavca
lovišča in oškodovanca.
6. člen
(sanacija škod od divjadi)
(1) V primeru sanacije od divjih prašičev razritih travnikov
z delom upravljavca se na površino 1 ha upošteva dejansko število opravljenih
delovnih ur, vendar največ 100 ur dela na ha. 
(2) Upravljavec je dolžan priložiti kopije cenilnih
zapisnikov o škodah, ki morajo vsebovati elemente iz tretjega in četrtega
odstavka prejšnjega člena ter naveden obseg poškodovane površine, potrebno
število ur za sanacijo, normativ iz prejšnjega odstavka in skupni strošek
sanacije.
7. člen
(veljavnost pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 322-08-98/2005
Ljubljana, dne 12. julija 2005.
EVA 2005-2311-0040
Ministrica 
za kmetijstvo, gozdarstvo in prehrano 
Marija Lukačič l. r.