1. člen
S to uredbo Vlada Republike Slovenije (v nadaljnjem besedilu:
vlada) določa pogoje za podelitev koncesije za rabo naravne vrednote
Sečoveljskih solin in za podelitev koncesije za upravljanje Krajinskega parka
Sečoveljske soline ter ureja druga vprašanja v zvezi z izvajanjem podeljenih
koncesij.
I. Koncesija za rabo naravne vrednote Sečoveljskih solin
2. člen
Predmet koncesije za rabo naravne vrednote Sečoveljskih solin
(v nadaljnjem besedilu: koncesija za rabo naravne vrednote) je izvajanje
tradicionalnega solinarstva na drugem in tretjem območju Krajinskega parka
Sečoveljske soline po uredbi o Krajinskem parku Sečoveljske soline (Uradni list
RS, št. 29/01).
3. člen
Koncesija za rabo naravne vrednote se mora izvajati tako, da
ne ogroža biotske raznovrstnosti, varstva naravne vrednote in kulturne
dediščine, ter da ohranja solinarski ekosistem.
4. člen
Koncesionar mora izpolnjevati naslednje pogoje: 
1.    
da je državljan Republike Slovenije ali pravna oseba, ki je registrirana
oziroma s sedežem v Republiki Sloveniji, 
2.    
da ima pridobljeno rudarsko pravico za izkoriščanje soli, 
3.    
da je usposobljen za izvajanje tradicionalnega solinarstva, 
4.    
da v zadnjih petih letih pred objavo javnega razpisa proti njemu ni bila
izdana sodna odločba za kaznivo dejanje, ki je povezano z njegovim poslovanjem,
ki je postala izvršljiva, oziroma sodna ali upravna odločba, s katero mu je
prepovedano opravljati dejavnost, ki je povezana z izvajanjem koncesije, in je
ta postala izvršljiva, 
5.    
da ima poravnane davke, prispevke in druge obvezne dajatve državi, 
6.    
da ni proti njemu uveden postopek prisilne poravnave, stečaja ali
likvidacijski postopek ali ni prenehal poslovati na podlagi sodne ali druge
odločbe. 
Šteje se, da je usposobljen za izvajanje tradicionalnega
solinarstva, če ima ustrezno število izkušenih solinarjev ter razpolaga z
ustrezno opremo, kar izkaže z elaboratom o izvajanju solinarske dejavnosti.
5. člen
Koncesija za rabo naravne vrednote se podeli za dobo 20 let
od dneva sklenitve koncesijske pogodbe, ki se lahko podaljša najdlje za 10 let
na način in pod pogoji, določenimi v tej uredbi in koncesijski pogodbi.
6. člen
Koncesionar plačuje za koncesijo za rabo naravne vrednote
enkrat letno koncesijsko dajatev, ki znaša prvo leto 100.000 SIT, v nadaljnjih
letih pa 1% dohodka koncesionarja preteklega leta za tekoče leto. 
Plačilo za koncesijo za rabo naravne vrednote se razdeli med
državo in občino, na območju katere se nahaja naravna vrednota, v enakih deležih
od celotnega plačila koncesije.
7. člen
Koncesija za rabo naravne vrednote se podeli na podlagi
javnega razpisa, ki ga izvede ministrstvo, pristojno za varstvo narave (v
nadaljnjem besedilu: ministrstvo). 
Javni razpis se objavi v Uradnem listu Republike Slovenije in
vsebuje naslednje navedbe: 
1.    
podatke o koncedentu ter izvajalcu javnega razpisa, 
2.    
predmet koncesije, 
3.    
pogoje, ki jih mora izpolnjevati koncesionar za pridobitev koncesije, 
4.    
začetek in čas trajanja koncesije, 
5.    
merila za izbiro koncesionarja, 
6.    
obvezne sestavine prijave na razpis, 
7.    
čas in kraj oddaje prijav, 
8.    
rok za izbiro koncesionarja, 
9.    
rok, v katerem bodo prijavitelji obveščeni o izboru, 
10.  odgovorne
osebe za dajanje pisnih in ustnih informacij med razpisom. 
Javni razpis mora določiti tudi način zavarovanja resnosti
prijave.
8. člen
Javni razpis traja 21 dni od dneva objave v Uradnem listu
Republike Slovenije. 
Razpis je neuspešen, če do poteka razpisnega roka ni
predložena nobena veljavna prijava. Prijava ni veljavna, če ne vsebuje vseh
obveznih sestavin prijave na razpis. 
Če javni razpis ni uspel, se lahko ponovi.
9. člen
Pri odločanju o izbiri koncesionarja se kot merila upoštevajo
tehnična, kadrovska in organizacijska usposobljenost prijaviteljev, ki mora
biti vnaprej natančneje določena v javnem razpisu.
10. člen
O izbiri koncesionarja odloči vlada z upravno odločbo na
podlagi mnenja organizacije, pristojne za ohranjanje narave (po zakonu o
ohranjanju narave). 
Odločba preneha veljati, če koncesionar v roku 3 mesecev od
njene dokončnosti ne sklene koncesijske pogodbe iz razlogov s strani
koncesionarja.
II. Koncesija za upravljanje Krajinskega parka Sečoveljske
soline
11. člen
Predmet koncesije za upravljanje Krajinskega parka
Sečoveljske soline (v nadaljnjem besedilu: koncesija za upravljanje parka) je: 
1.    
opravljanje varstvenih, strokovnih, nadzornih in upravljalskih nalog v
Krajinskem parku Sečoveljske soline (v nadaljnjem besedilu: park), 
2.    
izvajanje varstvenih režimov in drugih nalog s ciljem varstva naravnih
vrednot in ohranjanja biotske raznovrstnosti, 
3.    
izvajanje nalog javne službe ohranjanja narave po 133. členu zakona o
ohranjanju narave, 
4.    
izvajanje neposrednega nadzora po zakonu o ohranjanju narave, 
5.    
upravljanje z nepremičninami in stvarmi, ki jim služijo, in so v lasti
države v parku.
12. člen
Koncesionar mora izpolnjevati naslednje pogoje: 
1.    
da je državljan Republike Slovenije ali pravna oseba, ki je registrirana
oziroma s sedežem v Republiki Sloveniji, 
2.    
da v zadnjih petih letih pred objavo javnega razpisa proti njemu ni bila
izdana sodna odločba za kaznivo dejanje, ki je povezano z njegovim poslovanjem,
ki je postala izvršljiva, oziroma sodna ali upravna odločba, s katero mu je
prepovedano opravljati dejavnost, ki je povezana z izvajanjem koncesije, in je
ta postala izvršljiva, 
3.    
da ima poravnane davke, prispevke in druge obvezne dajatve, 
4.    
da ni proti njemu uveden postopek prisilne poravnave, stečaja ali
likvidacijski postopek ali ni prenehal poslovati na podlagi sodne ali druge
odločbe, 
5.    
da je kadrovsko in organizacijsko usposobljen za opravljanje dejavnosti,
ki je predmet koncesije.
13. člen
Finančni viri za izvajanje koncesije so: 
1.    
državni proračun, 
2.    
prihodki od prodaje blaga in storitev koncesionarja parka v tistem delu
njegove dejavnosti, ki jo izvaja kot javno službo, 
3.    
vstopnine v park, 
4.    
donacije in dotacije, 
5.    
drugi viri. 
Način pridobivanja sredstev iz državnega proračuna se uredi s
koncesijsko pogodbo.
14. člen
Koncesija za upravljanje parka se podeli za dobo 20 let od
dneva sklenitve koncesijske pogodbe, ki se lahko podaljša največ za 10 let na
način in pod pogoji, določenimi v tej uredbi in v koncesijski pogodbi.
15. člen
Koncesionar ima naslednje pravice in dolžnosti: 
1.    
izvajati koncesijo kot dober gospodar v skladu z zakonom o ohranjanju
narave, uredbo o Krajinskem parku Sečoveljske soline, s to uredbo, koncesijsko
pogodbo, načrtom upravljanja parka ter letnimi načrti upravljanja parka, 
2.    
izdelati osnutek načrta upravljanja parka, 
3.    
vsakih pet let poročati vladi o izvajanju načrta upravljanja parka, 
4.    
pripraviti letni načrt upravljanja parka, 
5.    
poročati pristojnim organom v skladu s predpisi, 
6.    
organizirati in sodelovati pri vseh naravovarstvenih akcijah na območju
parka, 
7.    
pridobivati od ministrstva posebna navodila za izvajanje koncesije, 
8.    
pridobivati od organizacije, pristojne za ohranjanje narave (po zakonu o
ohranjanju narave) strokovno pomoč in usmeritve pri izvajanju koncesije, 
9.    
pridobivati od pristojnih organov podatke o dejstvih, ki so pomembni za
izvajanje koncesije, 
10.  skrbeti
za tekoče obveščanje javnosti o pomembnih dogodkih na območju parka, 
11.  obveščati
pristojne inšpektorate o ugotovljenih kršitvah na območju parka, 
12.  pripravljati
projekte za pridobivanje finančnih sredstev, 
13.  zagotavljati
administrativne in druge pogoje za delo Odbora Krajinskega parka Sečoveljske
soline, 
14.  sodelovati
z izvajalcem vodnogospodarske javne službe, ki skrbi za vzdrževanje naravnih
vodotokov in drugih naravnih zbiralnikov vode ter vodnogospodarskih objektov in
naprav v splošni rabi, 
15.  sodelovati
s Pomorskim muzejem Sergej Mašera, Piran, ki opravlja dejavnosti, ki so
potrebne za opravljanje nalog v zvezi z varstvom solinarske kulturne dediščine
in muzejske dejavnosti, in z izvajalcem javne službe za varstvo kulturne
dediščine.
16. člen
Koncesija za upravljanje parka se podeli na podlagi javnega
razpisa, ki ga izvede ministrstvo. 
Javni razpis se objavi v Uradnem listu Republike Slovenije in
vsebuje naslednje: 
1.    
podatke o koncedentu ter izvajalcu javnega razpisa, 
2.    
predmet koncesije, 
3.    
pogoje, ki jih mora izpolnjevati koncesionar, 
4.    
začetek in čas trajanja koncesije, 
5.    
merila za izbiro koncesionarja, 
6.    
prednostna merila, ki bodo vplivala na izbiro, 
7.    
obvezne sestavine prijave na razpis, 
8.    
čas in kraj oddaje prijav, 
9.    
rok za izbor koncesionarja, 
10.  rok,
v katerem bodo prijavitelji obveščeni o izboru, 
11.  odgovorne
osebe za dajanje pisnih in ustnih informacij med razpisom. 
Javni razpis mora določiti tudi način zavarovanja resnosti
prijave.
17. člen
Javni razpis traja 21 dni od dneva objave v Uradnem listu
Republike Slovenije. 
Razpis je neuspešen, če do poteka razpisnega roka ni
predložena nobena veljavna prijava. Prijava ni veljavna, če ne vsebuje vseh
obveznih sestavin prijave na razpis. 
Če javni razpis ni uspel, se lahko ponovi.
18. člen
Pri odločanju o izbiri koncesionarja se kot merila upoštevajo:
1.    
kadrovska in organizacijska usposobljenost v skladu z javnim razpisom, 
2.    
idejna zasnova izvajanja koncesije, zlasti glede razvojnih usmeritev,
načina izvajanja varstva in upravljanja parka ter podrobnejših usmeritev za
varstvo naravnih vrednot na območju parka ob upoštevanju potreb razvoja
lokalnega prebivalstva in tradicionalnih načinov izvajanja solinarske
dejavnosti, 
3.    
predlog organizacije nadzorne službe, 
4.    
lastna finančna udeležba v predlogu pridobivanja sredstev za upravljanje
parka, 
5.    
predlog ureditve ogledovanja in obiskovanja na območju parka. 
Prednost pri dodelitvi bo imel tisti, ki predloži ponudbo za
obe koncesiji.
19. člen
O izbiri koncesionarja odloči vlada z upravno odločbo po
poprejšnjem mnenju občine, na območju katere leži naravna vrednota. 
Odločba preneha veljati, če koncesionar v roku 3 mesecev od
njene dokončnosti ne sklene koncesijske pogodbe iz razlogov s strani
koncesionarja.
20. člen
S pravnomočnostjo odločbe o podelitvi koncesije za
upravljanje parka nastopi dolžnost koncedenta, da prenese na koncesionarja
upravljanje z nepremičninami in stvarmi, ki jim služijo na območju parka, in so
v lasti države, razen Muzeja solinarstva, in se uredi s koncesijsko pogodbo.
21. člen
Upravljanje parka spremlja Odbor Krajinskega parka Sečoveljske
soline, ki zagotavlja koordinacijo lokalnih interesov in sodelovanje občine, na
območju katere leži naravna vrednota, pri upravljanju parka. 
Pristojnosti Odbora Krajinskega parka Sečoveljske soline so: 
1.    
spremljanje upravljanja parka, 
2.    
obravnavanje predloga načrta upravljanja parka, 
3.    
obravnavanje letnih načrtov upravljanja parka, 
4.    
obravnavanje in dajanje mnenj in predlogov v zvezi z upravljanjem parka.
Odbor Krajinskega parka Sečoveljske soline ustanovi minister,
ki določi število članov odbora, ki mora biti liho, in imenuje predsednika
odbora ter polovico članov odbora. Polovico članov odbora imenujejo lokalne
skupnosti, ki so na zavarovanem območju.
III. Skupne določbe
22. člen
Medsebojna razmerja med koncedentom in koncesionarjem se
podrobneje uredijo s koncesijsko pogodbo. 
Koncesijsko pogodbo sklene v imenu koncedenta vlada. 
V primeru neskladja med to uredbo in koncesijsko pogodbo
veljajo določbe uredbe.
23. člen
Prenos koncesije za rabo naravne vrednote in koncesije za
upravljanje parka na drugega koncesionarja je možen le s predhodnim dovoljenjem
vlade.
24. člen
Razmerje med koncedentom in koncesionarjem preneha: 
1.    
s prenehanjem koncesijske pogodbe, 
2.    
z odvzemom koncesije, 
3.    
in v drugih primerih, ki jih določa ta uredba.
25. člen
Koncesijska pogodba preneha: 
1.    
po preteku časa, za katerega je bila sklenjena, 
2.    
z razdrtjem: 
- 
če je proti koncesionarju uveden postopek prisilne poravnave, stečaja
ali likvidacijski postopek ali je prenehal poslovati na podlagi sodne ali druge
prisilne odločbe, 
- 
če je bila koncesionarju izdana sodna ali upravna odločba zaradi kršitve
okoljevarstvenih predpisov, koncesijske pogodbe ali upravnih aktov, izdanih za
izvajanje koncesije, na podlagi katere se utemeljeno dvomi v nadaljnje pravilno
izvajanje koncesije, 
- 
če je po sklenitvi koncesijske pogodbe ugotovljeno, da je koncesionar
dal zavajajoče in neresnične podatke, ki so vplivali na podelitev koncesije. 
Razlogi in pogoji za prenehanje koncesijske pogodbe in druge
medsebojne pravice in obveznosti se podrobneje določijo v koncesijski pogodbi.
26. člen
Koncesija za rabo naravne vrednote in koncesija za
upravljanje parka se lahko odvzame z upravno odločbo, če koncesionar ravna v
nasprotju z določili te uredbe ter uredbe o Krajinskem parku Sečoveljske
soline. Pogoji in način odvzema koncesije se določijo v koncesijski pogodbi.
27. člen
Koncesionar lahko predlaga vladi podaljšanje koncesijske
pogodbe, in sicer 6 mesecev pred prenehanjem veljavnosti koncesijske pogodbe. 
Koncesija se lahko podaljša, če koncesionar izpolnjuje vse pogoje
in obveznosti iz te uredbe in če je podaljšanje ekonomsko upravičeno, s
sklenitvijo aneksa h koncesijski pogodbi.
28. člen
Nadzor nad zakonitim izvajanjem koncesije izvršujejo
pristojni inšpektorji, strokovni nadzor nad ustrezno rabo naravne vrednote oziroma
upravljanjem parka pa ministrstvo in organizacija, pristojna za ohranjanje
narave (po zakonu o ohranjanju narave).
29. člen
Ta uredba začne veljati naslednji dan po objavi v Uradnem
listu Republike Slovenije.
Št. 636-02/2001-2
Ljubljana, dne 31. januarja 2002.
Vlada Republike Slovenije
dr. Pavel Gantar l. r. 
Minister