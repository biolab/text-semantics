I. SPLOŠNE DOLOČBE
1. člen
Ta uredba določa način določanja višine
vodnega povračila, način obračunavanja, merila za znižanje vodnega povračila za
rabo vode za oskrbo s pitno vodo, odmere in plačevanja vodnega povračila ter
merila za znižanje in oprostitev plačevanja vodnega povračila.
2. člen
Vodno povračilo se plačuje za rabo vode,
naplavin in vodnih zemljišč v lasti države.
3. člen
Izrazi, uporabljeni v tej uredbi, imajo
naslednji pomen:
1.    
izgubljena voda je voda, ki je zaradi izgub v
objektih in napravah za oskrbo s pitno vodo izpuščena v okolje po njenem
odvzemu iz vodnega vira,
2.    
indeks povprečne letne vodnatosti je srednja
vrednost razmerij med volumni vode pod srednjim obdobnim pretokom na reprezentativnih
vodomernih postajah posameznega porečja v letu, za katerega velja odmera
vodnega povračila, in volumnom vode pod srednjim obdobnim pretokom na istih
reprezentativnih vodomernih postajah porečja v obdobju zadnjih deset let.
Indeks povprečne letne vodnatosti se določa za porečje Save, Drave, Mure in za
povodje Soče ter za povodja drugih jadranskih rek,
3.    
hidroelektrarna do 10 MW nazivne moči (v
nadaljnjem besedilu: hidroelektrarna do 10 MW) je hidroelektrarna, ki je po
uredbi, ki ureja pogoje za pridobitev statusa kvalificiranega proizvajalca
električne energije, razvrščena med mikro, srednje ali male hidroelektrarne.
4. člen
Ne glede na določbo 2. člena te uredbe se
vodno povračilo ne plačuje za:
-      
vodna zemljišča, na katerih so zgrajeni objekti
in naprave vodne infrastrukture,
-      
vodna zemljišča, na katerih so zgrajeni objekti
in naprave gospodarske javne infrastrukture državnega ali lokalnega pomena,
-      
vodna zemljišča za raziskave vodnih virov in
drugih geoloških in geomehanskih raziskav,
-      
vzrejo vodnih organizmov za repopulacijo, če je
vzreja potrjena v ribiško gojitvenem načrtu po predpisih o sladkovodnem
ribištvu,
-      
ribnike, namenjene izvajanju lovskih gojitvenih
načrtov po predpisih o lovu divjih živali, in
-      
naplavine, ki se jih odvzame in uporabi za
izvajanje dejavnosti javne službe urejanja voda.
5. člen
Višina vodnega povračila se določi na
podlagi letnega obsega rabe vode, naplavin in vodnih zemljišč, ki jo določa
vodna pravica.
Če je obseg rabe vode, naplavin in vodnih
zemljišč odvisen od letne razpoložljivosti vodnega ali morskega  dobra, se
višina vodnega povračila iz prejšnjega odstavka zmanjša sorazmerno razmerju med
letnim obsegom, ki je razpoložljiv za rabo vode, in letnim obsegom, ki ga
določa vodna pravica.
Če je obseg rabe vode, naplavin in vodnih zemljišč
odvisen od načina rabe končnega uporabnika, ki ne omogoča polnega izkoriščanje
vodne pravice, se višina vodnega povračila iz prvega odstavka tega člena
zmanjša sorazmerno razmerju med dejanskim letnim obsegom rabe in letnim
obsegom, ki ga določa vodna pravica.
6. člen
Osnova za obračunavanje vodnega povračila
je: 
-      
za rabo vode za oskrbo s pitno vodo: količina
iz vodnih virov odvzete vode, izražena v m3, 
-      
za rabo vode za proizvodnjo pijač in tehnološke
namene, potrebe kopališč, naravnih zdravilišč in zasneževanje smučišč: količina
iz vodnih virov odvzete vode, izražena v m3, 
-      
za rabo vode za namakanje kmetijskih zemljišč:
količina iz vodnih virov odvzete vode, izražena v m3, 
-      
za rabo vode za namakanje zemljišč, ki niso
kmetijska zemljišča: količina iz vodnih virov odvzete vode, izražena v m3,
-      
za tehnološke namene pri hlajenju v
termoelektrarnah in jedrskih elektrarnah: količina iz vodnih virov odvzete
vode, izražena v m3, 
-      
za rabo vode, ki se odvzema iz objektov in
naprav za javno oskrbo s pitno vodo, za proizvodnjo pijač, tehnološke namene,
pri katerih je voda pretežna sestavina proizvoda, potrebe kopališč in naravnih
zdravilišč ali namakanje površin: količina iz omrežja za javno oskrbo s pitno
vodo odvzete vode, izražena v m3, 
-      
za proizvodnjo elektrike v hidroelektrarni ali
hidroelektrarni do 10 MW: potencialna energija vode, ki je razpoložljiva za
proizvodnjo elektrike v skladu s pridobljeno vodno pravico, izražena v MWh, 
-      
za pogon vodnega mlina, žage ali podobne
naprave: potencialna energija vode, ki je razpoložljiva za mehansko delo v
skladu s pridobljeno vodno pravico, izražena v MWh, 
-      
za pridobivanje toplote: energija, ki je
razpoložljiva za odvzem toplote iz vode, izražena v MWh, 
-      
za vzrejo salmonidnih vrst rib: razpoložljiva
letna količina vode za odvzem iz vodnega vira, izražena v m3, 
-      
za vzrejo ciprinidnih vrst rib: površina
vodnega dobra, namenjenega vzreji rib, izražena v m2, 
-      
za školjčišča in gojišča morskih organizmov:
površina morskega dobra, namenjena vzreji morskih organizmov, izražena v m2,
-      
za izvajanje ribolova v komercialnih ribnikih:
površina vodnega dobra, namenjenega komercialnemu ribolovu, izražena v m2,
-      
za rabo naplavin: količina odvzetih naplavin,
izražena v m3, in 
-      
za rabo vodnih zemljišč za obratovanje
pristanišč, sidrišč za plovila in kopališč: površina vodnega zemljišča,
izražena v m2.
7. člen
Zavezanec za plačilo vodnega povračila je
oseba, ki upravlja objekt ali napravo za odvzem ali izkoriščanje vode.
Pri rabi naplavin je zavezanec za plačilo
vodnega povračila oseba, ki je zaradi opravljanja svoje dejavnosti odvzela
naplavine, pri rabi vodnih zemljišč pa oseba, ki zaradi opravljanja svoje
dejavnosti vodna zemljišča uporablja.
Če gre za odvzem vode iz objektov in naprav
za javno oskrbo s pitno vodo za proizvodnjo pijač in tehnološke namene, pri
katerih je voda pretežna sestavina proizvodov, za potrebe kopališč in naravnih
zdravilišč ali namakanje površin, je zavezanec za plačilo vodnega povračila
oseba, ki za opravljanje svoje dejavnosti rabi vodo za te namene.
Če osebi iz prvega in drugega odstavka tega
člena ni bila podeljena vodna pravica, je zavezanec za plačilo vodnega
povračila imetnik vodne pravice ali oseba, ki lahko skladno z zakonom, ki ureja
vode, vodno pravico pridobi.
Ne glede na določbe prvega odstavka tega
člena se za zavezanca za plačilo vodnega povračila ne šteje oseba, ki upravlja
objekt ali napravo za izkoriščanje vode: 
-      
za rabo vode iz vodnega vira za oskrbo s pitno
vodo manj kot 50 prebivalcev, če letna količina iz vodnega vira odvzete vode ne
presega 2.500 m3 in vodni vir ni vključen v sistem javne oskrbe s
pitno vodo v skladu s predpisi, ki urejajo občinske gospodarske javne službe
varstva okolja oskrbe s pitno vodo, 
-      
za rabo vode za namakanje kmetijskih zemljišč,
če letna količina iz vodnega vira odvzete vode ne presega 5.000 m3, 
-      
za rabo vode za namakanje zemljišč, ki niso
kmetijska zemljišča, če letna količina iz vodnega vira odvzete vode ne presega
50 m3, 
-      
za proizvodnjo elektrike v hidroelektrarni do
10 MW, če potencialna energija vode, ki je razpoložljiva za proizvodnjo
elektrike v skladu s pridobljeno vodno pravico, letno ne presega 10 MWh, 
-      
za pogon vodnega mlina, žage ali podobne
naprave, če potencialna energija vode, ki je razpoložljiva za mehansko delo v
skladu s pridobljeno vodno pravico, letno ne presega 10 MWh, 
-      
za pridobivanje toplote, če energija, ki je
razpoložljiva za odvzem toplote iz vode, ne presega 10 MWh, 
-      
za vzrejo salmonidnih vrst rib, če
razpoložljiva letna količina vode za odvzem iz vodnega vira ne presega 50.000 m3,
-      
za vzrejo ciprinidnih vrst rib, če površina
vodnega dobra, namenjenega vzreji rib, ne presega 10.000 m2 in 
-      
za izvajanje ribolova v komercialnih ribnikih,
če površina vodnega dobra, namenjenega komercialnemu ribolovu, ne presega 1.000
m2.
II. CENA ZA OSNOVO VODNEGA POVRAČILA
8. člen
Ceno za osnovo vodnega povračila iz 6.
člena te uredbe določi Vlada Republike Slovenije do 31. decembra tekočega leta
za naslednje leto.
III. OBRAČUNAVANJE VODNEGA POVRAČILA
9. člen
Na podlagi meril za določitev višine
vodnega povračila iz 5. člena te uredbe se zavezancu za plačilo vodnega
povračila obračuna vodno povračilo: 
-      
za rabo vode: v višini zneska za celotno
prostornino vode, ki jo je odvzel v koledarskem letu, 
-      
za proizvodnjo elektrike v hidroelektrarni ali
v hidroelektrarni do 10 MW: v višini zneska za letno količino energije
razpoložljivega gravitacijskega potenciala vode v skladu s pridobljeno vodno
pravico, 
-      
za pridobivanje mehanske energije s pogonom
vodnega mlina, žage ali podobne naprave: v višini zneska za letno količino energije
razpoložljivega gravitacijskega potenciala v skladu s pridobljeno vodno
pravico, 
-      
za pridobivanje toplote: v višini zneska za
letno količino energije, ki se jo kot toploto lahko odvzame na podlagi vodne
pravice, 
-      
za vzrejo salmonidnih vrst rib: v višini zneska
za letno količino vode, ki je za vzrejo salmonidnih vrst rib določena na
podlagi vodne pravice, 
-      
za vzrejo ciprinidnih vrst rib: v višini zneska
za površino vodnega dobra, ki je za vzrejo ciprinidnih vrst rib določena na
podlagi vodne pravice, 
-      
za školjčišča in gojišča morskih organizmov: v
višini zneska za površino morskega dobra, ki je za gojenje školjk ali morskih
organizmov določena na podlagi vodne pravice, 
-      
za rabo naplavin: v višini zneska za količino
naplavin, ki jih je odvzel v koledarskem letu, in 
-      
za rabo vodnega zemljišča: v višini zneska za
površino vodnega zemljišča, ki je v uporabi na podlagi pogodbe o služnosti na
vodnem zemljišču ali vodnega soglasja k uporabi vodnega zemljišča.
Če za rabo plavajoče naprave vodno dobro ni
bilo v uporabi vse leto, se površina vodnega dobra za obračun vodnega povračila
zmanjša sorazmerno času, ko vodno dobro ni bilo v uporabi.
Za rabo vode, ki ni zajeta v prvem in
drugem odstavku tega člena, določi višino vodnega povračila za obračun Direkcija
Republike Slovenije za vode (v nadaljnjem besedilu: direkcija) z upoštevanjem
meril iz 5. člena te uredbe.
IV. ODMERA VODNEGA POVRAČILA
10. člen
Zavezanec za plačilo vodnega povračila pri
direkciji do 31. januarja
tekočega leta vloži napoved za plačilo vodnega povračila (v nadaljnjem besedilu: napoved) za preteklo leto, če osnovo za obračunavanje vodnega
povračila iz 6. člena te uredbe predstavlja količina iz vodnih virov odvzete vode in naplavin, izražena v m3, in
sicer za:
1.    
rabo vode za oskrbo s pitno vodo,
2.    
tehnološke namene,
3.    
potrebe dejavnosti kopališč,
4.    
namakanje kmetijskih zemljišč ali drugih
površin,
5.    
zasneževanje smučišč in drugih površin,
6.    
proizvodnjo pijač,
7.    
drugo rabo mineralne, termalne ali
termomineralne vode,
8.    
rabo vode iz objektov in naprav za oskrbo s
pitno vodo,
9.    
drugo rabo, ki presega splošno rabo, in
10. 
odvzem naplavin.
Za vrste rabe vode, ki niso navedene v
prejšnjem odstavku, direkcija odmeri vodno povračilo na podlagi podatkov iz svojih evidenc o rabi vode, naplavin in
vodnih zemljišč.
11. člen
Zavezanec, ki je med letom prenehal z rabo
vode, naplavine ali vodnega zemljišča oziroma prenehal izvajati dejavnost,
zaradi katere je dolžan plačevati vodno povračilo po tej uredbi, mora vložiti
napoved v tridesetih dneh po prenehanju rabe vode, naplavin ali vodnega
zemljišča oziroma opravljanja dejavnosti.
12. člen
Direkcija odmeri vodno povračilo z odločbo.
Če je odmera vodnega povračila manjša od 4
eurov, direkcija zavezanca oprosti plačila vodnega
povračila.
Vodno povračilo se odmeri do 30. novembra
tekočega leta za preteklo leto.
13. člen
Zavezanec mora dokumentacijo, s katero
dokazuje resničnost in pravilnost podatkov iz vložene napovedi hraniti še
najmanj pet let od dneva pravnomočnosti odločbe o odmeri vodnega povračila.
V. NAČIN PLAČEVANJA VODNEGA POVRAČILA
14. člen
Zavezanec plačuje vodno povračilo med letom
v obliki mesečnih akontacij na račun, določen s predpisom ministra, pristojnega
za finance.
Zavezanec ni dolžan plačevati vodnega
povračila med letom v obliki mesečnih akontacij, če znesek mesečne akontacije
ne presega 20 eurov.
Morebitna razlika med z akontacijo
vplačanim zneskom vodnega povračila in zneskom vodnega povračila, odmerjenega z
odločbo iz 12. člena te uredbe, se mora plačati na račun iz prvega odstavka
tega člena ali vrniti zavezancu v 60 dneh po dokončnosti odločbe.
Za nepravočasno plačano vodno povračilo
mora zavezanec plačati zakonite zamudne obresti, zamudnih obresti pa se ne
obračuna, če višina zamudnih obresti za plačilo vodnega povračila ne presega 4
eurov.
15. člen
Znesek mesečne akontacije znaša dvanajstino
zadnjega odmerjenega vodnega povračila, povečanega ali zmanjšanega sorazmerno
odstotku spremembe cene za ceno osnove vodnega povračila iz 6. člena te uredbe.
Znesek mesečne akontacije zavezanca,
kateremu vodno povračilo še ni bilo odmerjeno, znaša dvanajstino predvidenega
zneska vodnega povračila za tekoče leto, ki se izračuna na podlagi podatkov o
rabi vode, naplavin ali vodnih zemljišč in cene ustrezne osnove vodnega
povračila.
16. člen
Zavezancu za plačilo vodnega povračila
zapade znesek mesečne akontacije v plačilo zadnji delovni dan v mesecu za
tekoči mesec.
17. člen
Če namerava zavezanec v obdobju tekočega
leta, daljšem od treh mesecev, rabiti vodo, naplavine ali vodna zemljišča v
količini, ki pomeni vsaj 20% manjšo osnovo za odmero vodnega povračila, kot je
osnova za izračun mesečnih akontacij iz 15. člena te uredbe, lahko pri direkciji vloži zahtevo za znižanje višine mesečne akontacije.
Vloga iz prejšnjega odstavka mora vsebovati
vse podatke o rabi vode, naplavin ali vodnega zemljišča, ki omogočajo direkciji ugotovitev upravičenosti znižanja višine mesečne akontacije.
18. člen
Če direkcija
ugotovi, da zavezanec v napovedi ni pravilno napovedal količin za plačilo
vodnega povračila ali da napovedi ni vložil v predpisanem roku, mu z odločbo
naloži, da v petnajstih dneh po prejemu odločbe plača svojo obveznost skupaj z
zakonitimi zamudnimi obrestmi.
Direkcija izda odločbo iz prejšnjega
odstavka na podlagi podatkov iz svojih evidenc o rabi voda, naplavin in vodnih
zemljišč.
VI. NADZOR
19. člen
Nadzor nad izvajanjem določb te uredbe
opravljajo inšpektorji, pristojni za vode.
VII. PREKRŠKI
20. člen
Z globo od 4.000 do 10.000 eurov se za
prekršek kaznuje zavezanec za plačilo vodnega povračila, ki je pravna oseba ali
samostojni podjetnik posameznik in stori prekršek: 
-      
če ne vloži napovedi v predpisanem roku, 
-      
če v napovedi navede napačne podatke in zato
pride do znižanja višine odmerjenega vodnega povračila, 
-      
če ne plača akontacij ali razlike med z
akontacijo vplačanim zneskom vodnega povračila in zneskom vodnega povračila,
odmerjenega z odločbo iz 12. člena te uredbe, v 60 dneh po dokončnosti odločbe,
-      
če ne plača vodnega povračila, ki mu ga je
naložila direkcija z odločbo iz 18. člena te uredbe, v
petnajstih dneh po prejemu odločbe, 
-      
če ne hrani dokumentacije, s katero dokazuje
resničnost podatkov iz napovedi, predpisani čas (13. in 25. člen te uredbe). 
Z globo od 1.200 do 4.100 eurov se za
prekršek iz prejšnjega odstavka kaznuje tudi odgovorna oseba pravne osebe ali
samostojnega podjetnika posameznika, ki je zavezanec za plačilo vodnega
povračila.

Uredba o vodnih povračilih (Uradni list RS,
št. 103/02)
vsebuje naslednje prehodne in končne določbe:
»VIII. PREHODNE IN KONČNE DOLOČBE
21. člen
Ne glede na določbe prve alinee prvega
odstavka 9. člena te uredbe, se zavezancu za plačilo vodnega povračila za
oskrbo s pitno vodo za leto 2002 višina vodnega povračila zniža, če se v
sistemu za oskrbo s pitno vodo, ki ga upravlja, odvzeta voda izgublja. Znižanje
višine vodnega povračila je enako znesku vodnega povračila za količino
izgubljene vode.
Višina vodnega povračila iz prejšnjega
odstavka se za leto 2003 zmanjša za znesek vodnega povračila, ki ustreza 85%
količin izgubljene vode, za leto 2004 za znesek, ki ustreza 75% količin
izgubljene vode, v letu 2005 pa se količine izgubljene vode upoštevajo v
celoti.
22. člen
Cene za osnove vodnih povračil za rabo
vode, naplavin in vodnih zemljišč za leto 2002 in do 31. 5. 2003 za leto 2003
so:
-      
za rabo vode za oskrbo s pitno vodo: 12
tolarjev na m3,
-      
za rabo vode za proizvodnjo pijač in tehnološke
namene, potrebe kopališč in naravnih zdravilišč in zasneževanje smučišč: 12
tolarjev na m3,
-      
za rabo vode za namakanje površin, ki niso
namenjena kmetijski proizvodnji: 12 tolarjev na m3,
-      
za tehnološke namene pri hlajenju v
termoelektrarnah in jedrskih elektrarnah: 0,7 tolarja na m3,
-      
za rabo vode za namakanje kmetijskih površin:
0,01 tolarja na m3,
-      
za rabo vode, ki se odvzema iz objektov in
naprav za javno oskrbo s pitno vodo za proizvodnjo pijač in tehnoloških
namenov, pri katerih je voda pretežna sestavina proizvoda, potrebe kopališč in
naravnih zdravilišč ali namakanje površin: 12 tolarjev na m3,
-      
za proizvodnjo elektrike v hidroelektrarni: 40
tolarjev na MWh,
-      
za proizvodnjo elektrike v hidroelektrarnah do
10 MW: 40 tolarjev na MWh,
-      
za pogon vodnega mlina, žage ali podobne
naprave: 40 tolarjev na MWh,
-      
za pridobivanje toplote: 20 tolarjev na MWh,
-      
za vzrejo vodnih organizmov: 0,007 tolarja na m3,
-      
za školjčišče in gojišče morskih organizmov: 1
tolar na m2 površine morskega dobra,
-      
za rabo naplavin: 250 tolarjev na m3 proda in 1.100 tolarjev na m3 mivke,
-      
za rabo vodnih zemljišč: 10 tolarjev na m2 in
-      
za rabo plavajočih naprav: 10 tolarjev na m2 površine vodnega ali morskega dobra.
23. člen
Cene za osnove za vodno povračilo za rabo
vode, naplavin in vodnih zemljišč od 1. 6. 2003 dalje za leto 2003 in za leto
2004 so:
-      
za rabo vode za oskrbo s pitno vodo: 13,1
tolarja na m3,
-      
za rabo vode za proizvodnjo pijač in tehnološke
namene, potrebe kopališč in naravnih zdravilišč in zasneževanje smučišč: 13,1
tolarja na m3,
-      
za rabo vode za namakanje površin, ki niso
namenjena kmetijski proizvodnji: 12 tolarjev na m3,
-      
za tehnološke namene pri hlajenju v termoelektrarnah
in jedrskih elektrarnah: 0,9 tolarja na m3,
-      
za rabo vode za namakanje kmetijskih površin:
0,01 tolarja na m3,
-      
za rabo vode, ki se odvzema iz objektov in
naprav za javno oskrbo s pitno vodo za proizvodnjo pijač in tehnoloških
namenov, pri katerih je voda pretežna sestavina proizvoda, potrebe kopališč in
naravnih zdravilišč ali namakanje površin: 13,1 tolarja na m3,
-      
za proizvodnjo elektrike v hidroelektrarni: 40
tolarjev na MWh,
-      
za proizvodnjo elektrike v hidroelektrarni do
10 MW: 40 tolarjev na MWh,
-      
za pogon vodnega mlina, žage ali podobne
naprave: 40 tolarjev na MWh,
-      
za pridobivanje toplote: 20 tolarjev na MWh,
-      
za vzrejo vodnih organizmov: 0,007 tolarja na m3,
-      
za školjčišče in gojišče morskih organizmov: 1
tolar na m2 površine morskega dobra,
-      
za rabo naplavin: 290 tolarjev na m3 proda in 1.300 tolarjev na m3 mivke,
-      
za rabo vodnih zemljišč: 10 tolarjev na m2 in
-      
za rabo plavajočih naprav: 10 tolarjev na m2 površine vodnega ali morskega dobra.
24. člen
Zavezanec za plačilo vodnega povračila, ki
je v letu 2002 plačeval vodno povračilo za rabo vode in naplavin na podlagi
uredbe o vodnih povračilih (Uradni list RS, št. 41/95, 84/97, 124/00 in 110/01)
nadaljuje s plačilom akontacij za rabo voda in naplavin v enaki višini do konca
leta 2002.
Zavezanec iz prejšnjega odstavka plačuje
akontacije v letu 2003 in 2004 v višini akontacij za leto 2002, povečanih za
razmerje med ceno za osnovo vodnega povračila za leto 2003 in 2004 iz 24. člena
te uredbe in ceno za osnovo za vodno povračilo za leto 2002 iz 23. člena te
uredbe.
Ne glede na določbe 10. člena te uredbe
vloži zavezanec za plačilo vodnega povračila iz prvega odstavka tega člena prvo
napoved za plačilo vodnega povračila do  31. januarja 2004 za obdobje od 1.
januarja 2002 do  31. decembra 2003, razen za rabo naplavin, za katero vloži
prvo napoved do 31. januarja 2003 za leto 2002.
25. člen
Zavezanec za plačilo vodnega povračila iz
prejšnjega člena mora dokumentacijo, s katero dokazuje resničnost podatkov o
rabi vode ali naplavin in pravilnost izračuna mesečne akontacije za leto 2002,
2003 in 2004 hraniti še najmanj pet let po izteku posameznega koledarskega
leta.
26. člen
Vlada Republike Slovenije določi cene za
osnove vodnih povračil iz 6. člena te uredbe za leto 2005 in vsa nadaljnja leta
s sklepom.
27. člen
Z dnem uveljavitve te uredbe preneha
veljati uredba o vodnih povračilih (Uradni list RS, št. 41/95, 84/97, 124/00 in
110/01).
28. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
vodnih povračilih (Uradni list RS, št. 122/07) vsebuje naslednjo prehodno in
končno določbo:
»PREHODNA IN KONČNA DOLOČBA
8. člen
Osebe, ki so pridobile vodno pravico za
rabo vode do uveljavitve te uredbe, ne plačujejo vodnega povračila za rabo
vode, če ne štejejo za zavezance v skladu z novim petim odstavkom 7. člena
uredbe.
9. člen
Ta uredba začne veljati 1. januarja 2008.«.

Uredba o spremembah Uredbe o vodnih povračilih
(Uradni list RS, št. 3/21)
vsebuje naslednjo končno določbo:
»KONČNA DOLOČBA
4. člen
Ta uredba začne veljati naslednji dan po
objavi v Uradnem listu Republike Slovenije.«.