I. SPLOŠNE DOLOČBE
1. člen
(vsebina pravilnika)
S tem pravilnikom se podrobneje določijo pogoji za podelitev
statusa organizacij v javnem interesu v mladinskem sektorju in postopek izbire
upravičencev do sofinanciranja v mladinskem sektorju ter merila in način
podelitve državnih priznanj v mladinskem sektorju.
2. člen
(pristojen organ)
Postopke podelitve statusa organizacije v javnem interesu v
mladinskem sektorju, izbire upravičencev do sofinanciranja v mladinskem
sektorju in podelitve državnih priznanj v mladinskem sektorju vodi Urad
Republike Slovenije za mladino (v nadaljnjem besedilu: urad), če s tem
pravilnikom ni določeno drugače.
II. POGOJI ZA PRIDOBITEV STATUSA ORGANIZACIJE V JAVNEM
INTERESU V MLADINSKEM SEKTORJU
3. člen
(upravičeni vlagatelj)
Vlagatelj vloge za pridobitev statusa organizacije v javnem
interesu v mladinskem sektorju je lahko mladinska organizacija ali organizacija
za mlade, ki je opredeljena v šesti oziroma sedmi alineji 3. člena Zakona o
javnem interesu v mladinskem sektorju (Uradni list RS, št. 42/10; v nadaljnjem
besedilu: zakon).
4. člen
(vloga)
(1) K vlogi za pridobitev statusa organizacije v javnem
interesu v mladinskem sektorju je treba priložiti dokazila o izpolnjevanju
pogojev za pridobitev statusa delovanja v javnem interesu, določena v 5., 6.,
7., 8. in 9. členu tega pravilnika. 
(2) Podrobnejša navodila za vlaganje vlog po elektronski poti
se objavijo na spletni strani organa.
5. člen
(dokazila o izpolnjevanju splošnih pogojev)
(1) Dokazila o rednem izvajanju mladinskih programov oziroma
programov za mlade na področjih iz 4. člena zakona za obdobje zadnjih dveh let
pred vložitvijo vloge so: 
-       
poročilo o izvedenem programu v mladinskem sektorju, ki vsebuje bistvene
podatke o vsebini programa, sodelujočih, kraju, času, načinu in finančni
vrednosti tega programa ter navedbo pomembnejših dosežkov pri razvoju in
povezovanju mladinskega dela, vključno z dokaznim gradivom o navedenih podatkih
v pisni, slikovni, zvočni oziroma slikovno-zvočni obliki; 
-       
sklep pristojnega organa vlagatelja o sprejetju poročila iz prejšnje točke;
-       
sklep pristojnega organa vlagatelja o vložitvi vloge za pridobitev
statusa organizacije v javnem interesu. 
(2) Izpolnjevanje pogojev glede obdobja neprekinjenega
delovanja in glede pretežnega delovanja v mladinskem sektorju se ugotavlja na
podlagi predložene dokumentacije iz prejšnjega odstavka, iz katere mora biti
razvidno obdobje delovanja in priložena dokazila o delovanju za posamezno
obdobje. 
(3) Dokazila o razpolaganju z ustreznimi materialnimi in
človeškimi zmogljivostmi za delovanje so: 
-       
dokazilo o lastništvu oziroma sklenjenem pravnem poslu o najemu, zakupu
ali neodplačni uporabi ustreznih prostorov, prevoznih sredstvih, opremi in
blagu, ki je potrebno za pripravo in izvajanje programa v skladu s predpisi
(npr.: pogodba, sklep pristojnega organa, izjava odgovorne osebe in podobno); 
-       
dokazilo o številu in usposobljenosti redno ali pogodbeno zaposlenih in
zunanjih sodelavcev oziroma prostovoljcev, s katerimi je urejeno razmerje v
skladu z zakonom, ki ureja prostovoljstvo (npr.: poročilo oziroma izjava
odgovorne osebe ob navedbi zahtevanih podatkov).
6. člen
(dokazila o članstvu)
Dokazila o članstvu mladinske organizacije so: 
-       
izpis iz evidence članstva, iz katerega je razvidno število in struktura
članstva po starosti ter število in delež mladih v vodstvu (osebno ime, letnica
rojstva in kraj prebivališča članov); 
-       
sklep pristojnega organa o višini letne članarine in načinu upoštevanja
plačila članarine; 
-       
računovodski izpis o vplačilu članarine članov za tekoče leto oziroma
obdobje enega leta.
7. člen
(dokazila o avtonomnosti mladinske organizacije)
Mladinska organizacija, ki je organizirana v okviru druge
pravne osebe (društva, zveze društev, politične stranke, sindikata), dokazuje
izpolnjevanje pogojev glede avtonomnosti z veljavnim temeljnim aktom, iz
katerega mora biti razvidna avtonomnost mladinske organizacije v okviru pravne
osebe, ki se izkazuje s tem, da je v njem jasno opredeljeno: 
-       
da je zagotovljena programska, organizacijska in poslovna samostojnost
mladinske organizacije v mladinskem sektorju; 
-       
da ima samostojen organ vodenja, ki ga imenuje članstvo te mladinske
organizacije; 
-       
da ima predstavnik mladinske organizacije pooblastilo za poslovanje v
pravnem prometu v mladinskem sektorju, vključno z jasno opredelitvijo
odgovornosti za namensko porabo finančnih sredstev, s katerimi ta mladinska
organizacija razpolaga za izvajanje programov v mladinskem sektorju.
8. člen
(dokazila za nacionalne mladinske organizacije)
(1) Izpolnjevanje pogojev za pridobitev statusa nacionalne
mladinske organizacije v javnem interesu v mladinskem sektorju, določenih v 12.
členu zakona, se dokazuje s tem, da je iz temeljnega akta razvidno, da ima
organizacija notranje teritorialno organizirane enote, ki delujejo v večini
statističnih teritorialnih enot v Republiki Sloveniji, določenih na tretji
ravni (NUTS 3) v skladu s predpisi o skupni klasifikaciji statističnih
teritorialnih enot držav članic Evropske unije. Kot statistične teritorialne
enote se štejejo naslednje: Pomurska, Podravska, Koroška, Savinjska, Zasavska,
Spodnjeposavska, Gorenjska, Notranjsko-kraška, Goriška, Obalno-kraška,
Jugovzhodna Slovenija in Osrednjeslovenska. 
(2) Mladinske organizacije iz prejšnjega odstavka morajo v
dokazilih o članstvu iz 6. člena tega pravilnika imeti tudi opredelitev
teritorialne pripadnosti članov po enotah.
9. člen
(dokazila za organizacije za mlade)
Organizacija za mlade, ki je pravna oseba zasebnega prava, in
sicer zasebni zavod, ustanova ali zadruga, dokazuje izpolnjevanje pogojev za
pridobitev statusa organizacije v javnem interesu z dokumentacijo iz 5. člena
tega pravilnika.
10. člen
(merila vrednotenja delovanja v mladinskem sektorju)
(1) Redno izvajanje mladinskih programov oziroma programov za
mlade pomeni neprekinjena dejavnost v rednih tedenskih terminih oziroma v
obsegu vsaj 1500 ur letno, ki vključuje pripravo, izvedbo in vrednotenje
programov. 
(2) Pomembnejši dosežki pri razvoju in povezovanju
mladinskega dela so: 
-       
vidnost programa; 
-       
prispevek programa pri uveljavljanju dobrih praks znotraj mladinskega
sektorja; 
-       
multiplikativni učinek metod mladinskega dela na družbeno okolje; 
-       
skladnost programa s temeljnimi dokumenti mladinske politike na
nacionalnem in evropskem nivoju; 
-       
povezanost programa z instrumenti mladinske politike. 
(3) Za ustrezne materialne zmogljivosti štejejo primerni in
ustrezno opremljeni prostori, vključno z ustrezno opremo in tehničnimi sredstvi
ter pripomočki za ustvarjanje in izvajanje programa znotraj organizacije kot
tudi za ciljno populacijo in širšo javnost. Za ustrezne človeške zmogljivosti
šteje zadostno število primerno in strokovno usposobljenih oseb glede na naravo
programa in redno dejavnost organizacije.
III. POSTOPEK IZBIRE UPRAVIČENCEV DO SOFINANCIRANJA PROGRAMOV
V MLADINSKEM SEKTORJU
11. člen
(začetek postopka sofinanciranja)
(1) Namen oziroma področja sofinanciranja programov v
mladinskem sektorju in obseg sredstev na letni ravni se opredelijo v letnem
programu oziroma letnem izvedbenem načrtu v skladu z Nacionalnim programom za
mladino. 
(2) Postopek za dodelitev sredstev sofinanciranja se prične s
sklepom predstojnika urada oziroma druge pooblaščene osebe (v nadaljnjem
besedilu: predstojnik urada). S sklepom se opredelijo vrste oziroma področja
programov, ki se jih bo sofinanciralo preko zadevnega javnega razpisa oziroma
poziva (v nadaljnjem besedilu: javni razpis), pogoje, ki jih morajo
izpolnjevati izvajalci programov, način oziroma model izbire upravičencev do
sofinanciranja, merila vrednotenja programov, okvirna vrednost razpisanih
sredstev, okvirni roki in odgovorne osebe za izvedbo postopka ter druge
vsebine, potrebne za začetek in izvedbo postopka. 
(3) Postopek za dodelitev sredstev sofinanciranja vodi
izbirna komisija, ki jo imenuje predstojnik urada. Izbirno komisijo sestavljajo
predsednik in najmanj dva člana. Predsednik in člani izbirne komisije morajo
imeti ustrezno strokovno izobrazbo in izkušnje s področja mladinskega sektorja.
Predsednik in člani komisije ne smejo biti s prejemniki sredstev sofinanciranja
interesno povezani v smislu poslovne povezanosti, v sorodstvenem razmerju (v
ravni vrsti ali v stranski vrsti do vštetega četrtega kolena), v zakonski zvezi
ali v svaštvu do vštetega drugega kolena, četudi je zakonska zveza že prenehala
ali v zunajzakonski skupnosti. Drugi primeri interesne povezanosti se presojajo
v skladu s kodeksom, ki ureja ravnanja javnih uslužbencev. 
(4) Izbirna komisija se seznani in opredeli do razpisne
dokumentacije, ki vsebuje besedilo javnega razpisa, obrazce in druga navodila
oziroma informacije v zvezi z zadevnim postopkom v skladu s sklepom iz drugega
odstavka tega člena.
12. člen
(postopek financiranja Mladinskega sveta Slovenije)
(1) Postopek financiranja dejavnosti Mladinskega sveta
Slovenije (v nadaljnjem besedilu: MSS) se prične na podlagi poziva predstojnika
urada k predložitvi letnega programa MSS, ki vključuje finančni načrt. Poziv
vsebuje okvirni znesek načrtovane razpoložljive višine proračunskih sredstev za
prihodnje leto, namenjenih programu MSS. Poziv se pošlje MSS najmanj 90 dni
pred pričetkom prihodnjega proračunskega leta. 
(2) MSS pripravi predlog letnega programa dejavnosti v skladu
s predpisi in veljavnim Nacionalnim programom za mladino, upoštevajoč
načrtovani okvir proračunskih sredstev in lastne programske dokumente in ga
pošlje uradu najkasneje 60 dni po prejetju poziva iz prejšnjega odstavka. 
(3) Urad ugotovi finančno in vsebinsko skladnost predloga
letnega programa MSS. Če urad ugotovi finančne ali vsebinske neskladnosti, v 15
dneh pozove MSS, da odpravi neskladja. MSS pošlje uradu usklajen predlog
letnega programa v 15 delovnih dneh po prejemu poziva. 
(4) Po uskladitvi letnega programa MSS urad izda sklep o
financiranju letnega programa MSS in pošlje MSS v podpis pogodbo o financiranju
letnega programa MSS. 
(5) MSS pošlje uradu poročilo o izvedbi letnega programa
najpozneje do konca meseca marca prihodnjega leta. 
(6) Pri sklepanju pogodbe o financiranju letnega programa MMS
se smiselno uporabljajo določbe 19. in 20. člena tega pravilnika.
13. člen
(razpisna dokumentacija)
(1) V razpisni dokumentaciji morajo biti navedeni vsi
potrebni podatki, ki prijaviteljem omogočajo pripraviti in poslati popolno
prijavo na javni razpis in opredeljeni vsi pogoji, ki jih mora izpolnjevati
prijavitelj oziroma njegova prijava, da se šteje kot formalno popolna. 
(2) Izbirna komisija mora pred odločitvijo o objavi javnega
razpisa v zapisniku oceniti, ali je vsebina razpisne dokumentacije pripravljena
tako, da je možno pričakovati uspešen javni razpis. 
(3) Javni razpis se objavi v Uradnem listu Republike
Slovenije, druga razpisna dokumentacija (navodila, obrazci in podobno) in druge
informacije v zvezi z razpisom pa se objavijo na spletni strani urada. O javnem
razpisu se lahko javnost seznani tudi preko drugih medijev.
14. člen
(prijava na javni razpis)
(1) Prijavo na javni razpis je treba vložiti v roku,
določenem v javnem razpisu. Rok za predložitev vlog je najmanj 30 dni. 
(2) Prijavo je treba predložiti v zapečateni ovojnici, na
ovojnici pa morajo biti poleg naslovnika še oznake »ne odpiraj – prijava na
javni razpis« oziroma »ne odpiraj – prijava na javni poziv« in navedba javnega
razpisa oziroma poziva, na katerega se prijava nanaša. 
(3) Če se prijava oddaja elektronsko, se tajnost prijave
zagotovi v skladu s predpisi o elektronskem podpisu in elektronskem poslovanju,
upravnem poslovanju in v skladu z navodili, podanimi v razpisni dokumentaciji.
15. člen
(predhodni postopek pri javnem pozivu)
(1) Pred izvedbo javnega poziva za sofinanciranje mladinskih
organizacij oziroma organizacij za mlade, ki imajo status organizacije v javnem
interesu v mladinskem sektorju, urad javno objavi namero objave tovrstnega
javnega poziva vsaj tri mesece pred nameravano objavo javnega poziva za
sofinanciranje. 
(2) Mladinska organizacija oziroma organizacija za mlade, ki
še nima statusa organizacije v javnem interesu v mladinskem sektorju in se želi
prijaviti na napovedani javni poziv iz prejšnjega odstavka, lahko vloži vlogo
za pridobitev statusa organizacije v javnem interesu v mladinskem sektorju vsaj
tri dni pred začetkom prijavnega roka na javni poziv za sofinanciranje. Njena
prijava se upošteva, če urad ugotovi, da izpolnjuje pogoje za pridobitev
statusa organizacije v javnem interesu v mladinskem sektorju. 
(3) V primeru iz prejšnjega odstavka se vse vloge za
pridobitev statusa organizacij v javnem interesu v mladinskem sektorju obravnavajo
prednostno tako, da se postopki na prvi stopnji končajo do izteka prijavnega
roka na javni poziv za sofinanciranje. 
(4) Pri javnem pozivu za sofinanciranje mladinskih
organizacij oziroma organizacij za mlade, ki imajo status organizacij v javnem
interesu v mladinskem sektorju, prijavitelji v prijavi zgolj navedejo, da imajo
navedeni status, urad pa preveri točnost tega podatka. V postopku ugotavljanja
izpolnjevanja pogojev se vrednotijo predloženi programi prijaviteljev, drugi
pogoji prijavitelja pa se upoštevajo na podlagi razpoložljivih podatkov iz
predhodnega postopka.
16. člen
(pregled in vrednotenje prijav)
(1) Izbirna komisija izvede odpiranje prejetih prijav na
javni razpis v rokih, navedenih v javnem razpisu. 
(2) Odpiranje prejetih vlog je praviloma javno. Kadar je
predvideno javno odpiranje vlog, se postopek odpiranja vlog izvede najpozneje v
treh dneh po izteku prijavnega roka. 
(3) Odpirajo se samo v roku prispele prijave, ki imajo
pravilno izpolnjene in označene ovojnice prijav oziroma če so elektronske
prijave pravilno izpolnjene in pravočasno prispele na uradni e-naslov organa. 
(4) O odpiranju prijav mora izbirna komisija sproti voditi
zapisnik, ki vsebuje predvsem: 
-       
naslov, prostor in čas odpiranja prispelih prijav; 
-       
predmet javnega razpisa; 
-       
imena navzočih članov izbirne komisije; 
-       
imena oziroma naziv prijaviteljev po vrstnem redu odpiranja prijav; 
-       
ugotovitve o popolnosti prijav; 
-       
navedbo tistih prijaviteljev, ki nimajo popolne prijave in ugotovitve
manjkajočih dokumentov oziroma podatkov. 
(5) Če je odpiranje prijav javno, se v zapisnik zapišejo
podatki o prisotnih prijaviteljih in njihove morebitne pripombe v postopku
odpiranja prijav. Zapisnik podpišejo predsednik in člani izbirne komisije. 
(6) Izbirna komisija v 15 dneh od odpiranja vlog pisno pozove
tiste prijavitelje, ki niso predložili popolnih prijav, da jih dopolnijo. V
pozivu za dopolnitev prijave se navede, kateri dokumenti, podatki ali dokazila
manjkajo in rok za dopolnitev prijav, ki ne sme biti krajši od 8 dni ne daljši
od 15 dni. 
(7) Izbirna komisija pregleda in vsebinsko ovrednoti popolne
prijave v skladu s pogoji in merili, določenimi v javnem razpisu. O pregledu in
vrednotenju prijav se vodi zapisnik. 
(8) Po opravljenem vrednotenju prijav izbirna komisija
pripravi seznam prijaviteljev glede na doseženo število točk in predlog seznama
upravičencev do sredstev sofinanciranja glede na razpoložljiva sredstva, ki ga
podpišejo predsednik in člani komisije ter ga predloži predstojniku urada v
odločitev.
17. člen
(izbor upravičencev)
(1) O izboru upravičencev odloči na predlog izbirne komisije
predstojnik urada s sklepom. Sklep vsebuje naslednje podatke: seznam
prijavljenih kandidatov, seznam prijav, ki so bile dopolnjene, seznam zavrženih
prijav zaradi nepolnosti, seznam prijaviteljev, ki so oddali popolne prijave,
vrstni red točkovanih prijav glede na doseženo število točk, spodnjo mejo točk,
ki se je upoštevala pri izbiri upravičencev, če to ni bilo določeno v javnem
razpisu, število izbranih upravičencev, delež dodeljenih sredstev posamično in
v skupnem znesku oziroma druge podatke, ki so bistvenega pomena za izbiro
upravičencev. V obrazložitvi sklepa se navedene odločitve oziroma ugotovitve
utemeljijo. 
(2) Vsakemu prijavitelju se izda posamična odločba o
upravičenosti do sofinanciranja glede na izid izbirnega postopka. V odločbi se
navedejo ugotovitve glede popolnosti prijave, izida vrednotenja (dosežene
točke) in odločitev o upravičenosti do sofinanciranja ter višini dodeljenih
sredstev, kar se utemelji v obrazložitvi odločbe. Odločba mora imeti tudi vse
druge obvezne vsebine, ki jih določa zakon, ki ureja splošni upravni postopek. 
(3) Prijavitelju, ki si je pridobil pravico do sofinanciranja
na podlagi sklepa iz prvega odstavka tega člena (v nadaljnjem besedilu: upravičenec),
se skupaj z odločbo pošlje še pogodbo o sofinanciranju v podpis. 
(4) Če se upravičenec v osmih dneh od prejema dokumentov iz
prejšnjega odstavka ne odzove s podpisom pogodbe, se šteje, da je umaknil
prijavo za sofinanciranje.
18. člen
(način določitve višine sredstev)
(1) Pripadajoča vrednost sredstev sofinanciranja programa
posameznemu prejemniku sredstev se določi tako, da se število doseženih točk
pomnoži z vrednostjo točke. Vrednost točke se dobi tako, da se okvirna vrednost
sredstev javnega razpisa oziroma poziva deli s številom doseženih točk vlog
vseh prijaviteljev, ki so dosegli vsaj minimalno število točk, določeno z
razpisom. 
(2) Sredstva za izvajanje programov se posameznemu prejemniku
dodelijo največ v višini 50 %
vrednosti prijavljenega programa, razen če se v skladu z nacionalnim programom
za mladino v posameznem razpisu določi drugače. 
(3) Ne glede na prvi odstavek tega člena, se lahko v
posameznem javnem razpisu določi drugačen model določitve višine sredstev za
upravičence oziroma vrednosti točke.
19. člen
(pogodba o sofinanciranju)
(1) Z upravičenci do sredstev sofinanciranja (v nadaljnjem
besedilu: prejemniki sredstev), se sklene pogodba o sofinanciranju, s katero se
uredijo medsebojne pravice in obveznosti. 
(2) Pogodba o sofinanciranju vsebuje: 
-       
navedbo pogodbenih strank; 
-       
ugotovitev o upravičenosti do sofinanciranja; 
-       
višino dodeljenih sredstev; 
-       
terminski plan porabe sredstev; 
-       
način nadzora nad namensko porabo sredstev z navedbo rokov in vsebin
poročil, ki jih mora prejemnik sredstev predložiti uradu oziroma drugim
pristojnim nadzornim organom; 
-       
pravico oziroma dolžnost urada, da spremlja in nadzira izvajanje pogodbe
ter namensko porabo proračunskih sredstev; 
-       
dolžnost prejemnika sredstev, da zaradi ugotovljene nenamenske porabe
sredstev, mora sredstva vrniti v proračun skupaj z zakonitimi zamudnimi
obrestmi in da mora obrazložiti in utemeljiti podaljšanje roka porabe sredstev
glede na predvideni terminski plan, ker v nasprotnem primeru izgubi pravico do
nadaljnje porabe sredstev; 
-       
razloge in posledice prenehanja pogodbe o sofinanciranju; 
-       
druge predpisane oziroma standardne vsebine tovrstnih pogodb.
20. člen
(nadzor nad porabo sredstev)
(1) Nadzor nad namensko porabo sredstev, pridobljenih preko
javnega razpisa, izvaja urad in drugi pristojni nadzorni organi v skladu s
predpisi o javnih financah. 
(2) Pri nadzoru je nadzorni organ upravičen do preverjanja
vseh relevantnih podatkov in dejstev ter vpogleda v poslovanje in dokumentacijo
prejemnika, ki se nanaša na sofinanciranje. 
(3) Če prejemnik ne pošlje poročila o izvajanju programa do
roka, določenega v pogodbi ali če se ugotovi, da se program ni izvedel v skladu
z načrtom izvedbe, lahko urad odstopi od pogodbe o sofinanciranju. O tem izda
ugotovitveni sklep, ki je podlaga za prenehanje financiranja programa.
IV. MERILA IN POSTOPEK PODELITVE DRŽAVNIH PRIZNANJ V
MLADINSKEM SEKTORJU
21. člen
(namen)
(1) Državna priznanja se podeljujejo z namenom javnega
priznavanja in zahvale za izjemne dosežke v mladinskem sektorju. 
(2) Državna priznanja se podeljujejo fizičnim in pravnim
osebam za dosežke v mladinskem sektorju in njihove prispevke mladinskemu
sektorju in sicer za primere dobrih praks in promocije oziroma popularizacije
mladinskega dela na lokalnem, regionalnem, nacionalnem, evropskem ali
mednarodnem nivoju.
22. člen
(vrste državnih priznanj)
Vrste priznanj so: 
-       
državno priznanje za prispevek k uveljavljanju mladinskega sektorja; 
-       
državno priznanje za kakovostno in uspešno delo v daljšem časovnem
obdobju (dolgoročnost, ročnost, obstojnost) v mladinskem sektorju; 
-       
državno priznanje za izvedbo izredno uspešnega oziroma odmevnega in
koristnega projekta v mladinskem sektorju.
23. člen
(prejemniki priznanj)
(1) Prejemniki državnih priznanj so lahko fizične osebe, ki
imajo stalno ali začasno prebivališče ali dovoljenje za bivanje v Republiki
Sloveniji in pravne osebe, ki imajo registriran sedež oziroma registrirano
poslovanje poslovne enote oziroma podružnice v Republiki Sloveniji. Državno
priznanje se lahko podeli tudi mladinski organizaciji, ki je organizirana kot
sestavni del pravne osebe iz prejšnjega stavka, če deluje avtonomno v
mladinskem sektorju v skladu z zakonom. 
(2) Državna priznanja se lahko podelijo fizični osebi, ki
živi oziroma pravni osebi, ki obstaja in dejansko posluje v času izbire
prejemnika.
24. člen
(merila za podelitev)
Merila za podelitev državnega priznanja za izjemne dosežke
so: 
-       
skladnost delovanja z načeli in vsebinami mladinskega dela; 
-       
delovanje oziroma vpliv na osveščanje javnosti o pomenu mladinskega
dela; 
-       
pomemben vpliv na socialno-družbeno povezanost (kohezijo); 
-       
znatna razsežnost delovanja (multiplikatorni učinek dela) projekta; 
-       
prispevek k razvoju mladinskega dela (sektorja); 
-       
trajnostni oziroma dolgoročni učinek za soudeležbo mladih v družbeni
skupnosti; 
-       
inovativnost.
25. člen
(način izbire)
(1) Kandidate za podelitev državnega priznanja lahko
predlagajo fizične ali pravne osebe na podlagi javnega poziva, ki ga objavi
urad. K predlogu za pridobitev državnega priznanja je treba pridobiti predhodno
soglasje kandidata oziroma zakonitega zastopnika pravne osebe. 
(2) V javnem pozivu se opredelijo področja delovanja, merila
vrednotenja, dokazila o rezultatih delovanja (odmevi oziroma ocene delovanja),
način in roki za vložitev predlogov.
26. člen
(postopek ugotavljanja upravičenosti)
(1) Postopek ugotavljanja upravičenosti izvede strokovna
komisija za podelitev državnih priznanj, ki jo imenuje minister, pristojen za
mladino (v nadaljnjem besedilu: minister). 
(2) Strokovna komisija pregleda prispele predloge, ugotovi
pravilnost in popolnost vloženih predlogov ter če je potrebno, pozove
predlagatelje, da v osmih dneh dopolnijo prijave. 
(3) Strokovna komisija glasuje o predlaganih kandidatih na
podlagi temeljite analize predlogov in razprave o njih. Sprejeti so predlogi,
za katere je glasovala večina članov strokovne komisije. 
(4) Strokovna komisija pripravi predloge kandidatov za
podelitev državnega priznanja z utemeljitvijo in jih poda ministru. 
(5) Strokovna komisija lahko način dela uredi s poslovnikom.
Administrativno in drugo organizacijsko pomoč strokovni komisiji zagotavlja
urad.
27. člen
(podelitev priznanj)
(1) Državna priznanja prejemnikom podeljuje minister.
Podelitev državnih priznanj je javna. 
(2) Državno priznanje se izreče na listini o priznanju.
Obliko in vsebino listine o priznanju določi minister.
V. VODENJE EVIDENC
28. člen
(vrste in način vodenja evidenc)
(1) Evidence na področju mladinskega sektorja so: 
-       
evidenca organizacij, ki jim je podeljen status delovanja v javnem
interesu v mladinskem sektorju, ki se vodi v skladu s predpisi, ki urejajo
društva; 
-       
evidenca sofinanciranja programov v mladinskem sektorju, ki se vodi v
skladu s predpisi, ki urejajo financiranje iz državnega proračuna in upravno
poslovanje; 
-       
evidenca o državnih priznanjih, ki se vodi v skladu z zakonom. 
(2) Urad vodi evidenco iz tretje alineje prejšnjega odstavka
v elektronski obliki. Evidenca se hrani trajno.
VI. PREHODNA IN KONČNA DOLOČBA
29. člen
(izvedba tekočega sofinanciranja)
Določbe tega pravilnika se ne uporabljajo za postopek
sofinanciranja, ki se je začel pred uveljavitvijo tega pravilnika.
30. člen
(uveljavitev pravilnika)
Ta pravilnik prične veljati naslednji dan po objavi v Uradnem
listu Republike Slovenije.
Št. 0070-89/2010
Ljubljana, dne 15. junija 2011
EVA 2010-3311-0062
dr. Igor Lukšič l.r. 
Minister 
za šolstvo in šport