1. SPLOŠNE DOLOČBE
1. člen
(vsebina sklepa)
(1) Ta sklep za izvajanje Uredbe (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. junija 2013, str. 1; v
nadaljevanju: Uredba 575/2013/EU) določa nekatere opcije in diskrecijske
pravice ter njihov način izvajanja s strani Agencije za trg vrednostnih
papirjev (v nadaljevanju Agencija), kadar je ta pristojna in odgovorna za
izvajanje nadzora.
(2) Kadar se ta sklep sklicuje na določbe Zakona o trgu
finančnih instrumentov (Uradni list RS, št. 77/18 in 17/19 – popr.)
oziroma Uredbe 575/2013/EU, se te določbe uporabljajo v njihovem vsakokrat
veljavnem besedilu.
(3) Pojmi uporabljeni v tem sklepu, imajo enak pomen kot
v določbah Uredbe 575/2013/EU.
(4) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. NAČIN IZVRŠEVANJA OPCIJ IN DISKRECIJSKIH PRAVIC
2. člen
(kapital in kapitalski količniki)
(1) Brez poseganja v 90. člen Uredbe 575/2013/EU
borznoposredniške družbe pri izračunu kapitalskih zahtev v skladu z delom 3
Uredbe 575/2013/EU uporabijo utež tveganja 1250 % za višjega izmed naslednjih
zneskov:
(a)   
znesek kvalificiranih deležev v družbah iz prvega odstavka
89. člena Uredbe 575/2013/EU, ki presega 15 % sprejemljivega kapitala
borznoposredniške družbe, in
(b)   
skupen znesek kvalificiranih deležev v družbah iz drugega odstavka
89. člena Uredbe 575/2013/EU, ki presega 60 % sprejemljivega kapitala
borznoposredniške družbe.
(2) Borznoposredniška družba mora v zvezi z drugim
odstavkom 478. člena Uredbe 575/2013/EU uporabiti naslednje veljavne
odstotke za odbitke od postavk navadnega lastniškega temeljnega kapitala za
odložene terjatve za davek, ki se nanašajo na prihodnji dobiček:
(a)   
50 % v obdobju od 1. januarja 2019 do 31. decembra 2019,
(b)   
60 % v obdobju od 1. januarja 2020 do 31. decembra 2020,
(c)   
70 % v obdobju od 1. januarja 2021 do 31. decembra 2021,
(d)   
80 % v obdobju od 1. januarja 2022 do 31. decembra 2022,
(e)   
90 % v obdobju od 1. januarja 2023 do 31. decembra 2023.
(3) Borznoposredniška družba mora v zvezi z drugim do
četrtim odstavkom 486. člena Uredbe 575/2013/EU uporabiti naslednje
veljavne odstotke za upoštevanje instrumentov za postavke navadnega lastniškega
temeljnega kapitala, dodatnega temeljnega kapitala in dodatnega kapitala:
(a)   
30 % v obdobju od 1. januarja 2019 do 31. decembra 2019,
(b)   
20 % v obdobju od 1. januarja 2020 do 31. decembra 2020,
(c)   
10 % v obdobju od 1. januarja 2021 do 31. decembra 2021.
3. člen
(kvalificirani deleži izven finančnega sektorja)
Borznoposredniška družba mora v zvezi s tretjim odstavkom 89. člena
Uredbe 575/2013/EU za kvalificirane deleže iz prvega in drugega odstavka
89. člena Uredbe 575/2013/EU uporabiti obravnavo iz točke (a) tretjega
odstavka 89. člena Uredbe 575/2013/EU.
4. člen
(kapitalske zahteve za kreditno tveganje)
(1) Pri opredelitvi neplačila dolžnika v zvezi s točko
(b) prvega odstavka 178. člena Uredbe 575/2013/EU se za izpostavljenosti, zavarovane
s stanovanjskimi ali poslovnimi nepremičninami MSP v kategoriji
izpostavljenosti na drobno, in za izpostavljenosti do subjektov javnega
sektorja upošteva »več kot 90 dni zamude«.
(2) Prag pomembne kreditne obveznosti v zamudi v zvezi s
točko (d) drugega odstavka 178. člena Uredbe 575/2013/EU je sestavljen iz
dveh sestavin:
(a)   
absolutna sestavina je vsota vseh zneskov, že zapadlih v plačilo, ki jih
dolžnik dolguje borznoposredniški družbi, nadrejeni osebi te borznoposredniške
družbe ali kateri od njenih podrejenih družb (v nadaljevanju kreditna obveznost
v zamudi), ki znaša:
(i)     
za izpostavljenosti na drobno 100 EUR;
(ii)    
za druge izpostavljenosti 500 EUR, in
(b)   
relativna sestavina je enaka deležu, ki ga znesek kreditne obveznosti v
zamudi predstavlja v skupnem znesku vseh bilančnih izpostavljenosti
borznoposredniške družbe, njene nadrejene osebe ali katere koli od njenih
podrejenih družb do tega dolžnika, z izjemo izpostavljenosti iz naslova
lastniških instrumentov, ki znaša 1 %.
(3) Za borznoposredniške družbe, ki za izpostavljenosti na
drobno uporabljajo opredelitev neplačila iz točk (a) in (b) prvega pododstavka
prvega odstavka 178. člena Uredbe 575/2013/EU na ravni posamezne izpostavljenosti,
se prag iz prvega odstavka uporablja na ravni posamezne izpostavljenosti
borznoposredniške družbe, njene nadrejene osebe ali katere od njenih podrejenih
družb do dolžnika.
(4) Šteje se, da neplačilo nastopi, kadar sta tako
omejitev, izražena kot absolutna sestavina praga, kot omejitev, izražena kot
relativna sestavina praga, prekoračeni 90 zaporednih dni.
(5) Za posle navedene v šestem odstavku 282. člena Uredbe
575/2013/EU, borznoposredniške družbe uporabijo metodo tekoče izpostavljenosti
iz 274. člena Uredbe 575/2013/EU.
5. člen
(kapitalske zahteve za tržno tveganje)
Borznoposredniška družba v zvezi z drugim odstavkom
327. člena Uredbe 575/2013/EU ne sme upoštevati pobota med zamenljivim
vrednostnim papirjem in nasprotno pozicijo v njegovem osnovnem instrumentu.
6. člen
(kapitalske zahteve za tveganje poravnave)
Borznoposredniški družbi v zvezi s 380. členom Uredbe
575/2013/EU v primeru splošnega izpada sistema poravnave, klirinškega sistema
ali centralne nasprotne stranke v času, dokler se razmere ne uredijo, ni
potrebno izračunavati kapitalske zahteve za tveganje poravnave v skladu s 378.
in 379. členom Uredbe 575/2013/EU. V tem primeru se nezmožnost nasprotne
stranke za poravnavo posla ne šteje kot neplačilo za namen kreditnega tveganja.
7. člen
(likvidnost)
(1) Borznoposredniška družba je na podlagi poročila
Komisije Evropskemu parlamentu in Svetu iz tretjega odstavka 508. člena
Uredbe 575/2013/EU izvzeta iz izpolnjevanja obveznosti iz dela 6 Uredbe
575/2013/EU.
(2) Ne glede na prejšnji odstavek lahko Agencija ob
upoštevanju narave, obsega in zapletenosti dejavnosti borznoposredniške družbe
slednji naloži, da obveznosti iz dela 6 Uredbe 575/2013/EU izpolnjuje v
posameznem delu ali v celoti.
(3) Borznoposredniška družba iz drugega stavka tretjega odstavka
11. člena Uredbe 575/2013/EU je na podlagi poročila Komisije Evropskemu
parlamentu in Svetu iz drugega odstavka 508. člena Uredbe 575/2013/EU
izvzeta iz izpolnjevanja obveznosti iz dela 6 Uredbe 575/2013/EU na
konsolidirani podlagi.
8. člen
(velike izpostavljenosti)
(1) Omejitev vrednosti velike izpostavljenosti v smislu
prvega odstavka 395. člena Uredbe 575/2013/EU ni nižja od 150 milijonov
EUR.
(2) Izpostavljenosti, navedene v točki (a) drugega
odstavka 400. člena 575/2013/EU, so izvzete iz uporabe prvega odstavka
395. člena Uredbe 575/2013/EU za 80 % nominalne vrednosti kritih obveznic,
če so izpolnjeni pogoji iz tretjega odstavka 400. člena Uredbe
575/2013/EU.
(3) Izpostavljenosti, navedene v točki (b) drugega
odstavka 400. člena Uredbe 575/2013/EU, so izvzete iz uporabe prvega
odstavka 395. člena Uredbe 575/2013/EU za 80 % vrednosti izpostavljenosti,
če so izpolnjeni pogoji iz tretjega odstavka 400. člena Uredbe
575/2013/EU.
(4) Izpostavljenosti, navedene v točki (c) drugega
odstavka 400. člena Uredbe 575/2013/EU, so v celoti izvzete iz uporabe
prvega odstavka 395. člena Uredbe 575/2013/EU, če so izpolnjeni pogoji iz
tretjega odstavka 400. člena Uredbe 575/2013/EU.
(5) Izpostavljenosti, navedene v točki (d) drugega
odstavka 400. člena Uredbe 575/2013/EU, so v celoti izvzete iz uporabe
prvega odstavka 395. člena Uredbe 575/2013/EU, če so izpolnjeni pogoji iz
tretjega odstavka 400. člena Uredbe 575/2013/EU.
(6) Izpostavljenosti, navedene v točkah (e) do (k)
drugega odstavka 400. člena Uredbe 575/2013/EU, so v celoti, v primeru točke
(i) drugega odstavka 400. člena Uredbe 575/2013/EU pa do najvišjega
dovoljenega zneska, izvzete iz uporabe prvega odstavka 395. člena Uredbe
575/2013/EU, če so izpolnjeni pogoji iz tretjega odstavka 400. člena
Uredbe 575/2013/EU.
(7) Borznoposredniška družba oceni, ali so izpolnjeni
pogoji iz tretjega odstavka 400. člena Uredbe 575/2013/EU. Agencija lahko
to oceno kadar koli preveri in zahteva, da ji borznoposredniška družba za ta
namen predloži ustrezno dokumentacijo.
(8) Z odstopanjem od prvega odstavka 395. člena
Uredbe 575/2013/EU lahko borznoposredniške družbe upoštevajo vse
izpostavljenosti iz petega odstavka 493. člena Uredbe 575/2013/EU, ki
izpolnjujejo pogoje iz šestega odstavka 493. člena Uredbe 575/2013/EU, v
višini naslednjih omejitev:
(a)   
75 % temeljnega kapitala borznoposredniške družbe do 31. decembra
2019,
(b)   
50 % temeljnega kapitala borznoposredniške družbe do 31. decembra
2020.
3. KONČNI DOLOČBI
9. člen
(prenehanje uporabe predpisa)
Z dnem uveljavitve tega sklepa se preneha uporabljati Sklep o
izvajanju opcij in diskrecijskih pravic iz Uredbe 575/2013/EU (Uradni list RS,
št. 72/16 in 77/18 – ZTFI-1).
10. člen
(veljavnost določb)
Ta sklep začne veljati petnajsti dan po objavi v Uradnem
listu Republike Slovenije.
Št. 00700-1/2019-4
Ljubljana, dne 15. maja 2019
EVA 2019-1611-0049
Predsednik Sveta
Agencije za trg vrednostnih papirjev
mag. Miloš Čas