1. člen
Ta pravilnik določa merila za določitev prispevka etažnega
lastnika v rezervni sklad (v nadaljnjem besedilu: prispevek) in najnižjo
vrednost prispevka.
2. člen
Merila za določitev prispevka so: 
-       
površina posameznega dela v etažni lastnini (v nadaljnjem besedilu:
posamezen del), 
-       
starost nepremičnine, na kateri je vzpostavljena etažna lastnina (v
nadaljnjem besedilu: starost nepremičnine) in 
-       
rekonstrukcija nepremičnine.
3. člen
(1) Podatek o površini posameznega dela pridobi upravnik na
podlagi opravljenega točkovanja iz zapisnikov o ugotovitvi vrednosti stanovanj,
izdanih na podlagi predpisa, ki ureja merila za ugotavljanje vrednosti
stanovanj in stanovanjskih stavb za potrebe določanja neprofitnih najemnin
(upošteva se bruto površina). 
(2) Če točkovanje iz prejšnjega odstavka ni opravljeno le za
določen posamezni del, mora površino tega posameznega dela upravnik ugotoviti
na podlagi predpisa iz prejšnjega odstavka. 
(3) Če točkovanje iz prvega odstavka ni opravljeno še za
noben posamezni del, pridobi upravnik podatek o površini posameznega dela iz
zemljiške knjige ali iz katastra stavb ali iz listine, ki je podlaga za vpis
lastninske pravice v zemljiško knjigo. 
(4) Za posamezno nepremičnino se podatki o površini
posameznih delov pridobijo na enoten način.
4. člen
(1) Starost nepremičnine se določa glede na leto izgradnje in
se ugotavlja na podlagi zapisnika o ugotovitvi vrednosti stanovanja po predpisu
iz prvega odstavka 3. člena tega pravilnika oziroma iz drugih listin, iz
katerih je razvidna starost nepremičnine. 
(2) Nepremičnino se na podlagi
ugotovljene starosti uvrsti v enega od naslednjih starostnih razredov:


Starostni razredi

Starost nepremičnine


I

do 10 let


II

nad 10 do 30 let


III

nad 30 do 60 let


IV

nad 60 let


(3) Starost nepremičnine se pri
izračunu prispevka ugotavlja enkrat letno. 
(4) Če je bila opravljena rekonstrukcija iz 5. člena tega
pravilnika, se starost nepremičnine določi na podlagi prvega in drugega
odstavka 7. člena tega pravilnika. Tako določena starost je izhodiščna starost
za nadaljnje določanje starosti nepremičnine.
5. člen
(1) Rekonstrukcija nepremičnine je lahko celovita ali delna. 
(2) Celovita rekonstrukcija pomeni, da so bila na
nepremičnini opravljena že vsa potrebna glavna investicijska vzdrževalna dela
(obnova ali zamenjava strešne konstrukcije ali kritine, instalacij in naprav za
ogrevanje, obnova ali zamenjava vodovodne, plinske, električne in druge
instalacije, obnova ali zamenjava fasade, toplotne izolacije in dvigal). 
(3) Delna rekonstrukcija pomeni, da sta bili na nepremičnini
opravljeni vsaj dve od navedenih investicijskih vzdrževalnih del iz prejšnjega
odstavka. 
(4) Rekonstrukcija nepremičnine se pri izračunu prispevka
ugotavlja enkrat letno in se upošteva, če so bila investicijska vzdrževalna
dela opravljena v zadnjih desetih letih pred letom, ko se ugotavlja starost
nepremičnine.
6. člen
(1) V primeru, ko je bila izvršena celovita rekonstrukcija iz
drugega odstavka prejšnjega člena se šteje, da je starost te nepremičnine v
prvem letu po rekonstrukciji pet let in se uvrsti v ustrezen starostni razred
po tabeli iz drugega odstavka 4. člena tega pravilnika. 
(2) V primeru, ko je bila izvršena delna rekonstrukcija iz
tretjega odstavka prejšnjega člena se šteje, da je starost te nepremičnine v
prvem letu po rekonstrukciji 20 let in se uvrsti v ustrezen starostni razred po
tabeli iz drugega odstavka 4. člena tega pravilnika. 
(3) V primeru, da je bila nepremičnina na podlagi prejšnjih
odstavkov uvrščena v ustrezen starostni razred, se pri izračunu prispevka
upošteva znesek, ki je določen za posamezni starostni razred v tabeli iz 7.
člena.
7. člen
Upravnik na podlagi ugotovljenih
meril iz 2. člena tega pravilnika izračuna najnižjo vrednost prispevka tako, da
na podlagi spodnje tabele pomnoži površino posameznega dela (m²) z zneskom, ki
je določen za posamezen starostni razred (EUR):


Starostni razred 

EUR/m²


I

0


II

0,20


III

0,25


IV

0,30


8. člen
(1) Upravnik izračuna za vsakega etažnega lastnika višino
mesečnega prispevka enkrat mesečno v tolarski protivrednosti po srednjem tečaju
Banke Slovenije na dan izračuna. 
(2) Izračunani prispevek se plačuje mesečno na transakcijski
račun rezervnega sklada.
9. člen
Z uveljavitvijo tega pravilnika preneha veljati pravilnik o
merilih za določitev prispevka etažnega lastnika v rezervni sklad in najnižji
vrednosti prispevka (Uradni list RS, št. 75/03).
10. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 071-29-5/03
Ljubljana, dne 30. januarja 2004.
EVA 2003-2011-0067
mag. Ivan Bizjak l. r. 
Minister 
za pravosodje
Soglašam! 
mag. Janez Kopač l. r. 
Minister 
za okolje, prostor in energijo