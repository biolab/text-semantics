I. SPLOŠNA DOLOČBA
1. člen
(1) Ta pravilnik podrobneje določa pogoje
za opredelitev polnoletnih oseb iz 18.a člena Zakona o socialnem varstvu
(Uradni list RS, št. 3/07 - uradno prečiščeno besedilo, v nadaljnjem besedilu:
zakon) s težko motnjo v duševnem razvoju in polnoletnih težko gibalno oviranih
oseb, ki potrebujejo pomoč pri opravljanju vseh osnovnih življenjskih potreb (v
nadaljnjem besedilu: invalidnih oseb), in lahko uveljavljajo pravico do izbire
družinskega pomočnika pod pogoji in po postopku, ki jih določata zakon in ta
pravilnik. 
(2) S tem pravilnikom se tudi natančneje
ureja potek postopka uveljavljanja pravice do izbire družinskega pomočnika in
podrobneje opredeljujejo osnovne naloge, ki jih je dolžan invalidni osebi
nuditi družinski pomočnik v okviru pomoči, ki jo invalidna oseba potrebuje pri
opravljanju vseh osnovnih življenjskih potreb in v skladu z njenimi potrebami
in interesi. 
(3) Plačilna sposobnost, prispevek oziroma
oprostitev plačila prispevka invalidne osebe in prispevek zavezancev k plačilu
pravic družinskega pomočnika se določijo v skladu z zakonom, uredbo, ki ureja
merila za določanje oprostitev pri plačilih socialno varstvenih storitev, in
tem pravilnikom, na način, ki velja za določitev prispevka upravičenca in
prispevka zavezanca oziroma oprostitve k plačilu ali doplačilu storitve pomoči
družini na domu. 
(4) Za namen iz prejšnjih dveh odstavkov
določa ta pravilnik tudi obliko in vsebino obrazca, na katerem se lahko vloži
vloga za uveljavljanje pravice do izbire družinskega pomočnika (v nadaljnjem
besedilu: vloga), obrazca izjave invalidne osebe o izplačevanju dodatka za
pomoč in postrežbo oziroma dodatka za tujo nego in pomoč (v nadaljnjem
besedilu: izjava invalidne osebe), obrazca o podatkih za določitev plačilne
sposobnosti invalidne osebe, prispevka zavezancev oziroma oprostitve plačila
pravic družinskega pomočnika (v nadaljnjem besedilu: podatki o materialnem
stanju), obrazca izjave izbranega družinskega pomočnika (v nadaljnjem besedilu:
izjava) ter obrazca za mnenje pristojne invalidske komisije (v nadaljnjem besedilu:
mnenje).
II. POGOJI ZA OPREDELITEV INVALIDNIH OSEB
1. Določitev pogojev
2. člen
(1) Pravico do izbire družinskega pomočnika
ima invalidna oseba: 
-       
za katero je pred uveljavljanjem pravice do družinskega pomočnika skrbel
eden od staršev, ki je po predpisih o starševskem varstvu prejemal delno
plačilo za izgubljeni dohodek, 
-       
ki je invalid po Zakonu o družbenem varstvu duševno in telesno
prizadetih oseb (Uradni list SRS, št. 41/83, v nadaljnjem besedilu: ZDVDTP) in
potrebuje pomoč za opravljanje vseh osnovnih življenjskih potreb, ali 
-       
za katero pristojna invalidska komisija za priznanje pravice do
družinskega pomočnika ugotovi, da gre za osebo s težko motnjo v duševnem
razvoju, ki potrebuje pomoč pri opravljanju vseh osnovnih življenjskih potreb,
ali težko gibalno ovirano osebo, ki potrebuje pomoč pri opravljanju vseh
osnovnih življenjskih potreb. 
(2) Pristojna invalidska komisija ugotovi,
da gre za osebe iz tretje alineje prejšnjega odstavka na podlagi podrobnejše
določitve pogojev za opredelitev teh oseb v 3., 4. in 5. členu tega pravilnika.
(3) (črtan)
2. Oseba s težko motnjo v duševnem razvoju
3. člen
Oseba s težko motnjo v duševnem razvoju ima
znižano splošno ali specifično raven inteligentnosti, nižje sposobnosti na
kognitivnem, govornem, motoričnem in socialnem področju ter pomanjkanje veščin,
kar vse se odraža v neskladju med njeno mentalno in kronološko starostjo. Je
oseba, ki se lahko usposobi le za sodelovanje pri posameznih aktivnostih.
Potrebuje stalno nego, varstvo, pomoč in vodenje. Je omejena v gibanju,
prisotne so težke dodatne motnje, bolezni in obolenja. Razumevanje in
upoštevanje navodil sta hudo omejeni.
3. Težko gibalno ovirana oseba
4. člen
(1) Težko gibalno ovirana oseba ima
prirojene ali pridobljene okvare, poškodbe gibalnega aparata, centralnega ali
perifernega živčevja. Gibalna oviranost se odraža v obliki funkcionalnih in
gibalnih motenj, lahko tudi v omejenosti dostopnosti socialnega okolja in
vzpostavljanja socialnih stikov. 
(2) Težko gibalno ovirana oseba ima zelo
hude motnje gibanja, ki povzročajo popolno funkcionalno odvisnost. Samostojno
gibanje ni možno, samostojnost v gibanju lahko doseže z elektromotornim
vozičkom. Za sedenje potrebuje posebej prilagojene pripomočke. Ima malo
funkcionalnih gibov rok. Možne so posebne prilagoditve hranjenja (sonda). Pri
vseh dnevnih opravilih je odvisna od tuje pomoči, lahko se delno hrani sama.
Morebitna motnja sfinktrov je težje oblike in zahteva urejanje s pomočjo druge
osebe. Pri izvajanju aktivnosti potrebuje stalno fizično pomoč.
4. Pomoč pri opravljanju vseh osnovnih
življenjskih potreb
5. člen
(1) Osebi sta nujno potrebni pomoč in
postrežba za opravljanje vseh osnovnih življenjskih potreb, kadar zaradi
trajnih sprememb v zdravstvenem stanju ali zaradi specifičnih socialnih in
bivalnih okoliščin ne more zadovoljiti osnovnih življenjskih potreb, ker se
niti ob osebnih prizadevanjih in pomoči ortopedskih pripomočkov ne more
samostojno gibati v stanovanju in zunaj njega, samostojno hraniti, oblačiti in
slačiti, se obuvati in sezuvati, skrbeti za osebno higieno, kakor tudi ne
opravljati drugih življenjskih opravil, nujno potrebnih za ohranjanje
življenja. 
(2) Osebi z motnjami v duševnem razvoju je
pomoč iz prejšnjega odstavka nujno potrebna tudi takrat, kadar zaradi svoje
varnosti navedenih opravil ne more opravljati brez neprekinjenega nadzora druge
osebe. 
(3) Šteje se, da je osebi potrebna pomoč
pri opravljanju vseh osnovnih življenjskih potreb, če ji je priznan dodatek za
pomoč pri opravljanju vseh osnovnih življenjskih potreb, ali če potrebo po
pomoči po kriterijih iz prvega in drugega odstavka tega člena, v skladu s tem
pravilnikom, ugotovi pristojna invalidska komisija.
III. NALOGE DRUŽINSKEGA POMOČNIKA
6. člen
(1) Pristojna invalidska komisija ugotovi,
ali izbrani družinski pomočnik lahko invalidni osebi nudi pomoč, ki jo
potrebuje pri opravljanju vseh osnovnih življenjskih potreb na podlagi
podrobnejše opredelitve nalog v tem členu. 
(2) Družinski pomočnik je dolžan invalidni
osebi nuditi pomoč, ki jo potrebuje pri opravljanju vseh osnovnih življenjskih
potreb in v skladu z njenimi potrebami in interesi. Družinski pomočnik ni
dolžan kriti materialnih stroškov za življenje invalidne osebe. 
(3) Družinski pomočnik mora imeti primeren
odnos do invalidne osebe in biti usposobljen in zdravstveno zmožen za
komuniciranje in delo z invalidno osebo. K ustrezni zadovoljitvi želja in
potreb invalidne osebe prispeva z izvajanjem nalog družinskega pomočnika. 
(4) Skladno z opredelitvijo nalog v prvem
odstavku 18.j člena zakona, družinski pomočnik opravlja naloge zlasti v
naslednjem obsegu: 
1.     
osebna oskrba: 
- 
pomoč pri opravljanju osnovnih življenjskih potreb, hranjenju, pitju,
oblačenju in slačenju, obuvanju in sezuvanju, umivanju (telesa, ustne votline,
lasišča), vstajanju, gibanju, obračanju, uporabi stranišča in pri opravljanju
vseh ostalih fizioloških potreb, varovanje invalidne osebe oziroma stalno
nadzorstvo invalidne osebe; 
2.     
zdravstvena oskrba: 
- 
sodelovanje z osebnim zdravnikom invalidne osebe z namenom zagotavljanja
ustrezne zdravstvene oskrbe invalidne osebe, 
- 
organizacija potrebnih zdravstvenih storitev, 
- 
skrb za jemanje predpisane terapije in pomoč pri aplikaciji zdravil, 
- 
izvajanje določenih fizioterapevtskih postopkov, oskrba ran,
preprečevanje ter oskrba preležanin (ki jih lahko izvajajo za to primerno
usposobljene laične osebe), 
- 
nabava zdravil po receptu in pripomočkov z napotnico, 
- 
pomoč pri gibanju (sprehodi z invalidno osebo, vožnja z vozičkom), 
- 
pomoč pri uporabi in čiščenju pripomočkov (invalidski voziček,
ortopedski pripomočki, proteze); 
3.     
socialna oskrba in organiziranje prostočasnih aktivnosti: 
- 
pomoč pri vzpostavljanju in vzdrževanju socialne mreže z okoljem in
sorodstvom (spremstvo po opravkih in nakupih, druženje s sorodniki, prijatelji,
sosedi, obeleževanje praznikov in obletnic, pomembnih za invalidno osebo), 
- 
organiziranje dejavnosti za prosti čas (obiski kulturnih prireditev in
ustanov, športnih prireditev, branje knjig, časopisov, predvajanje glasbe in
filmov invalidni osebi …), 
- 
urejanje pošte invalidne osebe, 
- 
obveščanje ustanov, o stanju in potrebah invalidne osebe; 
4.     
gospodinjska pomoč: 
- 
priprava primerne oziroma dietne hrane in napitkov, 
- 
vzdrževanje prostorov v katerih invalidna oseba živi (čiščenje,
pospravljanje, ogrevanje, prezračevanje, odnašanje smeti …), 
- 
postiljanje in preoblačenje postelje, 
- 
vzdrževanje čistoče in likanje perila, osebnih oblačil, posteljnine in
kuhinjskega perila (kuhinjske krpe, prti in podobno) invalidne osebe, 
- 
ureditev bivalnega okolja glede na potrebe invalidne osebe (namestitev
radia, televizijskega sprejemnika …). 
(5) Skladno z 18.d členom zakona lahko
invalidna oseba in družinski pomočnik skleneta dogovor, v katerem podrobneje
določita način, vrsto in obseg pomoči, ki jo bo družinski pomočnik nudil
invalidni osebi. V primeru sklenjenega dogovora mora biti vlogi priložen tudi
ta dogovor.
IV. KOMISIJE
1. Imenovanje in sestava komisij
7. člen
Postopek imenovanja, sestava ter plačilo
pristojne invalidske komisije se izvaja po Pravilniku o organizaciji in načinu
delovanja izvedenskih organov Zavoda za pokojninsko in invalidsko zavarovanje
Slovenije (Uradni list RS, št. 60/13, 6/15, 49/18 in 38/20), kolikor ta
pravilnik ne določa drugače.
8. člen
Z Zavodom za pokojninsko in invalidsko
zavarovanje Slovenije se plačilo stroškov dela za izdelavo mnenj pristojne
invalidske komisije po tem pravilniku uredi s posebno pogodbo.
V. POTEK POSTOPKA IN OBRAZCI
1. Splošno
9. člen
Vloga za uveljavljanje pravice do izbire
družinskega pomočnika, izjava invalidne osebe, podatki o materialnem stanju,
izjava izbranega družinskega pomočnika in mnenje pristojne invalidske komisije
se lahko vloži oziroma poda na obrazcih, ki jih določa ta pravilnik v prilogi.
10. člen
(1) Pristojni center za socialno delo
oziroma ministrstvo po uradni dolžnosti pridobi podatke o dejstvih, potrebnih
za obravnavo vloge in odločanje, iz uradnih evidenc, ki jih vodijo upravni in
drugi državni organi, organi lokalnih skupnosti ali nosilci javnih pooblastil
in izvajalci javnih služb (na primer: rojstvo, smrt, prebivališče,
državljanstvo, izbris iz evidence brezposelnih oseb), razen če stranka to
izrecno prepove ali želi te podatke pridobiti sama. 
(2) Dokazil, s katerimi organ iz prejšnjega
odstavka že razpolaga, stranki ob uveljavljanju pravice ni treba prilagati.
11. člen
(1) V primeru uveljavljanja pravice do
izbire družinskega pomočnika na podlagi prve alinee drugega odstavka 18.a člena
zakona, ko invalidna oseba za družinskega pomočnika izbere tistega od staršev,
ki ji je že nudil nego in varstvo in je po predpisih o starševskem varstvu
prejemal delno plačilo za izgubljeni dohodek, lahko center za socialno delo o
pravici do izbire družinskega pomočnika odloči brez mnenja pristojne invalidske
komisije. 
(2) Center za socialno delo v primeru iz
prejšnjega odstavka oceni, ali je za priznanje pravice potrebno mnenje
invalidske komisije prve stopnje in ali bo podal zaprosilo iz 18. člena tega
pravilnika. Pri tem upošteva čas, ki je pretekel od priznanja pravice do
delnega plačila za izgubljeni dohodek tistemu od staršev, ki je nudil nego in
varstvo invalidni osebi v času mladoletnosti, in morebitne spremenjene
okoliščine na strani invalidne osebe oziroma starša ter socialna poročila,
izdana v času spremljanja zagotavljanja nege in varstva po predpisih o
starševskem varstvu in družinskih prejemkih. 
(3) Dokumentaciji, ki jo center za socialno
delo pošlje invalidski komisiji, mora center za socialno delo priložiti tudi
podatke o socialnih okoliščinah invalidne osebe (socialno mnenje).
12. člen
Pristojni center za socialno delo v odločbi
o priznanju pravice do izbire družinskega pomočnika odloči o prispevku
invalidne osebe in zavezanca oziroma Republike Slovenije k plačilu sredstev
oziroma dela sredstev, ki jih Republika Slovenija namenja za pravice
družinskega pomočnika, za obdobje od dneva pridobitve pravice do izbire
družinskega pomočnika, v primeru sprememb med izvajanjem te pravice pa s prvim
dnem naslednjega meseca po dnevu nastanka sprememb.
13. člen
Zavezanec, ki je hkrati družinski pomočnik,
ni dolžan prispevati k plačilu pravic družinskega pomočnika.
14. člen
Če je invalidna oseba lastnica
nepremičnine, se ji v odločbi o priznanju pravice do izbire družinskega
pomočnika lahko prepove odtujiti in obremeniti nepremičnino, katere lastnica je
in na kateri nima prijavljenega stalnega bivališča, v korist Republike
Slovenije na način iz 100.b člena zakona.
2. Vloga za uveljavljanje pravice do izbire
družinskega pomočnika
15. člen
(1) Vloga se vloži na obrazcu A. 
(2) Vlogi je treba priložiti izjavo
izbranega družinskega pomočnika iz 16. člena tega pravilnika, izpolnjeni
obrazec podatkov o materialnem stanju na obrazcu A-II, v primeru iz tretjega
odstavka 18.d člena zakona pa tudi sklenjen dogovor med invalidno osebo in
izbranim družinskim pomočnikom, s katerim sta podrobneje določila način, vrsto
in obseg pomoči, ki jo bo družinski pomočnik nudil invalidni osebi. 
(3) V primeru uveljavljanja pravice do
izbire družinskega pomočnika na podlagi prve in druge alinee drugega odstavka
18.a člena zakona, invalidna oseba vlogi priloži tudi mnenja pristojnih
komisij, če postopek za uveljavljanje pravice do izbire družinskega pomočnika
teče pred drugim centrom za socialno delo, kot je tekel postopek uveljavljanja
pravic za otroka, ki po predpisih o starševskem varstvu in družinskih prejemkih
potrebuje posebno nego in varstvo, oziroma postopek za uveljavljanje pravic po
predpisih o družbenem varstvu duševno in telesno prizadetih oseb. Invalidna
oseba mora v vlogi navesti, pred katerim centrom za socialno delo je tekel
postopek. Če je bil invalidni osebi, ki uveljavlja pravico na podlagi druge
alineje drugega odstavka 18. a člena zakona, že priznan dodatek za pomoč pri
opravljanju vseh osnovnih življenjskih potreb, vlogi priloži tudi odločbo o
priznanju te pravice. 
(4) V primeru uveljavljanja pravice do
izbire družinskega pomočnika na podlagi tretje alinee drugega odstavka 18.a
člena zakona, mora invalidna oseba vlogi priložiti tudi zdravstveno oziroma
drugo dokumentacijo, s katero dokazuje, da pri njej obstaja težka motnja v
duševnem razvoju oziroma težka gibalna oviranost in da zato potrebuje pomoč pri
opravljanju vseh osnovnih življenjskih potreb. Če je bil invalidni osebi že
priznan dodatek za pomoč pri opravljanju vseh osnovnih življenjskih potreb,
vlogi priloži tudi odločbo o priznanju te pravice. 
(5) Invalidna oseba, ki uveljavlja pravico
v skladu s tretjo alinejo drugega odstavka 18.a člena zakona, vlogi priloži
tudi pisno izjavo, s katero dopušča, da izplačevalec dodatek, do katerega je
upravičena in največ v višini zneska, določenega na podlagi prvega odstavka
18.i člena zakona, v času, ko ji pomoč nudi družinski pomočnik, izplačuje
Republiki Sloveniji.
(6) Invalidna oseba da izjavo iz prejšnjega
odstavka na obrazcu A-I.
3. Izjava izbranega družinskega pomočnika
16. člen
(1) Izbrani družinski pomočnik da izjavo iz
18.d člena zakona na obrazcu B. 
(2) Izbrani družinski pomočnik, ki je ob
uveljavljanju pravice do delnega plačila že odpovedal pogodbo o zaposlitvi s
polnim delovnim časom ali pričel delati krajši delovni čas od polnega ali se je
že odjavil iz evidence brezposelnih oseb, ali pa, če je samostojni podjetnik
posameznik prenehal ali družba z enim družbenikom (enoosebna družba), ki ne
zaposluje drugih oseb, prenehala opravljati dejavnost, mora izjavi priložiti še
odpoved pogodbe o zaposlitvi ali pogodbo o zaposlitvi s krajšim delovnim časom
od polnega ali pa priložiti potrdilo o izbrisu iz poslovnega oziroma sodnega
registra. 
(3) Pravico do delnega plačila lahko
uveljavlja tudi izbrani družinski pomočnik, ki še ni odpovedal pogodbe o
zaposlitvi s polnim delovnim časom ali pričel delati krajši delovni čas od
polnega ali zahteval odjavo iz evidence brezposelnih oseb ali pa da kot
samostojni podjetnik posameznik še ni prenehal ali družba z enim družbenikom
(enoosebna družba), iz prejšnjega odstavka tega člena še ni prenehala
opravljati dejavnosti. Pristojni center za socialno delo ga pred odločitvijo,
takoj po prejemu pozitivnega mnenja komisije, kadar je le-to potrebno, pozove,
naj predloži še odpoved pogodbe o zaposlitvi ali pogodbo o zaposlitvi s krajšim
delovnim časom od polnega ali potrdilo o izbrisu iz poslovnega oziroma sodnega
registra.
4. Mnenje komisije
17. člen
(1) Invalidska komisija prve stopnje da
mnenje o tem, ali gre za invalidno osebo iz 18.a člena zakona in o tem, ali ji
izbrani družinski pomočnik lahko nudi pomoč, ki jo potrebuje pri opravljanju
vseh osnovnih življenjskih potreb. 
(2) Invalidska komisija druge stopnje da
mnenje o tem, ali gre za invalidno osebo iz 18.a člena zakona in o tem, ali ji
izbrani družinski pomočnik lahko nudi pomoč, ki jo potrebuje pri opravljanju
vseh osnovnih življenjskih potreb, v pritožbenem postopku. 
(3) Mnenje, ali gre za invalidno osebo, ni
potrebno v primeru uveljavljanja pravice do družinskega pomočnika na podlagi
prve alinee drugega odstavka 18. a člena zakona in na podlagi druge alinee
drugega odstavka 18. a člena zakona, kadar je invalidu s statusom po zakonu, ki
ureja socialno vključevanje invalidov, ne glede na stopnjo prizadetosti,
priznan tudi dodatek za pomoč pri opravljanju vseh osnovnih življenjskih
potreb.
18. člen
(1) Invalidska komisija da mnenje na
podlagi zaprosila za izdelavo mnenja, ki ji ga posreduje pristojni center za
socialno delo v postopku na prvi stopnji oziroma ministrstvo v pritožbenem
postopku. Ko gre za uveljavljanje pravice v primerih iz tretjega odstavka
prejšnjega člena, center za socialno delo v zaprosilu navede, da gre za
invalidno osebo po prvi oziroma drugi alineji drugega odstavka 18.a člena
zakona. 
(2) Center za socialno delo oziroma
ministrstvo zaprosilu priloži fotokopijo vloge za uveljavljanje pravice do
izbire družinskega pomočnika z vsemi prilogami, fotokopijo izjave izbranega
družinskega pomočnika, sklenjenega dogovora iz tretjega odstavka 18.d člena
zakona, če je le-ta sklenjen, in v primeru iz 18.e člena zakona mnenje zavoda,
v katerem je invalidna oseba nameščena. 
(3) Pristojni center za socialno delo mora
zaprosilu poleg dokumentacije iz prejšnjega odstavka priložiti tudi: 
-       
v primeru iz prve alineje drugega odstavka 18.a člena zakona mnenje
zdravniške komisije, ki je bilo dano v postopku uveljavljanja pravic za otroka,
ki po predpisih o starševskem varstvu in družinskih prejemkih potrebuje posebno
nego in varstvo, 
-       
v primeru iz druge alineje drugega odstavka 18.a člena zakona mnenje
komisije za usmerjanje otrok s posebnimi potrebami ali invalidske komisije, ki
je bilo dano v postopku uveljavljanja pravic po zakonu, ki ureja socialno
vključevanje invalidov, 
-       
podatke o socialnih okoliščinah invalidne osebe (socialno mnenje),
skladno s četrtim odstavkom 11. člena tega pravilnika. 
(4) Če je katera od invalidskih komisij ali
komisij, ki so bile pristojne pred uveljavitvijo tega pravilnika, že dala svoje
mnenje, pred centrom za socialno delo oziroma ministrstvom pa teče ponoven
postopek ali drug postopek v skladu z zakonom, ki se nanaša na pravico do
izbire družinskega pomočnika ali izvajanje njegovih nalog, center za socialno
delo oziroma ministrstvo zaprosilu priloži tudi to mnenje.
19. člen
Invalidska komisija da mnenje na podlagi
posredovane dokumentacije, na podlagi razgovora z invalidno osebo in na podlagi
razgovora z izbranim družinskim pomočnikom. Komisija lahko zahteva dodatno
dokumentacijo, lahko pa tudi opravi pregled invalidne osebe in izbranega
družinskega pomočnika.
20. člen
Invalidska komisija da mnenje na obrazcu C,
ki vsebuje: 
-       
zaporedno številko mnenja, ki se vodi od številke 1 dalje v zaporedju za
vsako invalidsko komisijo iz tega pravilnika ne glede na mandat invalidske
komisije, 
-       
datum izdaje mnenja, 
-       
navedbo, kdo je zaprosil za mnenje, 
-       
osnovne podatke o invalidni osebi, 
-       
osnovne podatke o izbranem družinskem pomočniku, 
-       
navedbo, ali mnenje daje na podlagi razgovora z invalidno osebo,
predložene zdravstvene in druge dokumentacije ali na podlagi dodatno zahtevane
dokumentacije oziroma pregleda invalidne osebe oziroma razgovora z izbranim
družinskim pomočnikom, 
-       
mnenje, ali gre za upravičenca iz 18.a člena zakona in po kateri alineji
drugega odstavka navedenega člena, 
-       
mnenje, ali izbrani družinski pomočnik invalidni osebi lahko nudi
potrebno pomoč, 
-       
navedbo, ali daje mnenje v prvi obravnavi, ponovni obravnavi ali v
obravnavi v pritožbenem postopku.
21. člen
V skladu z zadnjo alineo prejšnjega člena
pomeni: 
(a)   
prva obravnava: 
- 
podajo mnenja invalidske komisije pri prvem uveljavljanju pravice do
izbire družinskega pomočnika; 
(b)   
ponovna obravnava: 
- 
podajo mnenja invalidske komisije za invalidno osebo po prvi ali drugi
alineji drugega odstavka 18.a člena zakona, na podlagi predhodno izdanih mnenj
drugih komisij, pristojnih za izdajo mnenj pri uveljavljanju pravic za otroka,
ki po predpisih o starševskem varstvu in družinskih prejemkih potrebuje posebno
nego in varstvo, oziroma pri uveljavljanju pravic po predpisih o družbenem
varstvu duševno in telesno prizadetih oseb in 
- 
podajo mnenja v vseh drugih primerih obravnave pri centru za socialno
delo, kadar je v skladu z zakonom potrebno mnenje invalidske komisije, razen v
primeru iz točke a tega člena; 
(c)   
v pritožbenem postopku: 
- 
podajo mnenja invalidske komisije na podlagi vložene pritožbe.
22. člen
(1) Mnenje, ki mora biti jasno, popolno in
obrazloženo, pošlje invalidska komisija skupaj s posredovano dokumentacijo
pristojnemu centru za socialno delo oziroma ministrstvu. Mnenje mora biti
podpisano s strani vseh članov invalidske komisije in opremljeno z žigom. 
(2) Invalidska komisija izdela in pošlje
mnenje, skupaj z dokumentacijo, organu, ki je za mnenje zaprosil, v enem mesecu
od prejema popolnega zaprosila.
23. člen
Vsaka invalidska komisija vodi evidenco
danih mnenj, iz katere je razvidno: 
-       
zaporedna številka mnenja, 
-       
datum izdaje mnenja, 
-       
kdo je zaprosil za mnenje.

Obrazec
A: Vloga za uveljavljanje pravice do izbire družinskega pomočnika
Obrazec
A-I: Izjava invalidne osebe
Obrazec
B: Izjava izbranega družinskega pomočnika
Obrazec
C: Mnenje komisije za priznanje pravice do izbire družinskega pomočnika
Obrazec
A-II: Podatki za določitev plačilne sposobnosti invalidne osebe, prispevka
zavezancev oziroma oprostitve plačila pravic družinskega pomočnika

Pravilnik o pogojih in postopku za
uveljavljanje pravice do izbire družinskega pomočnika (Uradni list RS, št. 19/07) vsebuje naslednje prehodne in
končne določbe:
»VI. PREHODNE IN KONČNE DOLOČBE
24. člen
Postopki odločanja o pravici do izbire
družinskega pomočnika, ki so se začeli pred uveljavitvijo tega pravilnika, se
končajo, kot to določajo prehodne in končne določbe Zakona o spremembah in
dopolnitvah zakona o socialnem varstvu (Uradni list RS, št. 105/06).
25. člen
Z dnem uveljavitve tega pravilnika preneha
veljati Pravilnik o pogojih in postopku za uveljavljanje pravice do izbire
družinskega pomočnika (Uradni list RS, št. 84/04).
26. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pogojih in postopku za uveljavljanje pravice do izbire družinskega
pomočnika (Uradni list RS, št. 207/21) vsebuje naslednjo končno določbo:
»KONČNA DOLOČBA
10. člen
Ta pravilnik začne veljati 1. januarja 2022.«.