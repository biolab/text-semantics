1. člen
S tem odlokom se ustanovi Protokol Vlade Republike Slovenije
(v nadaljnjem besedilu: Protokol) kot vladna služba z delovnimi nalogami,
določenimi s tem odlokom in drugimi predpisi.
2. člen
(1) Protokol izvaja strokovna, organizacijska in tehnična
opravila pri organizaciji in izvedbi protokolarnih dogodkov za upravičence do
protokolarnih storitev iz 3. člena tega odloka. 
(2) Protokol izvršuje naslednje naloge: 
1.     
protokolarne naloge, opredeljene v predpisu, ki določa protokolarna
pravila, so zlasti: 
- 
protokolarno organizacijsko delo ob obiskih visokih predstavnikov tujih
držav v Republiki Sloveniji, 
- 
protokolarno organizacijsko delo ob obiskih visokih predstavnikov
Republike Slovenije v tujini, 
- 
protokolarno organizacijsko delo pri predajah poverilnih pisem, 
- 
protokolarno organizacijsko delo ob predstavitvenih in poslovilnih
obiskih vodij diplomatskih predstavništev in predstavništev mednarodnih
organizacij, 
- 
protokolarno organizacijsko delo pri slovesnostih ob vročanju odlikovanj
Republike Slovenije, 
- 
protokolarno organizacijsko delo pri podpisih meddržavnih in drugih
uradnih listin, pomembnih za Republiko Slovenijo, 
- 
protokolarno organizacijsko delo pri slovesnostih ob izrekanju priseg, 
- 
protokolarno organizacijsko delo ob državnih žalnih slovesnostih,
državnih pogrebih in ob polaganjih vencev, 
- 
protokolarno organizacijsko delo ob sprejemih, ki jih prirejajo visoki
predstavniki Republike Slovenije, 
- 
protokolarno organizacijsko delo pri državnih proslavah in drugih
prireditvah državnega pomena in 
2.     
druge naloge v skladu s tem odlokom, drugimi predpisi in sklepi Vlade
Republike Slovenije (v nadaljnjem besedilu: vlada).
3. člen
Protokol izvršuje protokolarne naloge za predstavnike
Republike Slovenije, določene v predpisih, ki določajo protokolarna pravila, in
sicer: 
-       
predsednika Republike Slovenije, 
-       
zakonca ali partnerja predsednika Republike Slovenije, 
-       
predsednika Državnega zbora Republike Slovenije, 
-       
zakonca ali partnerja predsednika Državnega zbora Republike Slovenije, 
-       
predsednika Vlade Republike Slovenije, 
-       
zakonca ali partnerja predsednika Vlade Republike Slovenije, 
-       
predsednika Državnega sveta Republike Slovenije, 
-       
predsednika Ustavnega sodišča Republike Slovenije, 
-       
predsednika Vrhovnega sodišča Republike Slovenije, 
-       
varuha človekovih pravic Republike Slovenije, 
-       
predsednika Računskega sodišča Republike Slovenije, 
-       
ministra za zunanje zadeve Republike Slovenije in 
-       
nekdanjega predsednika Republike Slovenije.
4. člen
Protokol pri izvrševanju svojih nalog sodeluje s službami za protokol v drugih državnih
organih, z vladnimi službami, s Slovensko vojsko, Policijo in z Ministrstvom za
zunanje zadeve, z drugimi organi in osebami javnega prava v Republiki Sloveniji
ter s predstavništvi mednarodnih organizacij, z diplomatsko-konzularnimi
predstavništvi drugih držav v Republiki Sloveniji in s predstavništvi Republike
Slovenije v tujini ter s protokolarnimi službami v drugih državah.
5. člen
(1) Protokol vodi šef ali šefinja Protokola Vlade Republike
Slovenije v statusu direktorja vladne službe (v nadaljnjem besedilu: šef Protokola).
(2) Šef Protokola je za svoje delo in delo Protokola
odgovoren generalnemu sekretarju vlade.
6. člen
Šef Protokola lahko pooblasti javnega uslužbenca, da ga
nadomešča pri posamezni nalogi v času odsotnosti ali zadržanosti.
7. člen
(1) Protokol opravlja svoje naloge v organizacijskih enotah v
skladu z aktom o notranji organizaciji in sistemizaciji delovnih mest. 
(2) Akt o notranji organizaciji in sistemizaciji delovnih
mest v Protokolu določi na predlog šefa Protokola generalni sekretar vlade s soglasjem
vlade.
PREHODNE IN KONČNI DOLOČBI
8. člen
(1) Akt o notranji organizaciji in sistemizaciji delovnih
mest iz prejšnjega člena se določi v roku 30 dni od uveljavitve tega odloka. 
(2) Javni uslužbenci, zaposleni v Protokolu na dan
uveljavitve tega odloka, nadaljujejo delo v vladni službi. 
(3) Do uveljavitve novega akta iz prvega odstavka tega člena
Protokol nadaljuje z delom v organizacijskih enotah v skladu z aktom o notranji
organizaciji in sistemizaciji delovnih mest, veljavnim na dan uveljavitve tega
odloka.
9. člen
Z dnem uveljavitve tega odloka preneha veljati Odlok o
ustanovitvi Protokola (Uradni list SRS, št. 29/88).
10. člen
Ta odlok začne veljati naslednji dan po objavi v Uradnem
listu Republike Slovenije.
Št. 00701-14/2009/10
Ljubljana, dne 30. decembra 2009
EVA 2009-1512-0002
Vlada Republike Slovenije
Borut Pahor l.r. 
Predsednik