I. SPLOŠNI DOLOČBI
1. člen
(vsebina splošnega akta)
Ta splošni akt določa postopek vpisa in izbrisa iz imenika
pooblaščenih inženirjev (v nadaljnjem besedilu: imenik), ki ga vodi Inženirska
zbornica Slovenije (v nadaljnjem besedilu: IZS).
2. člen
(pristojna služba)
Organizacijska in druga opravila pri poteku vpisa in izbrisa
iz imenika pooblaščenih inženirjev opravlja služba IZS pristojna za vodenje
imenika pooblaščenih inženirjev (v nadaljnjem besedilu: pristojna služba
IZS).
II. POSTOPEK VPISA V IMENIK
3. člen
(zahteva za vpis v imenik)
(1) Vpis v imenik opravi IZS na zahtevo posameznika.
(2) Ne glede na določbo prvega odstavka tega člena se
vpis posameznika, ki si poklicne kvalifikacije ni pridobil v Republiki Sloveniji,
opravi na podlagi odločbe o priznanju poklicne kvalifikacije.
(3) Ne glede na prvi in drugi odstavek tega člena si
lahko posameznik, ki si je pridobil poklicno kvalifikacijo v tretji državi,
pridobi odločbo o priznanju poklicne kvalifikacije na podlagi tega splošnega
akta in zakona, ki ureja arhitekturno in inženirsko dejavnost, ter se na
zahtevo vpiše v imenik.
4. člen
(vloga in dokumentacija)
(1) Za vpis v imenik posameznik vloži pri IZS izpolnjeno
vlogo za vpis v imenik. Vlogi mora priložiti dokumentacijo, ki dokazuje
izpolnjevanje pogojev za vpis v imenik.
(2) Za priznanje poklicne kvalifikacije, pridobljene v
državah članicah Evropske unije, Evropskega gospodarskega prostora ali
Švicarski konfederaciji (v nadaljnjem besedilu pogodbenice), mora posameznik
vložiti pri pristojni službi IZS izpolnjeno vlogo za priznanje poklicne
kvalifikacije. Vlogi mora priložiti dokumentacijo, ki dokazuje izpolnjevanje
pogojev za priznanje poklicne kvalifikacije, kot je določeno v zakonu, ki ureja
arhitekturno in inženirsko dejavnost, in zakonu, ki ureja priznavanje poklicnih
kvalifikacij.
5. člen
(odločanje o vlogi za vpis v imenik)
(1) Če posameznik izpolnjuje pogoje za vpis, ga IZS
vpiše v imenik, hkrati pa mu izda potrdilo o vpisu.
(2) Če pristojna služba IZS ugotovi, da posameznik ne
izpolnjuje pogojev za vpis v imenik, zavrne vlogo za vpis v imenik z odločbo,
izdano v upravnem postopku.
(3) Zoper odločbo iz prejšnjega odstavka je dovoljena
pritožba, o kateri odloča ministrstvo, pristojno za prostorske in gradbene
zadeve.
6. člen
(potrdilo o vpisu v imenik)
(1) Potrdilo o vpisu v imenik se izda na obrazcu iz
Priloge 1, 2 in 3, ki so sestavni del tega splošnega akta.
(2) Posamezniku se ob vpisu dodeli tudi enotna
identifikacijska številka, ki se ne spreminja do izbrisa posameznika iz
imenika. Ob ponovnem vpisu dobi posameznik novo identifikacijsko številko.
7. člen
(žig pooblaščenega inženirja)
(1) IZS do 1. 1. 2021 oziroma do pričetka uporabe
prostorskega informacijskega sistema izda posamezniku ob vpisu v imenik žig
pooblaščenega inženirja z identifikacijsko številko pooblaščenega inženirja.
(2) IZS lahko določi obliko in vsebino žiga s posebnim
splošnim aktom.
8. člen
(vpisovanje sprememb vpisa v imenik)
(1) V imenik se vpisujejo tudi spremembe podatkov in
datumi teh sprememb.
(2) Spremembe podatkov se v imenik vpišejo na zahtevo
posameznika, ki je že vpisan v imenik, ali po uradni dolžnosti.
(3) Posameznik iz prejšnjega odstavka poda vlogo za
spremembo podatkov, vpisanih v imeniku, pri čemer navede le podatke, ki se
spreminjajo.
(4) Pri spremembi podatkov v imeniku se smiselno
uporabljajo določbe tega splošnega akta, ki urejajo postopek za vpis v imenik.
(5) Če se v imenik vpiše sprememba podatka, ki je hkrati
vpisan tudi na potrdilu o vpisu v imenik, se posamezniku izda novo potrdilo.
III. IZBRIS IZ IMENIKA IN MOŽNOST PONOVNEGA VPISA V
IMENIK
9. člen
(izbris iz imenika)
(1) V primeru izbrisa iz imenika se v imenik vpiše datum
izbrisa z navedbo razloga za izbris.
(2) V primeru izbrisa iz imenika mora izbrisana oseba
najpozneje v osmih dneh po pravnomočnosti odločbe o izbrisu pristojni službi
IZS vrniti žig pooblaščenega inženirja, če mu ga je IZS izdala. Če izbrisana
oseba ne vrne žiga najpozneje v osmih dneh po pravnomočnosti odločbe o izbrisu
pristojni službi IZS, se na njegove stroške žig prekliče v Uradnem listu RS. V
primeru izbrisa iz imenika zaradi smrti, se žig prekliče na stroške IZS.
10. člen
(izpolnjevanje pogojev za ponovni vpis v imenik)
(1) Posameznik, ki je izbrisan iz imenika na lastno
zahtevo ali na podlagi ugotovitve, da ne izpolnjuje pogojev za opravljanje
storitev, se lahko na lastno zahtevo ponovno vpiše v imenik, če izpolnjuje
pogoje za vpis.
(2) Posameznik, ki je izbrisan iz imenika, ker mu je bil
izrečen varnostni ukrep prepovedi opravljanja poklica ali mu je bila v
disciplinskem postopku izrečena sankcija izbrisa iz imenika, se lahko na lastno
zahtevo ponovno vpiše v imenik, ko preteče veljavnost izrečenega varnostnega
ukrepa ali disciplinske sankcije.
(3) Vlogi za ponoven vpis v imenik je treba priložiti
samo dokazila, iz katerih izhaja, da so izpolnjeni pogoji za ponovni vpis,
ostali že vpisani podatki pa se iz arhivske baze prenesejo v aktivno bazo
podatkov.
IV. MIROVANJE POKLICNEGA NAZIVA POOBLAŠČENI INŽENIR
11. člen
(mirovanje poklicnega naziva)
(1) V primeru mirovanja poklicnega naziva pooblaščeni
inženir mora ta oseba najpozneje v osmih dneh po pravnomočnosti odločbe o
mirovanju poklicnega naziva pristojni službi IZS vrniti žig pooblaščenega
inženirja, če mu ga je IZS izdala.
(2) V primeru mirovanja naziva je treba v imenik vpisati
datum pričetka mirovanja poklicnega naziva z navedbo razloga.
12. člen
(izpolnjevanje pogojev za prekinitev mirovanja poklicnega
naziva)
(1) Posamezniku, kateremu je poklicni naziv miroval na
podlagi lastne vloge ali na podlagi ugotovitve, da ne izpolnjuje pogojev za
opravljanje poklicnih nalog pooblaščenega inženirja, se na lastno zahtevo
izbriše mirovanje iz imenika, če izpolnjuje vse pogoje za vpis v imenik
pooblaščenih inženirjev.
(2) Če posamezniku poklicni naziv pooblaščeni inženir
miruje, ker pooblaščeni inženir niti po prvem opominu ni poravnal članarine za
tekoče leto, se mirovanje izbriše iz imenika pooblaščenih inženirjev po uradni
dolžnosti, ko pooblaščeni inženir predloži dokazilo o poravnani članarini.
(3) Vlogi za prekinitev mirovanja poklicnega naziva je
treba priložiti samo dokazila, iz katerih izhaja, da so izpolnjeni pogoji za
ponovni vpis, ostali že vpisani podatki pa se iz arhivske baze prenesejo v
aktivno bazo podatkov.
V. PREHODNA IN KONČNA DOLOČBA
13. člen
(prenehanje uporabe)
Z dnem uveljavitve tega splošnega akta se preneha uporabljati
Pravilnik o obliki in vsebini ter o načinu vodenja imenika Zbornice za
arhitekturo in prostor Slovenije in Inženirske zbornice Slovenije (Uradni list
RS, št. 123/03, 56/05 in 108/09 – ZGO-1C) v delu, ki se nanaša na postopke
vpisa in izbrisa iz imenika pooblaščenih inženirjev.
14. člen
(začetek veljavnosti)
Ta splošni akt se objavi v Uradnem listu Republike Slovenije in
začne veljati naslednji dan po objavi.
Št. 2682/18/VOD-ČR
Ljubljana, dne 24. maja 2018
EVA 2018-2550-0052
Predsednik Inženirske
zbornice Slovenije
Mag. Črtomir Remec l.r.
Soglašam!
Irena Majcen l.r.
Ministrica
za okolje in prostor

Priloga 1: Potrdilo
o pridobljenem poklicnem nazivu pooblaščeni(-a) inženir(-ka)
Priloga 2: Potrdilo
o pravici do uporabe naziva nadzorni(-a) inženir(-ka)
Priloga 3: Potrdilo
pravici do uporabe naziva vodja del