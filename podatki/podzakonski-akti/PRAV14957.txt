I. SPLOŠNA DOLOČBA
1. člen
(vsebina pravilnika)
Ta pravilnik ureja podrobnejše pogoje in način podelitve
oziroma odvzema javnega pooblastila za izvajanje preizkusa znanja italijanskega
oziroma madžarskega jezika kot učnega jezika oziroma jezika narodne skupnosti
(v nadaljnjem besedilu: preizkus znanja) ter obseg, vsebino in način preizkusa
znanja za opravljanje vzgojno-izobraževalnega ter drugega dela v vrtcih in
šolah z italijanskim učnim jezikom oziroma v dvojezičnih vrtcih in šolah.
II. IZVAJALEC PREIZKUSA ZNANJA
2. člen
(izvajalec preizkusa znanja)
(1) Preizkus znanja izvaja Državni izpitni center.
(2) Preizkus znanja lahko izvaja tudi druga pravna ali
fizična oseba, ki jo pooblasti minister, pristojen za izobraževanje (v
nadaljnjem besedilu: minister).
3. člen
(podelitev javnega pooblastila za izvajanje preizkusa
znanja)
(1) Javno pooblastilo za izvajanje preizkusa znanja (v
nadaljnjem besedilu: javno pooblastilo) se podeli, če je treba omogočiti
hitrejši dostop do opravljanja preizkusa znanja, kot ga zagotavlja Državni
izpitni center.
(2) Javno pooblastilo se podeli z upravno odločbo na podlagi
javnega razpisa pravni ali fizični osebi (v nadaljnjem besedilu: nosilec
javnega pooblastila), ki ima vzpostavljen sistem za izvajanje preizkusov znanja
italijanskega in madžarskega jezika po Skupnem evropskem jezikovnem okvirju (v
nadaljnjem besedilu: SEJO). Podrobnejši kriteriji glede organizacije in izvedbe
preizkusa znanja se določijo z razpisom.
(3) O podelitvi oziroma odvzemu javnega pooblastila odloči
minister z upravno odločbo v skladu s predpisi, ki urejajo splošni upravni
postopek. Določi se tudi način in obseg financiranja javnega pooblastila, ki se
podrobneje uredi s pogodbo med ministrstvom, pristojnim za izobraževanje (v
nadaljnjem besedilu: ministrstvo), in nosilcem javnega pooblastila. Če se javno
pooblastilo podeli javnemu zavodu, katerega ustanoviteljica je država, se način
in obseg financiranja nalog, ki izhajajo iz tega pravilnika in se izvajajo kot
javna služba, podrobneje uredijo z aktom o ustanovitvi in s pogodbo med
ministrstvom in javnim zavodom na podlagi sprejetega in potrjenega letnega
delovnega in finančnega načrta.
(4) Javno pooblastilo se podeli za obdobje petih let in se ga
istemu nosilcu javnega pooblastila lahko ponovno podeli.
(5) Obvestilo o podelitvi javnega pooblastila se objavi na
spletni strani ministrstva, pristojnega za izobraževanje.
4. člen
(odvzem javnega pooblastila)
(1) Minister lahko pred iztekom obdobja, za katerega je bilo
podeljeno javno pooblastilo, to pooblastilo odvzame z odločbo v upravnem
postopku.
(2) Javno pooblastilo se odvzame, če nosilec javnega
pooblastila:
-       
ne izvaja preizkusa znanja učnega jezika v skladu s predpisi, odločbo o
podelitvi javnega pooblastila, programom dela ali pogodbo iz tretjega odstavka
3. člena tega pravilnika;
-       
ne izpolnjuje več standardov po SEJO;
-       
se s pravnomočno odločbo pristojnega organa ugotovijo nepravilnosti pri
poslovanju nosilca javnega pooblastila.
(3) Pred odvzemom javnega pooblastila ministrstvo nosilca
javnega pooblastila najprej opomni na nepravilnosti. Hkrati z opominom mu
določi rok, v katerem mora odpraviti ugotovljene pomanjkljivosti, ki ne sme
biti daljši od 30 dni. Rok se lahko na zahtevo nosilca javnega pooblastila iz
upravičenih razlogov podaljša še za 30 dni.
(4) Če nosilec javnega pooblastila v roku iz prejšnjega
odstavka ne odpravi pomanjkljivosti in o tem v 15 dneh od odprave
pomanjkljivosti ne poroča ministrstvu, minister odvzame javno pooblastilo.
(5) Obvestilo o odvzemu javnega pooblastila se objavi na
spletni strani ministrstva.
III. OBSEG IN VSEBINA PREIZKUSA ZNANJA
5. člen
(predmet preizkusa znanja)
S preizkusom znanja se ovrednoti znanje jezika narodne
skupnosti, ki je pogoj za opravljanje vzgojno-izobraževalnega dela oziroma
administrativno-tehničnega dela v vrtcih in šolah z italijanskim učnim jezikom
oziroma v dvojezičnih vrtcih in šolah.
6. člen
(obseg preizkusa znanja)
(1) Izvajalec iz 2. člena tega pravilnika preizkus znanja
izvaja in izdaja certifikate v skladu s SEJO, ki se izda za raven, na katero je
bil preizkus znanja umeščen.
(2) Preizkus znanja je sestavljen iz pisnega in ustnega dela.
Standarde znanja, sestavo in vrednotenje preizkusa znanja v skladu s SEJO
objavi izvajalec preizkusa znanja v obliki izpitnega kataloga na svoji spletni
strani.
IV. PRIJAVA K PREIZKUSU ZNANJA
7. člen
(kandidati za opravljanje preizkusa znanja)
Preizkus znanja v skladu s tem pravilnikom opravljajo
strokovni delavci in administrativno-tehnični delavci (v nadaljnjem besedilu:
kandidati) v vrtcih in šolah z italijanskim učnim jezikom oziroma v dvojezičnih
vrtcih in šolah, ki ne izpolnjujejo pogojev iz 15., 15.a oziroma 15.c člena
Zakona o posebnih pravicah italijanske in madžarske narodne skupnosti na področju
vzgoje in izobraževanja (Uradni list RS, št. 35/01, 102/07 – ZOsn-F in 11/18).
8. člen
(roki izvajanja preizkusa znanja)
(1) Opravljanje preizkusa znanja se organizira v času od 1.
septembra do 20. junija, praviloma v treh izpitnih rokih: februarski, junijski
in oktobrski izpitni rok.
(2) Če je zaradi velikega števila kandidatov to utemeljeno,
lahko izvajalec preizkusa znanja organizira in izvede v vmesnem obdobju tudi
izredni izpitni rok.
9. člen
(prijava)
(1) Kandidat se za opravljanje preizkusa znanja prijavi s
prijavnico, ki jo določi izvajalec. Prijavnico vloži neposredno pri izvajalcu
preizkusa znanja, po pošti ali elektronski pošti.
(2) Če stroške opravljanja preizkusa znanja krije kandidat,
mora prijavi priložiti tudi potrdilo o plačilu opravljanja preizkusa znanja.
(3) Izvajalec na podlagi prijave ugotovi, ali kandidat
izpolnjuje pogoje iz 7. člena tega pravilnika. Če kandidat pogoje izpolnjuje,
se ga najpozneje 14 dni pred opravljanjem preizkusa znanja pisno obvesti o
razporeditvi na ustrezen izpitni rok in o kraju opravljanja izpita. Če kandidat
ne izpolnjuje pogojev za pristop k preizkusu znanja, se njegova prijava zavrne.
Če je prijava kandidata nepopolna, se kandidata pozove k dopolnitvi prijave. Če
kandidat na podlagi poziva prijave ne dopolni, se prijava zavrže.
10. člen
(razporeditev kandidata)
(1) Kandidat je razporejen na februarski izpitni rok, če
prijavo odda najkasneje do 15. januarja, na junijski izpitni rok, če prijavo
odda najkasneje do 15. maja, in na oktobrski izpitni rok, če prijavo odda
najkasneje do 15. septembra.
(2) Kandidati iz 13. člena tega pravilnika morajo prijavo
oddati vsaj dva meseca pred vsakokratnim razpisanim izpitnim rokom.
V. OPRAVLJANJE PREIZKUSA ZNANJA
11. člen
(pisni in ustni del preizkusa znanja)
(1) Preizkus znanja obsega pisni in ustni del. Vrstni red ter
potek pisnega in ustnega dela preizkusa znanja določi izvajalec preizkusa
znanja z izpitnim redom, ki ga objavi na svoji spletni strani.
(2) Za pridobitev certifikata mora kandidat zbrati predpisano
število točk tako na pisnem kot na ustnem delu.
(3) Število odstotnih točk iz prejšnjega odstavka določi
izvajalec preizkusa znanja v skladu z umestitvijo v SEJO in jih objavi na svoji
spletni strani.
12. člen
(vrednotenje)
(1) Pisne izdelke pregledajo in ovrednotijo ocenjevalci, ki
so člani komisije za posamezen izpitni rok. Vrednotenje poteka po enotnih
navodilih v skladu z drugim odstavkom 6. člena tega pravilnika.
(2) Ustni del preizkusa znanja se opravlja pred tričlansko
komisijo za preizkus znanja, ki je sestavljena iz dveh ocenjevalcev in člana,
ki skrbi za postopkovno ustreznost izvedbe izpita in varstvo pravic kandidata.
Ustni del ovrednotijo ocenjevalci, ki so člani komisije za posamezen izpitni
rok po enotnih merilih v skladu z drugim odstavkom 6. člena tega pravilnika.
(3) Izvajalec preizkusa znanja imenuje člane komisije za
posamezni izpitni rok. Ocenjevalci za posamezen izpitni rok so imenovani izmed
učiteljev in visokošolskih učiteljev italijanskega oziroma madžarskega jezika,
uvrščenih na seznam ocenjevalcev pri izvajalcu preizkusa znanja. Seznam
ocenjevalcev in seznam članov komisije, ki skrbijo za postopkovno ustreznost
izvedbe izpita in varstvo pravic kandidata, se oblikuje na način, ki ga določi
izvajalec preizkusa znanja.
13. člen
(prilagoditve preizkusa znanja)
(1) Kandidatom, ki so slepi, slabovidni, gluhi, naglušni,
gibalno ovirani, z govornimi motnjami ali dolgotrajno bolni, se preizkus znanja
prilagodi tako, da lahko ne glede na njihovo oviro, primanjkljaj ali motnjo
izkažejo raven svojega znanja jezika narodne skupnosti.
(2) Kandidati, ki imajo pravico do opravljanja prilagojenega
preizkusa znanja, ob prijavi to dokažejo z ustrezno odločbo ali mnenjem
ustreznega specialista o stopnji okvare oziroma o stopnji sposobnosti. Dokazilo
se pošlje izvajalcu preizkusa znanja skupaj s prijavo. O prilagoditvi preizkusa
znanja odloči izvajalec preizkusa znanja.
14. člen
(zapisnik)
(1) O preizkusu znanja se vodi zapisnik o poteku preizkusa
znanja.
(2) V zapisnik se vpišejo prisotnost, datum opravljanja
preizkusa znanja in morebitne posebnosti. Zapisnik podpišejo vsi člani
komisije.
15. člen
(obvestilo o opravljenem preizkusu znanja)
(1) Kandidatu se v 15 dneh od dneva, ko je uspešno opravil
celoten preizkus znanja, glede na doseženo število odstotnih točk izda
certifikat za doseženo zahtevano raven po SEJO.
(2) Certifikat se izda v slovenščini in v jeziku narodne
skupnosti, ki ga je kandidat opravljal.
(3) Kandidat, ki z opravljanjem preizkusa znanja ni dosegel
zahtevane ravni po SEJO, je v 15 dneh od dneva, ko je zaključil preizkus
znanja, o tem pisno obveščen.
16. člen
(ponovno opravljanje preizkusa znanja)
Kandidat, ki ni dosegel zahtevane ravni znanja jezika narodne
skupnosti po SEJO, lahko ponovno pristopi k opravljanju preizkusa znanja.
17. člen
(evidenca)
(1) Izvajalec preizkusa znanja vodi evidenco preizkusa
znanja. Evidenca vsebuje naslednje podatke:
-       
ime in priimek kandidata,
-       
datum, kraj in država rojstva kandidata,
-       
izobrazba kandidata,
-       
naslov kandidata,
-       
delovno mesto kandidata v vrtcu ali šoli z italijanskim učnim jezikom
oziroma v dvojezičnem vrtcu ali šoli,
-       
preizkus znanja, ki ga kandidat opravlja,
-       
izpitni rok in datum prijave,
-       
izpitna šifra,
-       
datum opravljanja preizkusa znanja,
-       
datum in številka certifikata,
-       
število doseženih točk po posameznih delih preizkusa znanja in skupno
število doseženih točk,
-       
raven znanja jezika po SEJO, ki jo kandidat izkazuje z opravljenim
preizkusom znanja,
-       
sestava komisije.
(2) Podatek iz četrte alineje prejšnjega odstavka se zbira na
podlagi soglasja kandidata.
(3) Evidenca se hrani trajno.
18. člen
(stroški preizkusa znanja)
(1) Stroški obsegajo stroške za delo strokovnjakov za
pripravo nalog ter ocenjevalcev pisnih izdelkov in komisije, stroške vodenja in
vzdrževanja sistema ter stroške opravljanja preizkusa znanja za posameznega
kandidata.
(2) Sredstva za pripravo preizkusa znanja in prvega
opravljanja preizkusa znanja se zagotovijo iz proračuna Republike Slovenije.
Stroške priprave preizkusa znanja in strošek opravljanja preizkusa znanja
določi izvajalec preizkusa znanja s soglasjem ministrstva.
(3) Sredstva drugega in vseh nadaljnjih opravljanj preizkusa
znanja krije kandidat sam.
(4) Če se kandidat ponovnega opravljanja preizkusa ne udeleži
iz opravičljivih razlogov, se mu plačani znesek vrne.
VI. CERTIFIKAT
19. člen
(obrazec certifikata)
(1) Obrazec certifikata je natisnjen v slovenskem jeziku in
jeziku narodne skupnosti, na Bianco flash 170 g/m2 papirju v 4/2 barvah, v
velikosti 21 cm x 29,7 cm, A4 formata. Na zadnji strani obrazca je oznaka, ki
jo določi izvajalec preizkusa znanja ob vsakem novem tisku oziroma ponatisu
obrazcev. Izvajalec preizkusa znanja lahko določi barvo in podlago certifikata.
(2) Obrazec certifikata v slovenskem jeziku in jeziku narodne
skupnosti mora vsebovati glavo in naziv izvajalca preizkusa znanja, podatek o
jeziku, za katerega je kandidat opravil preizkus znanja, osebno ime kandidata,
datum in kraj rojstva kandidata, datum opravljenega preizkusa znanja, doseženo
raven po SEJO, številko, kraj in datum izdaje potrdila, ime, priimek in podpis
predstojnika izvajalca in žig izvajalca. Obrazec certifikata v slovenskem
jeziku in jeziku narodne skupnosti je kot Priloga 1 sestavni del tega
pravilnika.
20. člen
(postopek izdaje nadomestnega certifikata)
V primeru izgube, uničenja oziroma poškodovanja certifikata
lahko upravičenec pridobi nadomestni certifikat v obliki izpisa iz evidence
tako, da na izvajalca preizkusa znanja naslovi vlogo za izdajo nadomestnega
certifikata.
21. člen
(obrazec nadomestnega certifikata)
(1) Nadomestni certifikat se izda na obrazcu v obliki izpisa
iz evidence preizkusa znanja, ki jo v skladu z zakonom vodi izvajalec preizkusa
znanja. Obrazec nadomestnega certifikata je natisnjen v slovenskem jeziku in
jeziku narodne skupnosti, na 80 g/m2 pisarniškem papirju, v velikosti 21 cm x
29,7 cm, A4 formata. Izvajalec preizkusa znanja lahko določi barvo in podlago
nadomestnega certifikata.
(2) Obrazec nadomestnega certifikata v slovenskem jeziku in
jeziku narodne skupnosti mora vsebovati podatke iz drugega odstavka 19. člena
tega pravilnika, številko izpisa iz evidence, kraj in datum izdaje izpisa iz
evidence in pripis, da je izpis iz evidence izdan kot nadomestna javna listina,
z navedbo javne listine, ki ji je enakovredna. Obrazec nadomestnega certifikata
v slovenskem jeziku in jeziku narodne skupnosti je kot Priloga 2 sestavni del
tega pravilnika.
22. člen
(certifikat)
Certifikat in nadomestni certifikat, ki sta izdana v skladu s
tem pravilnikom, sta javni listini.
VII. PREHODNE IN KONČNE DOLOČBE
23. člen
(preizkus znanja)
Kdor je do uveljavitve tega pravilnika opravil preizkus
znanja ustreznega učnega jezika v skladu s predpisi, ki so veljali do
uveljavitve tega pravilnika, ima opravljen preizkus znanja v skladu s tem
pravilnikom za opravljanje vzgojno-izobraževalnega dela strokovnega delavca na
področju vzgoje in izobraževanja, za katerega ima z zakonom in drugimi predpisi
določeno izobrazbo.
24. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o preizkusu znanja učnega jezika na narodno mešanih območjih (Uradni list RS,
št. 100/06).
25. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-86/2020
Ljubljana, dne 16. februarja 2023
EVA 2023-3350-0014
Dr. Darjo Felda
minister
za vzgojo in izobraževanje

Priloga
1: Certifikat o znanju italijanščine
Priloga
2: Izpis iz evidence za certifikat o znanju italijanščine