I. SPLOŠNE DOLOČBE
1. člen
Ta pravilnik določa strokovne, tehnične in druge pogoje, ki
jih morajo izpolnjevati pravne in fizične osebe, ki v okviru zdravstvene
dejavnosti opravljajo zdravstveno dejavnost primarnih centrov za dojke, ki
vključuje klinične preglede dojk in mamografsko slikanje dojk (v nadaljnjem
besedilu: PCD).
2. člen
Poleg pogojev, ki jih določa ta pravilnik, morajo PCD
izpolnjevati tudi pogoje za varstvo pred ionizirajočimi sevanji, določene z
Zakonom o varstvu pred ionizirajočimi sevanji in jedrski varnosti (Uradni list
RS, št. 102/04 – prečiščeno besedilo) in Pravilnikom o pogojih za uporabo virov
ionizirajočih sevanj v zdravstvu (Uradni list RS, št. 111/03). 
PCD morajo pri svojem delu upoštevati strokovno doktrino in
navodila Onkološkega inštituta.
3. člen
V PCD se opravljajo naslednji preventivni zdravstveni
pregledi: 
-       
preventivno mamografsko slikanje pri ženskah, starih med 50 in 69 let, 
-       
preventivno mamografsko slikanje za ženske po 40. letu starosti, če
sodijo v ogroženo skupino v skladu s Pravilnikom za izvajanje preventivnega
zdravstvenega varstva na primarni ravni (Uradni list RS, št. 19/98, 47/98,
26/00, 67/01, 33/02 in 37/03). 
V PCD se lahko opravljajo tudi naslednji triažni pregledi pri
simptomatskih ženskah: 
-       
klinični triažni pregledi dojk, 
-       
diagnostično mamografsko slikanje, 
-       
ultrazvočni pregledi (v nadaljnjem besedilu: UZ pregledi) dojk, 
-       
citološke punkcije pri ženskah s kliničnimi znaki, ki so potrebni
diagnostične obravnave in pomembno prispevajo k hitri napotitvi v sekundarni
diagnostični center (v nadaljnjem besedilu: SDC).
II. PROSTOR
4. člen
PCD mora izpolnjevati naslednje pogoje: 
1.     
izpolnjevati mora veljavne sanitarno tehnične pogoje; 
2.     
imeti mora prostor za sprejem napotnic in računalniški vnos podatkov ter
zavarovan prostor za shranjevanje dokumentacije in arhiv mamografskih slik; 
3.     
imeti mora poseben prostor, kjer je mamografska rentgenska naprava, ki
mora biti dostopen tudi za slikanje žensk na sedečem vozičku; 
4.     
imeti mora poseben zatemnjen prostor za odčitavanje mamogramov z
ustreznim negatoskopom; 
5.     
imeti mora poseben prostor, ustrezen vrsti temnice. 
Če PCD opravlja klinične preglede dojk, mora imeti poseben
prostor za klinične preglede. 
Če PCD opravlja UZ preglede dojk, mora imeti prostor za UZ
pregled ustrezno zatemnitev.
III. OPREMA
5. člen
PCD morajo imeti najmanj naslednjo opremo: 
1.     
Mamografska rentgenska naprava: 
- 
rentgenska naprava mora biti namenjena zgolj mamografiji; v celoti mora
biti prilagojena tej vrsti pregleda; 
- 
generator visoke napetosti mora biti visokofrekvenčen in mora omogočati
ekspozicije v trajanju vsaj do 3s; 
- 
kombinacija anode in filtra mora biti izbrana tako, da je spekter
rentgenske svetlobe, ki ga proizvede, primeren za mamografijo; 
- 
efektivna velikost večjega gorišča mora biti 0,3 mm ali manj, manjšega
gorišča pa 0,15 mm ali manj; 
- 
naprava mora poleg slikanja na mamografske kasete dimenzije 18X24 cm
omogočati tudi slikanje na mamografske kasete dimenzij 24x30 cm; 
- 
naprava mora omogočati vsaj eno slikanje s povečavo v območju od 1,4 do
2-krat; 
- 
naprava mora biti opremljena s sistemom za avtomatski nadzor trajanja
ekspozicije (v nadaljnjem besedilu: sistem AEC) in po možnosti tudi s sistemom
za avtomatsko izbiro tehnike slikanja; 
- 
merilne celice sistema AEC je mogoče premikati, pri čemer mora biti lega
celice jasno vidna na vstopni površini slikane dojke; 
- 
naprava mora biti opremljena s premično radiografsko rešetko za vse
dimenzije mamografskih kaset; 
- 
naprava mora biti opremljena s kompresijsko napravo, ki omogoča
kompresijo do največ 200 N. Kompresijo mora biti mogoče upravljati brez uporabe
rok (kompresijsko ploščo mora poganjati motor, ki ga upravljamo s stopalkami na
tleh); 
- 
kompresijske plošče morajo ustrezati vsem dimenzijam mamografskih kaset;
- 
identifikacijska kamera za osvetlitev osebnih in identifikacijskih
podatkov pacientke. 
2.     
Druga mamografska oprema: 
- 
vsaka mamografska naprava mora biti opremljena s šestimi enakimi
radiografskimi kasetami z mamografsko ojačevalno folijo dimenzije 18X24 cm tudi
s 4 radiografskimi kasetami z mamografsko ojačevalno folijo za kasete dimenzij
24x30 cm. Spektralna občutljivost filmov se mora ujemati s svetlobo, ki jo
oddajajo ojačevalne folije; 
- 
naprava za razvijanje mamografskih filmov mora biti prilagojena
(temperatura in čas procesiranja ter uporabljene kemikalije) razvijanju
mamografskih filmov, ki se uporabljajo; 
- 
negatoskop za analizo mamografskih filmov mora zagotavljati svetlost
površine najmanj 3.000 cd/m2 in mora biti opremljen s sistemom za
omejevanje svetlobnega polja na velikost mamografskega filma. 
3.     
Oprema za preverjanje kakovosti: 
- 
naprava za standardno osvetljevanje filmov (senzitometer); 
- 
merilnik počrnitve filmov (denzitometer); 
- 
fantom za preverjanje povprečne počrnitve mamografskih filmov in
delovanje sistema AEC. 
4.     
Ustrezna računalniška oprema za podporo izvajanju dejavnosti (internet
priključek): računalniška oprema mora ustrezati možnosti uporabe programa za
vnos podatkov iz 9. člena tega pravilnika, ki ga zagotovi Onkološki inštitut,
medtem ko vzdrževanje programa zagotavlja PCD.
6. člen
Če PCD opravlja UZ preglede mora imeti ultrazvočni aparat,
katerega linearna ultrazvočna sonda mora imeti frekvenco najmanj 7,5 MHz in
vidno polje širine najmanj 4 cm. Priporočljiva je tudi multifrekvenčna sonda s
frekvenco 10 MHz in več.
IV. KADRI
7. člen
Zdravstveni delavci, ki delajo v PCD, morajo glede izobrazbe
in strokovne usposobljenosti izpolnjevati naslednje pogoje: 
1.     
zdravstveni tehnik, usposobljen za delo z računalniško opremo; 
2.     
radiološki inženir VII. stopnje izobrazbe za katerega se šteje, da je
usposobljen za samostojno delo na področju mamografske diagnostike in nadzora
kakovosti na tem področju, če izpolnjuje naslednje pogoje: 
- 
je opravil podiplomsko izobraževanje po programu, iz katerega je
razvidno, da je pod nadzorom nadzorstvenega radiološkega inženirja opravil vsaj
3000 osnovnih mamografij, 500 dodatnih mamografskih obdelav ter sodeloval pri
50 tankoigelnih biopsijah, kar potrdi Onkološki inštitut; 
- 
znanja obnavlja vsake 4 leta na tečajih, organiziranih na Onkološkem
inštitutu ali referenčnih centrih iz priloge 3 tega pravilnika; 
3.     
zdravnik specialist radiologije (v nadaljnjem besedilu: radiolog), ki je
posebej usposobljen za opravljanje mamografske in ultrazvočne diagnostike
sprememb na dojkah. 
Šteje se, da je radiolog usposobljen za
samostojno delo, če se je izobraževal na Onkološkem inštitutu ali v enem od
referenčnih centrov, navedenih v prilogi 3 in: 
- 
je pod nadzorom nadzornega radiologa pregledal vsaj 5000 mamografij in
vsaj 200 UZ pregledov dojke in naredil najmanj 50 rentgenskih in ultrazvočno
vodenih tankoigelnih biopsij, kar potrdi nadzorni radiolog; 
- 
letno pregleda vsaj 2.000 mamografij; 
- 
znanje obnavlja najmanj vsaka 3 leta na izobraževanjih doma ali v
tujini, namenjenih izključno diagnostiki bolezni dojk (priloži potrdila ob
podaljšanju certifikata). 
Če radiolog ne izpolnjuje pogojev za
samostojno delo, lahko opravlja svoje delo le pod nadzorstvom nadzornega
radiologa. 
4.     
Nadzorni radiolog mora izpolnjevati pogoje iz prejšnje točke, opravljati
mamografsko dejavnost (odčitavanje mamogramov, UZ preglede, diagnostična
obravnava) najmanj deset let na Onkološkem inštitutu ali v drugem SCD ter
pregledati najmanj 5000 mamografij letno. Znanje obnavlja najmanj vsaka 3 leta
na izobraževanjih doma ali v tujini, namenjenih izključno diagnostiki bolezni
dojk (priloži potrdila ob podaljšanju certifikata). 
5.     
Če PCD opravlja tudi klinične preglede dojk, mora imeti tudi: 
- 
medicinsko sestro s VII. stopnjo izobrazbe, usposobljeno za zdravstveno
vzgojo na področju preventive raka dojk; 
- 
zdravnika specialista kirurga, specialista ginekologa, specialista
družinske medicine, specialista radioterapevta ali specialista internista
onkologa za katerega se šteje, da je usposobljen za klinične preglede dojk, če
ima 10 let delovnih izkušenj na področju odkrivanja in zdravljenja raka dojk
ali 
se je za to
izobraževal vsaj šest mesecev po programu, ki ga potrdi Onkološki Inštitut, in
svoje znanje obnavlja vsake 3 leta.
V. ORGANIZIRANOST DELA
8. člen
Zdravstveni tehnik sprejema preiskovanke, pripravlja, vodi in
skrbi za dokumentacijo ter opravlja vnos podatkov v informacijski sistem. 
Medicinska sestra sodeluje pri kliničnih pregledih in izvaja
zdravstveno vzgojno svetovanje. 
Zdravnik specialist kirurg, ginekolog, specialist družinske
medicine, radioterapevt ali internist onkolog opravlja klinične preglede dojk. 
Radiološki inženir opravlja tehnološki del mamografskih
posegov. Odgovoren je za izvajanje programa preverjanja kakovosti v sodelovanju
s pooblaščenim izvedencem medicinske fizike. Voditi mora evidenco o izvajanju
postopkov za nadzor kakovosti, ki so določeni v prilogi 1 in 2 tega pravilnika.
Radiolog je odgovoren za strokovno in kakovostno izvajanje mamografskega
slikanja in odčitavanja, kot prvi odčitovalec. Vsak radiolog, ki je udeležen
pri presejanju, sodeluje pri nadaljnji diagnostiki in pridobiva povratne
informacije za preiskovanke s sodelovanjem na multidisciplinarnih sestankih. 
Če se v PCD opravljajo UZ pregledi, jih lahko opravlja
radiolog. 
Nadzorni radiolog sodeluje pri odčitavanju preventivnih
mamogramov kot drugi odčitovalec. Skupaj z radiologom sodelujeta v postopku
dvojnega odčitavanja posnetkov preventivnih mamografij. 
PCD mora opraviti najmanj 6000 mamografij letno.
VI. IZVID PREGLEDA
9. člen
Izvid celotnega pregleda mora vsebovati: 
-       
osebne in identifikacijske podatke o preiskovanki; 
-       
podatke o anamnezi, kliničnem izvidu, mamografskem izvidu in izvidu UZ
pregleda, če je bil ta opravljen in 
-       
podatke o napotitvah in sledenju preiskovanke. 
Mamografski izvid iz prejšnjega odstavka mora vsebovati
podatke o preglednosti parenhima in stopnji sumljivosti sprememb s priporočilom
za nadaljnji postopek. 
Izvid UZ pregleda iz prvega odstavka tega člena mora
vsebovati oceno stopnje sumljivosti sprememb in priporočilo za nadaljnji
postopek. 
Vodja PCD enkrat mesečno posreduje zahtevane podatke o vseh
izvidih v skladu z Metodološkimi navodili informacijskega sistema preventivne
in diagnostične obravnave žensk zaradi raka dojk Onkološkemu inštitutu.
10. člen
PCD mora izvide in posnetke pregleda hraniti najmanj 5 let po
opravljenem pregledu.
VII. NADZOR IN EVIDENCA
11. člen
Notranji nadzor pri slikanju obsega: 
-       
nadzor kakovosti opreme v skladu s prilogo 1, 
-       
dnevni nadzor pozicioniranja in vodenje evidence v skladu s prilogo 2, 
-       
ponovni pregled posnetkov in morebitna nadaljnja slikovna diagnostika ob
neskladju s kliničnim izvidom, 
-       
ponovni pregled prejšnjih posnetkov ob neskladju s predhodnim izvidom.
12. člen
Za notranji nadzor iz tretje in četrte alinee prejšnjega
člena sta odgovorna radiolog in nadzorni radiolog. 
Za notranji nadzor iz točk 1 do 3 iz priloge 1 in za nadzor
parametrov iz priloge 2 je odgovoren radiološki inženir. 
Za notranji nadzor iz 4. in 5. točke iz priloge 1 je
odgovoren pooblaščeni izvedenec medicinske fizike.
13. člen
Za izvajanje nalog spremljanja in nadzora tehnične kakovosti
mamografske opreme v PCD minister, pristojen za zdravje v skladu z 49. členom
zakona o varstvu pred ionizirajočimi sevanji in jedrski varnosti pooblasti
izvedenca medicinske fizike, ki mora biti usposobljen in pooblaščen za preglede
mamografske radiološke opreme. Pooblaščeni izvedenec medicinske fizike pripravi
v roku, določenem v pooblastilu program preverjanja tehnične kakovosti in
izvaja preverjanja opreme iz 4. in 5. točke priloge 1.
VIII. UGOTAVLJANJE POGOJEV ZA DELO PCD
14. člen
Izpolnjevanje pogojev za opravljanje dejavnosti PCD ugotavlja
4 članska komisija, ki jo imenuje minister, pristojen za zdravje. 
Komisija iz prejšnjega odstavka opravi ogled, sestavi
ugotovitveni zapisnik o izpolnjevanju pogojev. 
Na predlog komisije iz prvega odstavka tega člena izda
minister, pristojen za zdravje odločbo o izpolnjevanju pogojev.
IX. PREHODNE IN KONČNE DOLOČBE
15. člen
Ne glede na določbo pete alinee 1. točke 5. člena in prve
alinee 2. točke 5. člena tega pravilnika so lahko PCD po uveljavitvi tega
pravilnika opremljeni le z mamografskeimi kasetami dimenzij 18x24 cm, vendar
najdlje do 1. 1. 2008. 
Ne glede na določbo prve alinee 2. točke 5. člena tega
pravilnika so lahko PCD po uveljavitvi tega pravilnika opremljeni s 6
radiografskimi kasetami z mamografsko ojačevalno folijo za kasete dimenzij
18x24, vendar najdlje do 1. 1. 2008.
16. člen
Ne glede na določbe 7. člena tega pravilnika lahko po
uveljavitvi tega pravilnika z delom nadaljujejo tisti zdravstveni delavci, ki
to delo opravljajo že najmanj 10 let in če ga opravljajo v času uveljavitve
tega pravilnika. Po petih letih od uveljavitve tega pravilnika morajo ti zdravstveni
delavci za opravljanje dejavnosti izpolniti pogoje iz 7. člena tega pravilnika.
17. člen
Ne glede na določbo šestega odstavka 8. člena tega pravilnika
lahko opravlja UZ preglede zdravnik iz tretjega odstavka 8. člena tega
pravilnika, ki te preglede opravlja najmanj 10 let in izpolnjuje pogoje iz
druge alinee 5. točke 7. člena tega pravilnika.
18. člen
V 2 mesecih od uveljavitve tega pravilnika Onkološki inštitut
organizira enoto za organizirano presejanje, ki vzpostavi informacijski sistem
za spremljanje delovanja PCD in organiziranega državnega presejalnega programa.
V 12 mesecih od uveljavitve tega pravilnika Onkološki
inštitut pripravi in objavi na svojih spletnih straneh: 
-       
strokovno doktrino in navodila iz drugega odstavka 2. člena tega pravilnika,
-       
program izobraževanja iz 2., 3. in 5. točke 7. člena tega pravilnika, 
-       
obrazce in metodološka navodila iz četrtega odstavka 9. člena tega
pravilnika.
19. člen
Do prenosa pooblastil iz 13. člena tega pravilnika izvaja
naloge spremljanja in nadzora tehnične kakovosti mamografske dejavnosti ZVD –
Zavod za varstvo pri delu Ljubljana d.d.
20. člen
PCD morajo uskladiti svojo organiziranost in način dela po
tem pravilniku v enem letu od njegove uveljavitve.
21. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0220-54/2004
Ljubljana, dne 1. oktobra 2004.
EVA 2004-2711-0026
dr. Dušan Keber l. r. 
Minister 
za zdravje

Priloga
1: Nadzor kakovosti opreme
Priloga
2: MLO projekcija
Priloga
3: Seznam evropskih referenčnih centrov za področje presejanja raka dojk