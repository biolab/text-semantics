Odbor za razlago Kolektivne pogodbe za zdravnike in zobozdravnike
v RS je na podlagi 9. točke obligacijskih določb Kolektivne pogodbe za
zdravnike in zobozdravnike v Republiki Sloveniji (Uradni list RS, št. 14/94,
15/94, 22/96, 39/98, 46/98, 97/00, 60/08, 40/12 in 46/13) na seji dne 3. septembra
2014 z nadaljevanjem 3. februarja 2015 sprejel naslednje razlage
VI. DELOVNA RAZMERJA
10. Delovni čas
33. člen
Strokovna priprava na delo poteka strnjeno na začetku dnevnega
delovnega časa v ustreznem prostoru zavoda, razen če se zdravnik in delodajalec
dogovorita drugače. Ker strokovna priprava poteka v okviru delovnega časa, mora
tako dogovorjen način organizacije strokovne priprave ustrezati definiciji
delovnega časa po zakonu, ki ureja delovna razmerja.
Posebni tarifni del Kolektivne pogodbe za zdravnike in
zobozdravnike zaradi realizacije Zakona o sistemu plač v javnem sektorju
(Uradni list RS, št. 60/08).
6. člen
Invazivno diagnostiko in terapijo kolektivna pogodba definira
kot posebni delovni pogoj. Zato je pod tem pojmom razumeti samo tiste
diagnostične ali terapevtske postopke določene stroke, ki predstavljajo večjo
stopnjo invazivnosti kot običajni diagnostični ali terapevtski postopki v tej
stroki.
Urgentna služba pomeni organiziran delovni proces, namenjen obravnavi
stanj, ki po medicinski oziroma stomatološki doktrini zahtevajo obravnavo
pacienta takoj ali najpozneje v 24 urah, z namenom preprečitve poslabšanja
zdravstvenega stanja ali smrti pacienta (urgentna stanja). Pri tem ni pomembno,
ali se urgentna služba izvaja v obliki rednega oziroma nadurnega dela,
dežurstva ali stalne pripravljenosti. Organiziran delovni proces pomeni:
-       
da pri delodajalcu obstaja delovišče, ki je na določen dan namenjeno
samo oskrbi urgentnih stanj (opravljanje urgentne službe ob rednem delu); ali
-       
da mora biti zdravnik ali zobozdravnik ob določenem terminu prisoten na
svojem običajnem ali posebnem delovišču samo za oskrbo urgentnih stanj
(opravljanje urgentne službe poleg rednega dela).
Predsednik
Odbora za razlago kolektivne pogodbe
za zdravnike in zobozdravnike v RS
Silvan Saksida l.r.