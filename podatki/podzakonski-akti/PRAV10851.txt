1. člen
(vsebina)
Ta pravilnik ureja čas dela in čas počitka
kontrolorjev zračnega prometa, ki opravljajo naloge letališke, priletne in
območne kontrole zračnega prometa pri izvajalcu navigacijskih služb zračnega
prometa.
2. člen
(čas dela kontrolorjev zračnega prometa)
(1) Kontrolorji zračnega prometa imajo
delovni čas razporejen tako, da je zagotovljeno nepretrgano opravljanje
navigacijskih služb zračnega prometa (24 ur na dan, sedem dni na teden, vse dni
v letu).
(2) Delovne obveznosti in tedenski
počitek kontrolorja zračnega prometa načrtuje delodajalec tako, da delovni čas
kontrolorja zračnega prometa ne presega 160 ur mesečno oziroma 462 ur v treh
zaporednih mesecih.
(3) Kontrolor zračnega prometa dela v
izmenah v skladu z veljavnim mesečnim delovnim načrtom enote navigacijskih
služb zračnega prometa, v kateri dela. Opraviti sme ciklus največ šestih izmen
zapored.
(4) Kontrolor zračnega prometa lahko
dela v nočni izmeni največ dva dni zapored. Za nočno izmeno se šteje, ko
delavec dela osem nepretrganih ur v času med 22. uro in 7. uro naslednjega
dne.
3. člen
(časovna omejitev izmen)
(1) Izmene so časovno omejene tako, da
lahko trajajo največ osem ur in 30 minut, razen nočne izmene, ki lahko traja
največ deset ur in 15 minut, pri čemer morajo biti upoštevane omejitve po
splošnih predpisih.
(2) Ne glede na omejitve iz prejšnjega
odstavka in ob upoštevanju omejitev iz delovnopravne zakonodaje lahko traja
izmena dlje, vendar ne več kakor 12 ur:
-      
zato da bi se preprečila nevarnost za življenje in zdravje ljudi ter
premoženje,
-      
v drugih izjemnih, nujnih in nepredvidenih primerih, določenih z zakonom
ali drugimi predpisi s področja letalstva.
4. člen
(počitek med izmenami)
Počitek kontrolorja zračnega prometa med
eno in drugo izmeno ne sme biti krajši od 12 ur.
5. člen
(deljen delovni čas)
Če delo kontrolorja zračnega prometa ne
poteka v izmenah, temveč je delovni čas deljen, prvi in drugi del delovnega
časa ne smeta skupaj trajati več kakor deset ur, pri čemer mora prekinitev med
prvim in drugim delom trajati najmanj dve uri.
6. člen
(nepretrgano trajanje dela)
(1) Nepretrgano delo kontrolorja
zračnega prometa ne sme trajati več kakor tri ure.
(2) Ne glede na prejšnji odstavek
nepretrgano delo kontrolorja zračnega prometa ne sme trajati več kakor dve uri,
če se delo opravlja na delovnem mestu, za katerega je potreben rating
nadzornega priletnega kontrolorja zračnega prometa ali rating nadzornega
območnega kontrolorja zračnega prometa.
7. člen
(počitek po nepretrganem delu)
Kontrolorju zračnega prometa pripada po
nepretrganem delu iz prejšnjega člena 60-minutni počitek.
8. člen
(tedenski počitek)
(1) Tedenski počitek pripada
kontrolorju zračnega prometa, če traja ciklus izmen najmanj štiri dni.
(2) Za ciklus izmen štirih ali petih
dni pripada kontrolorju zračnega prometa najmanj 36-urni počitek, za ciklus
šestih izmen pa najmanj 48-urni počitek. Če se ciklus zaporednih izmen konča z
nočno izmeno, kontrolorju zračnega prometa pripada dodatni počitek najmanj 12
ur.
(3) Počitek iz prejšnjega odstavka je
lahko krajši, če je kontrolor zračnega prometa po končanem ciklusu dela
načrtovan za dosegljivost zunaj delovnega mesta ali pripravljenost na domu, vendar
ne krajši od 24 ur. Dosegljivost zunaj delovnega mesta ali pripravljenost na
domu se začne ob 7. uri zjutraj in traja 24 ur.
(4) Enak tedenski počitek, kakršen je
določen v prvem, drugem in tretjem odstavku tega člena, pripada kontrolorju
zračnega prometa tudi, če dela enako obdobje v deljenem delovnem času.
(5) Če je kontrolor zračnega prometa
po končanem ciklusu dela v izmeni načrtovan za delo v pisarni, za službeno pot,
za simulator ali osvežitveni tečaj oziroma za druga dela in naloge, ki niso
vezana na izvajanje operativnega dela v izmeni, je počitek lahko krajši, kakor
je določen v drugem in tretjem odstavku tega člena, vendar ne manj od 24 ur.
KONČNI DOLOČBI
9. člen
(prenehanje uporabe)
Z dnem uveljavitve tega pravilnika se
preneha uporabljati Pravilnik o trajanju izmen, trajanju nepretrganega dela in
trajanju dnevnega počitka kontrolorjev letenja in pomočnikov kontrolorjev
letenja (Uradni list SFRJ, št. 6/89 in 40/89).
10. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-403/2011/24
Ljubljana, dne 3. februarja 2012
EVA 2011-2411-0097
dr.
Patrick Vlačič l.r.
Minister
za promet