1. člen
(splošna določba)
(1) Ta uredba določa zvrsti naravnih
vrednot, način opredeljevanja naravnih vrednot po zvrsteh, podrobnejše
kriterije za razvrstitev naravnih vrednot na naravne vrednote državnega ali
lokalnega pomena, varstvene in razvojne usmeritve ter druga pravila ravnanja za
varstvo naravnih vrednot.
(2) Ta uredba ne določa varstvenih in
razvojnih usmeritev za minerale in fosile, ki so naravna vrednota.
2. člen
(določitev zvrsti naravnih vrednot)
(1) Zvrsti naravnih vrednot se določajo na
podlagi lastnosti naravnih vrednot, pri čemer se upoštevajo zlasti značilnosti
naravnih pojavov in naravnih oblik.
(2) Zvrsti naravnih vrednot so:
-      
površinska geomorfološka naravna vrednota,
-      
podzemeljska geomorfološka naravna vrednota,
-      
geološka naravna vrednota,
-      
hidrološka naravna vrednota,
-      
botanična naravna vrednota,
-      
zoološka naravna vrednota,
-      
ekosistemska naravna vrednota,
-      
drevesna naravna vrednota,
-      
oblikovana naravna vrednota in
-      
krajinska vrednota.
(3) Zvrsti naravnih vrednot sta tudi:
-      
mineral in
-      
fosil.
3. člen
(opis zvrsti naravnih vrednot)
(1) Površinska geomorfološka naravna
vrednota je del narave,
-      
ki je z vidika zemeljskega površja izjemen,
tipičen, kompleksno povezan, ohranjen, redek, znanstveno-raziskovalno ali
pričevalno pomemben in
-      
se v naravi pojavlja zlasti kot kraška
površinska oblika (žlebič, škraplja, vrtača, uvala, kotlič, udornica, draga,
kraško polje, kraški ravnik, kraška planota), ledeniška reliefna oblika
(ledeniška morena, krnica, balvan, ledeniška dolina, grbina, prag),
rečno-denudacijska oblika (korito, soteska, rečna terasa, poplavna ravnica,
vršaj), poligenetska reliefna oblika (vrh, gorski greben, sleme, otok, skalne
oblike, kot so naravni most/okno, stena, skalni osamelec) ali obalna reliefna
oblika (klif, abrazijski spodmol, terasa).
(2) Podzemeljska geomorfološka naravna
vrednota je del narave,
-      
ki je z vidika podzemnih jam izjemen, tipičen,
kompleksno povezan, ohranjen, redek, znanstveno-raziskovalno ali pričevalno
pomemben in
-      
se v naravi pojavlja zlasti kot podzemna jama,
ki je zlasti votlina, razpoka, brezno in podzemni rov.
(3) Geološka naravna vrednota je del
narave,
-      
ki je z vidika sestave in oblike zemeljske
skorje ter procesov v njeni notranjosti in na njenem površju ter z vidika
zgodovine Zemlje in evolucije življenja na njej, izjemen, tipičen, kompleksno
povezan, ohranjen, redek, znanstveno-raziskovalno ali pričevalno pomemben in
-      
se v naravi pojavlja kot del narave iz prejšnje
alinee, nahajališče minerala ali fosila, tektonska (prelom, tektonski jarek,
tektonska breča, guba), mineraloška (nahajališče minerala), petrološka (izdanek
kamnin), paleontološka (nahajališče fosila), stratigrafska (stratigrafsko
zaporedje ali meja), glaciološka (ledeniško jezero, morena, balvan), pedološka,
hidrogeološka (npr. mineralni izvir) ali sedimentološka (sedimentne teksture,
turbiditni tokovi, evaporiti) naravna oblika.
(4) Hidrološka naravna vrednota je del
narave,
-      
ki je z vidika tekočih in stoječih voda
izjemen, tipičen, kompleksno povezan, ohranjen, redek, znanstveno-raziskovalno
ali pričevalno pomemben in
-      
se v naravi pojavlja zlasti kot reka, potok,
jezero, morje, del reke, potoka, jezera ali morja, ledenik, izvir, slapišče ali
slap.
(5) Botanična naravna vrednota je del
narave,
-      
ki je ekosistemsko in znanstveno-raziskovalno
ali pričevalno pomemben z vidika življenjskega prostora rastlin prosto živečih
vrst in
-      
se v naravi pojavlja zlasti kot rastišče
ogroženih, redkih, endemičnih ali reliktnih vrst, rastišče vrst v azonalnem,
disjunktnem ali ekstrazonalnem arealu ali klasično nahajališče.
(6) Zoološka naravna vrednota je del
narave,
-      
ki je ekosistemsko in znanstveno-raziskovalno
ali pričevalno pomemben z vidika življenjskega prostora živali prosto živečih
vrst in
-      
se v naravi pojavlja zlasti kot habitat ali del
habitata ogroženih, redkih, endemičnih ali reliktnih vrst živali ali tipsko
nahajališče.
(7) Ekosistemska naravna vrednota je del
narave,
-      
ki je ekosistemsko in znanstveno-raziskovalno
ali pričevalno pomemben z vidika ekosistemov in
-      
se v naravi pojavlja zlasti kot ohranjen,
redek, vrstno izjemno raznolik del habitatnega tipa, habitatni tip ali večji
del ekosistema.
(8) Drevesna naravna vrednota je drevo ali
skupina dreves,
-      
ki so izjemnih dimenzij, habitusa, starosti,
ekosistemsko, znanstveno-raziskovalno ali pričevalno pomembna ter vključuje
tudi rastišče takšnih dreves in
-      
v naravi pojavlja zlasti kot posamezno drevo
zunaj gozdnega prostora ter skupina dreves ali posamezno drevo v gozdu, ki
zaradi izjemnih lastnosti izstopajo od dreves v okolici.
(9) Oblikovana naravna vrednota je del
narave,
-      
ki ga je človek oblikoval z namenom vzgoje,
izobraževanja, oblikovanja krajinskih elementov ali katerim drugim namenom ter
je ekosistemsko in znanstveno-raziskovalno ali pričevalno pomemben in
-      
naravi pojavlja zlasti kot drevored, skupina
dreves, park, botanični vrt, alpinetum ali arboretum.
(10) Krajinska vrednota je del narave,
-      
ki ima zaradi značilnosti žive in nežive narave
ter človekovega delovanja izjemno, tipično ali redko obliko, razporeditev ali
raznolikost krajinskih elementov, ki so pretežno naravnega izvora, in
-      
se v naravi pojavlja zlasti kot gorski vrh,
sleme, greben, območje z množico ali posebno razporeditvijo raznolikih
krajinskih elementov ali območje z značilnim krajinskim vzorcem.
(11) Mineral je kot element ali spojina del
narave, ki sestavlja kamnino in je redek, izjemen, tipičen, ohranjen,
znanstveno-raziskovalno ali pričevalno pomemben.
(12) Fosil je kot okamnel ostanek živali
ali rastline ali njihove sledi del narave in je stvaren dokaz življenja iz
geološke preteklosti ter je redek, izjemen, tipičen, ohranjen,
znanstveno-raziskovalno ali pričevalno poseben.
3.a člen
(kriteriji za razvrstitev naravnih vrednot
na naravne vrednote državnega ali lokalnega pomena)
(1) Naravne vrednote so naravne vrednote
državnega in naravne vrednote lokalnega pomena. 
(2) Naravne vrednote državnega pomena so
tiste, ki imajo mednarodni ali velik narodni pomen. Naravne vrednote, ki niso
državnega pomena, so lokalnega pomena.
(3) Kriteriji za ugotavljanje mednarodnega
ali velikega narodnega pomena naravne vrednote so:
-      
izjemnost, tipičnost, kompleksna povezanost,
ohranjenost ali ekosistemska, znanstveno - raziskovalna ali pričevalna
pomembnost na območju Republike Slovenije, kar se izkazuje z uvrstitvijo
naravne vrednote med tretjino tistih naravnih vrednot, ki imajo najbolj
izražene lastnosti, glede na vse zbrane, med seboj primerljive naravne
vrednote, pri čemer so možna začasna odstopanja največ do dvajsetine vseh
zbranih naravnih vrednot,
-      
redkost na območju Republike Slovenije, kar se
izkazuje z uvrstitvijo naravne vrednote med desetino tistih naravnih vrednot,
ki imajo primerljive lastnosti,
-      
vključenost naravne vrednote v drugo naravno
vrednoto, ki je državnega pomena in povezuje več posameznih naravnih vrednot
kot sestavnih delov v funkcionalno celoto ali geografsko zaključeno območje,
ali
-      
izkazan status oziroma mednarodni pomen naravne
vrednote na podlagi ratificiranih mednarodnih pogodb, sporazumov ali drugih
dogovorov oziroma ugotovitev o mednarodnem pomenu na podlagi meril mednarodnih
organizacij, katerih članica je Republika Slovenija.
(4) Kot naravne vrednote državnega pomena
se obravnavajo vse naravne vrednote, ki se nahajajo na zavarovanem območju, ki
ga je ustanovila država. 
(5) Naravna vrednota je naravna vrednota
državnega pomena, če izpolnjuje enega od kriterijev iz tretjega odstavka tega
člena ali je izpolnjen pogoj iz prejšnjega odstavka.
4. člen
(varstvene usmeritve)
Varstvene usmeritve za varstvo naravne
vrednote so usmeritve za posege in dejavnosti človeka na naravni vrednoti in na
območju, ki je z naravno vrednoto vidno ali funkcionalno povezano (v nadaljnjem
besedilu: območje vpliva na naravno vrednoto), z namenom, da se naravna
vrednota ohranja.
5. člen
(posegi in dejavnosti na naravni vrednoti)
(1) Posegi in dejavnosti se izvajajo na
naravni vrednoti, če ni drugih prostorskih ali tehničnih možnosti za izvedbo
posega ali opravljanje dejavnosti.
(2) Če ni drugih prostorskih ali tehničnih
možnosti, se posegi in dejavnosti:
-      
na površinski in podzemeljski geomorfološki,
hidrološki in geološki naravni vrednoti izvajajo v obsegu in na način, da se ne
uničijo, poškodujejo ali bistveno spremenijo lastnosti, zaradi katerih je del
narave opredeljen za naravno vrednoto, oziroma v obsegu in na način, da se v
čim manjši možni meri spremenijo druge fizične, fizikalne, kemijske, vidne in
funkcionalne lastnosti naravne vrednote.
-      
na drevesni naravni vrednoti izvajajo tako, da
se ne zmanjša vitalnost in ne poslabša zdravstveno stanje drevesa ter, da se ne
poslabšajo življenjske razmere na rastišču.
-      
na botanični in zoološki naravni vrednoti
izvajajo tako, da se ne poslabšajo življenjske razmere rastlin in živali,
zaradi katerih je del narave opredeljen za naravno vrednoto, do takšne mere, da
jim je onemogočeno dolgoročno preživetje.
-      
na ekosistemski naravni vrednoti izvajajo tako,
da se ne spremenijo kvalitete ekosistema ter naravni procesi v njem do takšne
mere, da se poruši naravno ravnovesje.
-      
na krajinski vrednoti izvajajo tako, da se ne
zmanjšuje krajinska pestrost ter da se ne uniči, poškoduje ali bistveno
spremeni lastnosti krajinskih elementov ter njihove razporeditve v prostoru.
-      
na oblikovani naravni vrednoti izvajajo tako,
da se ne poslabšajo življenjske razmere za rastline, ki so bistveni sestavni
del naravne vrednote, da se ne zmanjša njihova vitalnost ter da se bistveno ne
spremenijo oblikovne lastnosti naravne vrednote, pri čemer se na območjih vrtno
arhitekturne dediščine posegi in dejavnosti izvajajo v skladu s predpisi s
področja varstva kulturne dediščine.
6. člen
(posegi in dejavnosti na območju vpliva na
naravno vrednoto)
(1) Posegi in dejavnosti zunaj naravnih
vrednot, na območju vpliva na naravno vrednoto se izvajajo tako, da vpliv
posega ali dejavnosti ne povzroči uničenja ali
bistvene spremembe lastnosti, zaradi katerih je bil del narave opredeljen za
naravno vrednoto ali uničenja naravne vrednote.
(2) Za potrebe priprave prostorskih aktov
se območje vpliva na naravno vrednoto opredeli glede na nameravani poseg ali
dejavnost na podlagi naslednjih izhodišč:
-      
za hidrološko naravno vrednoto je območje
vpliva na naravno vrednoto območje porečja ali dela porečja, v katerem se
naravna vrednota nahaja,
-      
za podzemno geomorfološko naravno vrednoto je
območje vpliva na naravno vrednoto površje nad podzemno jamo ter, če je naravna
vrednota vodna podzemna jama, porečje voda, ki tečejo v podzemno jamo,
-      
za naravne vrednote drugih zvrsti je območje
vpliva na naravno vrednoto območje, v katerem vplivi posegov in dejavnosti
človeka lahko ogrozijo tiste lastnosti, zaradi katerih je bil del narave
opredeljen za naravno vrednoto: za geomorfološke in geološke naravne vrednote
je to zlasti njihova stabilnost, za botanične, zoološke, ekosistemske in
drevesne naravne vrednote je to zlasti kvaliteta habitatov rastlin in živali.
7. člen
(črtan)
8. člen
(razvojne usmeritve)
(1) Razvojne usmeritve za naravne vrednote
so usmeritve za rabo naravnih vrednot z namenom, da se naravne vrednote
ohranja.
(2) Naravne vrednote se praviloma ohranjajo
v obstoječi rabi, ki mora potekati na sonaraven način, da ne ogroža obstoja
naravne vrednote in ne ovira izvajanja njenega varstva.
(3) Z namenom iz prvega odstavka tega člena
se naravne vrednote prednostno namenja za doživljanje narave, izobraževanje,
vzgojo, znanstveno-raziskovalno delo ali naravi prijazno rekreacijo.
(4) (črtan)
(5) (črtan)
9. člen
(črtan)
10. člen
(opredeljevanje naravnih vrednot po
zvrsteh)
(1) Naravne vrednote se opredelijo z eno
zvrstjo ali z več zvrstmi, glede na eno ali več lastnosti, ki opredeljujejo del
narave za naravno vrednoto in so pogojene z značilnostmi naravnih pojavov in naravnih
oblik.
(2) Varstvene in razvojne usmeritve za
naravne vrednote, ki so opredeljene z več zvrstmi, se dopolnjujejo.
(3) Naravne vrednote se opredelijo po
zvrsteh v predpisu ministra o določitvi naravnih vrednot.
11. člen
(črtan)
12. člen
(črtan)
13. člen
(črtan)

Uredba o zvrsteh naravnih vrednot (Uradni list
RS, št. 52/02)
vsebuje naslednjo končno določbo:
»14. člen
(končna
določba)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah uredbe o zvrsteh naravnih vrednot (Uradni list RS, št. 67/03) vsebuje naslednjo končno določbo:
»11. člen
Ta uredba začne veljati naslednji dan po
objavi v Uradnem listu Republike Slovenije.«.