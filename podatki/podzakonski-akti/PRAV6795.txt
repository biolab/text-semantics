1. člen
(vsebina)
Ta pravilnik podrobneje določa
usposobljenost in način ugotavljanja usposobljenosti oskrbovalcev živali in
imetnikov živali, oseb iz 56. člena Zakona o živinoreji (Uradni list RS, št.
18/02, 110/02 – ZUreP-1, (8/03 – popr.), 110/02 – ZGO-1 in 45/04 – ZdZPKG; v
nadaljnjem besedilu: zakon), način zagotavljanja strokovnega izpopolnjevanja,
ki ga morajo imeti izvajalci strokovnih nalog, vrste in vsebine programov
usposabljanja oziroma strokovnega izpopolnjevanja, pogoje za izvajalce in
predavatelje usposabljanja oziroma strokovnega izpopolnjevanja ter potrjevanje
in izvajanje programov usposabljanja oziroma strokovnega izpopolnjevanja.
2. člen
(ugotavljanje ustrezne usposobljenosti)
(1) Ustrezna usposobljenost se
ugotavlja za oskrbovalce živali iz 14. člena zakona, imetnike živali iz
15. člena zakona, izvajalce strokovnih nalog iz 101. člena zakona ter
imetnike živali, ki niso veterinarski strokovni delavci, da lahko osemenjujejo
določene vrste živali.
(2) Za oskrbovalce živali, ki so
uspešno zaključili izobraževanje po učnih programih, kjer je bila kot predmet
vključena živinoreja, na poklicnih in srednjih šolah s področja kmetijstva ali
veterinarstva oziroma izobraževanje na višjih strokovnih šolah, visokošolskih
strokovnih ali univerzitetnih programih izobraževanja s področja kmetijstva ali
veterinarstva, se šteje da so ustrezno usposobljeni za opravila iz
14. člena zakona. Za ustrezno usposobljenost oskrbovalcev živali se
štejejo tudi že opravljena usposabljanja s podobno vsebino kot jo določa ta
pravilnik, kar dokaže oskrbovalec živali s potrdilom o opravljenem
usposabljanju.
(3) Za imetnike živali, ki so uspešno
zaključili izobraževanje po učnih programih, kjer je bila kot predmet vključena
živinoreja, na poklicnih in srednjih šolah s področja kmetijstva ali
veterinarstva oziroma izobraževanje na višjih strokovnih šolah, visokošolski
strokovnih ali univerzitetnih program izobraževanja s področja kmetijstva ali
veterinarstva, se šteje da so ustrezno usposobljeni za opravila iz
15. člena zakona. Za ustrezno usposobljenost imetnikov živali se štejejo
tudi že opravljena usposabljanja s podobno vsebino kot jo določa ta pravilnik,
kar imetnik živali dokaže s potrdilom o opravljenem usposabljanju.
(4) Imetniki oziroma oskrbovalci
živali, ki niso veterinarski strokovni delavci, in lahko osemenjujejo določene
vrste domačih živali v skladu s 56. členom zakona (v nadaljnjem besedilu:
izvajalci osemenjevanja) morajo pred pridobitvijo potrdila o usposobljenosti za
opravljanje osemenjevanja za določeno vrsto živali opraviti usposabljanje po
tem pravilniku.
(5) Izvajalci osemenjevanja, ki želijo
osemenjevati določene vrste živali morajo izpolnjevati naslednje pogoje:
-      
biti morajo stari najmanj 18 let;
-      
rediti morajo krave in telice ali svinje ali
drobnico, ki so njihova last, ali se ukvarjati z rejo teh živali;
-      
za osemenjevanje morajo imeti tudi dovoljenje
lastnika teh živali, v primeru ko oskrbovalci živali niso hkrati njihovi
lastniki;
-      
imeti morajo opravljeno usposabljanje po tem
pravilniku;
-      
razpolagati morajo z ustrezno opremo in
prostori in
-      
imeti morajo sklenjeno koncesijsko pogodbo z
Veterinarsko upravo Republike Slovenije (v nadaljnjem besedilu: VURS).
Koncesijska pogodba je sestavljena v 6. izvodih, od katerih po en izvod
prejmejo izvajalec osemenjevanja, Območni urad VURS, Ministrstvo za kmetijstvo
in okolje (v nadaljnjem besedilu: ministrstvo), Inšpektorat Republike Slovenije
za kmetijstvo, gozdarstvo in hrano, Nacionalni veterinarski inštitut (v
nadaljnjem besedilu: NVI) in arhiv VURS.
(6) Šteje se, da je lastnik pripustne
postaje oziroma rejec na pripustni postaji, ustrezno usposobljen, če je uspešno
opravil program usposabljanja po Pravilniku o veterinarskih pogojih, ki jih
morajo izpolnjevati pripustne postaje in postopku njihove registracije (Uradni
list RS, št. 110/03).
3. člen
(vrste programov)
(1) Za usposabljanje oziroma strokovno
izpopolnjevanje se pripravi program (v nadaljnjem besedilu: program
usposabljanja), v katerem se določi vrsta, vsebina in obseg usposabljanja
oziroma strokovnega izpopolnjevanja. Usposabljanje oziroma strokovno
izpopolnjevanje se izvaja po naslednjih programih:
-      
program usposabljanja za oskrbovalce živali;
-      
program usposabljanja za imetnike živali za
izvajanje zootehničnih opravil;
-      
program strokovnega izpopolnjevanja za
izvajalce strokovnih nalog v živinoreji (kontrolorji, selekcionerji,
nadkontrolorji, ocenjevalci domačih živali in podobno);
-      
program strokovnega izpopolnjevanja za
izvajalce najzahtevnejših strokovnih nalog v živinoreji (vodenja izvajanja
rejskih programov, napovedovanje plemenskih vrednosti domačih živali, postopki
testiranja);
-      
program usposabljanja za izvajalce
osemenjevanja.
(2) Programa iz tretje in četrte alinee prejšnjega odstavka obsegata
novosti na področju živinoreje in izvajanja rejskih programov in se ga morajo
izvajalci strokovnih nalog in izvajalci najzahtevnejših strokovnih nalog v
živinoreji udeležiti vsakih pet let in ga zaključiti s preizkusom znanja.
4. člen
(vsebine programov)
(1) Vsebina programov iz prvega
odstavka prejšnjega člena je sestavljena iz teoretičnega dela in lahko tudi
praktičnega dela. V programu usposabljanja morajo biti navedene tiste praktične
vaje pri katerih so za izvajanje teh vaj vključene tudi živali. Programi
usposabljanja morajo slediti razvoju in potrebam stroke.
(2) Program usposabljanja za
oskrbovalce živali se izvaja z namenom pridobitve osnovnih znanj s področja
oskrbe živali in traja najmanj 3 in največ 6 šolskih ur ter obsega zlasti
naslednje vsebine:
-      
reja in ravnanje z domačimi živalmi;
-      
zdravstveno varstvo domačih živali;
-      
krma in krmljenje domačih živali, preprečevanje
pojava reziduov v živilih živalskega izvora;
-      
živalski proizvodi;
-      
ravnanje z živinskimi gnojili;
-      
zoohigienski normativi;
-      
rejski programi v živinoreji, organiziranost
rejcev;
-      
zakonodaja na področju živinoreje.
(3) Program usposabljanja za imetnike
živali za opravljanje zootehničnih opravil traja najmanj 8 in največ 16 šolskih
ur, v kolikor bo združenih pet ali več opravil. Za posamezno zootehniško
opravilo najmanj 2 in največ 4 šolske ure ter obsegajo zlasti naslednje
vsebine:
-      
prvo pomoč (trokiranje, sondiranje,
zaustavljanje krvavitev, oskrba ran, pomoč pri porodu);
-      
kastracijo pujskov mlajših od enega tedna;
-      
aplikacijo železovih preparatov proti anemiji
pujskov;
-      
kupiranje repkov pri pujskih in jagnjetih do
četrtega dneva starosti;
-      
ščipanje oziroma brušenje zob pri pujskih prvi
dan po rojstvu;
-      
oskrbo in nego parkljev, kopit ter čiščenje
živali;
-      
pripuščanje plemenjakov;
-      
zunanji aparativni pregled na brejost;
-      
označevanje domačih živali v skladu s predpisi,
ki urejajo označevanje domačih živali;
-      
uporabo in dajanje dovoljenih farmakoloških
sredstev, ki niso vezana na izdajo recepta in aplikacija zdravil po navodilih
veterinarja;
-      
dezinfekcijo in dezinsekcijo živinorejskih
objektov z dovoljenimi sredstvi;
-      
nego in striženje dlake ter volne;
-      
čebelarska opravila: prirezovanje kril maticam
in druga čebelarska opravila.
(4) Program strokovnega
izpopolnjevanja za izvajalce strokovnih nalog v živinoreji se izvaja z namenom
nadgradnje, razširjanja in poglabljanja znanja za potrebe izvajanja rejskih
programov in traja največ 8 šolskih ur. Programi morajo vsebovati zlasti
naslednje vsebine:
-      
splošna znanja s področja živinoreje;
-      
preprečevanje parjenja v sorodu in raba
plemenjakov;
-      
nova znanja na področju izvajanja rejskih
programov;
-      
novosti na področju predpisov, ki urejajo
živinorejo.
(5) Program strokovnega
izpopolnjevanja za izvajalce najzahtevnejših strokovnih nalog v živinoreji se
izvaja z namenom nadgradnje, razširjanja in poglabljanja znanja za potrebe
izvajanja rejskih programov in traja največ 16 šolskih ur. Programi morajo
vsebovati zlasti naslednje vsebine:
-      
splošna znanja s področja živinoreje;
-      
nova znanja na področju izvajanja rejskih
programov;
-      
novosti na področju predpisov, ki urejajo
živinorejo;
-      
nove metode ocenjevanja živali in napoved
plemenske vrednosti;
-      
posebnosti pri zajemanju, obdelavi in
interpretaciji podatkov v živinoreji.
(6) Program usposabljanja za izvajalce
osemenjevanja se izvaja z namenom pridobitve ustrezne usposobljenosti za
opravljanje te naloge. Program je sestavljen iz splošnega, strokovnega in
praktičnega dela.
Splošni del programa, ki lahko traja največ
9 šolskih ur mora vsebovati zlasti naslednje vsebine:
-      
splošno znanje o določeni vrsti živali (pasme,
biološke značilnosti, rejski program);
-      
vpliv prehrane na plodnost živali;
-      
temeljno znanje o spolnih in kužnih boleznih;
-      
osnovni predpisi iz področja veterinarstva in
živinoreje;
-      
vodenje evidence o osemenitvi posameznih
živali, načinu prometa z živalskim semenom in obveščanje o rezultatih plodnosti
v lastni reji.
Strokovni del programa, ki lahko traja
največ 10 šolskih ur mora vsebovati zlasti naslednje vsebine:
-      
anatomijo in fiziologijo spolnih organov samca
in samice;
-      
znamenja pojatve, njihovo odkrivanje in
optimalni čas osemenitve;
-      
tehnika osemenjevanja (teorija);
-      
napake zaradi nestrokovnega dela pri
osemenjevanju;
-      
plodnostne motnje, njih vzroki in posledice.
Praktični del programa, ki lahko traja
največ 14 šolskih ur mora vsebovati zlasti naslednje vsebine:
-      
vaje na fantomu ali rodilih zaklane živali;
-      
seznanitev z ustrezno opremo, vzdrževanje in
priprava osemenjevalnega pribora;
-      
preizkus znanja na živalih.
(7) V kolikor se pojavijo potrebe po
dodatnih programih usposabljanja oziroma strokovnega izpopolnjevanja, ki niso
predmet vsebin tega pravilnika, se lahko pripravijo skladno s tem pravilnikom
tudi vsebine za te vrste usposabljanja oziroma strokovnega izpopolnjevanja.
(8) Pri organizaciji izvedbe programov
se lahko posamezne vsebine programov in posamezne programe smiselno združuje, s
čimer je omogočena racionalizacija izvajanja usposabljanja oziroma strokovnega
izpolnjevanja.
5. člen
(pogoji za izvajalce usposabljanja in
strokovnega izpopolnjevanja)
(1) Izvajalci usposabljanja in
strokovnega izpopolnjevanja iz 100. člena zakona (v nadaljnjem besedilu:
izvajalci usposabljanja) morajo izpolnjevati naslednje pogoje:
-      
imajo zagotovljene predavatelje, ki
izpolnjujejo pogoje iz 6. člena tega pravilnika;
-      
imajo v ustanovitvenem aktu podlago za
strokovno usposabljanje oziroma izobraževanje;
-      
zagotovijo ustrezne tehnične in učne pripomočke
za izvedbo usposabljanja oziroma strokovnega izpopolnjevanja;
-      
zagotovijo ustrezne prostore in opremo za
teoretično in praktično izvedbo usposabljanja oziroma strokovnega
izpopolnjevanja;
-      
v program so vključene vsebine iz 4. člena tega
pravilnika;
-      
zagotovijo za udeležence pisno gradivo v skladu
z 12. členom tega pravilnika;
-      
zagotovijo izpolnjevanje predpisov s področja,
ki ureja varnost in zdravje pri delu;
-      
razpišejo najmanj eno usposabljanje oziroma
strokovno izpopolnjevanje letno;
-      
predložijo druge informacije, ki zagotavljajo
kakovostno izvedbo usposabljanja;
-      
zagotovijo izdajo ustreznega potrdila
udeležencem po končanem usposabljanju oziroma strokovnem izpopolnjevanju;
-      
zagotavljajo javno objavo potrjenih programov
usposabljanja.
(2) Izvajalci usposabljanja morajo za
potrditev programa v obdobju od 1. junija do 15. julija tekočega leta
predložiti na ministrstvo, program usposabljanja, za
izvajanje v naslednjem koledarskem letu v pisni obliki z dokazili o
izpolnjevanju pogojev iz prejšnjega odstavka.
(3) Ne glede na določbe iz prvega in
drugega odstavka tega člena je izvajalec usposabljanja za izvajalce
osemenjevanje posameznih vrst živali NVI na sedežih svojih območnih enot.
(4) Ne glede na drugi odstavek tega člena morajo izvajalci
strokovnih nalog in izvajalci najzahtevnejših strokovnih nalog v živinoreji
predložiti na ministrstvo program usposabljanja za izvajanje v naslednjem
koledarskem letu v pisni ali elektronski obliki z dokazili o izpolnjevanju
pogojev iz prvega odstavka tega člena in potem vsakih pet let.
6. člen
(pogoji za predavatelje in strokovno
osebje)
(1) Predavatelji za program
usposabljanja za oskrbovalce živali, imetnike živali in izvajalce strokovnih
nalog v živinoreji iz tretje alinee prvega odstavka 3. člena tega pravilnika
morajo izpolnjevati naslednje pogoje:
-      
imajo najmanj VII. stopnjo izobrazbe
kmetijskega univerzitetnega programa zootehniške smeri;
-      
imajo najmanj 5 let delovnih izkušenj s
področja vsebine predavanja;
-      
pri posameznih vsebinah usposabljanja oziroma
strokovnega izpopolnjevanja lahko sodelujejo tudi predavatelji z enako stopnjo
druge primerne izobrazbe, imeti pa morajo najmanj 5 let delovnih izkušenj s
področja vsebine predavanja (pri vsebinah, ki vključujejo področje
veterinarstva za zootehniška opravila iz 15. člena zakona zagotovijo tudi
ustreznega predavatelja s področja veterinarstva).
(2) Predavatelji za program
usposabljanja za izvajalce najzahtevnejših strokovnih nalog v živinoreji morajo
izpolnjevati naslednje pogoje:
-      
imajo najmanj VIII. stopnjo izobrazbe
kmetijskega univerzitetnega programa zootehniške smeri;
-      
so v strokovnih oziroma znanstvenih
publikacijah v zadnjih petih letih objavljali strokovne vsebine s področja
vsebine predavanja;
-      
imajo najmanj 5 let delovnih izkušenj s
področja vsebine predavanja;
-      
pri posameznih vsebinah strokovnega
izpopolnjevanja lahko sodelujejo tudi predavatelji z enako stopnjo druge
primerne izobrazbe, imeti pa morajo najmanj 5 let delovnih izkušenj s področja
vsebine predavanja.
(3) Predavatelji za programe
usposabljanja za izvajalce osemenjevanja morajo izpolnjevati naslednje pogoje:
-      
morajo biti najmanj doktorji veterinarske
medicine;
-      
morajo imeti najmanj 8 let delavnih izkušenj s
področja reprodukcije;
-      
pri posameznih vsebinah usposabljanja, ki niso
veterinarske vsebine, morajo sodelovati predavatelji z enako stopnjo druge
primerne izobrazbe, ki imajo najmanj 5 let delavnih izkušenj s področja vsebine
predavanja.
(4) Strokovno osebje, ki vodi
praktične vaje z živalmi mora izpolnjevati naslednje pogoje:
-      
imajo najmanj V. stopnjo izobrazbe kmetijske
oziroma veterinarske smeri;
-      
imajo najmanj 5 let praktičnih izkušenj pri
delu z živalmi.
7. člen
(vključenost živali)
(1) Za izvajanje praktičnih vaj z
živalmi v okviru programov usposabljanja je potrebno zagotoviti:
-      
zaščito udeležencev pred morebitnimi poškodbami
in boleznimi;
-      
zaščito živali z upoštevanjem dobre
živinorejske prakse;
-      
preventivne ukrepe za zaščito obrata;
-      
da število udeležencev oziroma velikost skupine
pri posameznih praktičnih oziroma teoretičnih usposabljanjih zagotavlja varno
in uspešno izvedbo usposabljanja;
-      
usposobljene pedagoške in pomožne delavce;
-      
ustrezne prostore in načine vhlevitve živali.
(2) Za izvajanje usposabljanja oziroma
strokovnega izpopolnjevanja, v katerega so vključene praktične vaje z živalmi
in take vaje posegajo na področje, ki ga urejajo predpisi o zaščiti živali pred
mučenjem mora izvajalec usposabljanja pridobiti dovoljenje v skladu s predpisi,
ki urejajo veterinarstvo in zaščito živali pred mučenjem.
8. člen
(obvezne sestavine programov usposabljanja)
Prijava programa usposabljanja na
ministrstvo, razen programa usposabljanja za izvajalce osemenjevanja, mora
vključevati zlasti naslednje vsebine:
-      
pisno izjavo o izpolnjevanju pogojev iz 6.
člena tega pravilnika glede zahtevane izobrazbe, iz katere mora biti razvidna
stopnja in smer izobrazbe ter leto in ustanova, na kateri je bila izobrazba
pridobljena;
-      
opis delovnih izkušenj, iz katerih je razvidno
izpolnjevanje pogoja glede zahtevanih delovnih izkušenj iz 6. člena tega
pravilnika;
-      
pisno izjavo o izpolnjevanju pogojev iz 6.
člena tega pravilnika v zvezi z objavami v strokovnih oziroma znanstvenih
publikacijah;
-      
pisno izjavo o izpolnjevanju pogojev iz 5. in
7. člena tega pravilnika;
-      
splošne podatke o programu (vrsto programa);
-      
opredelitev ciljev programa;
-      
kratek opis vsebine programa;
-      
opredelitev teoretičnega oziroma praktičnega
dela izvedbe programa;
-      
število udeležencev oziroma velikost skupine
pri posameznih praktičnih oziroma teoretičnih vajah, kadar so vključene živali;
-      
seznam vprašanj za preverjanje znanja, glede na
strokovne vsebine za programe usposabljanja, ki se zaključijo s preizkusom
znanja;
-      
doseženo usposobljenost po zaključku
usposabljanja;
-      
obveznosti udeležencev;
-      
čas in kraj izvedbe programa usposabljanja;
-      
rok prijave;
-      
minimalno število udeležencev za izvedbo
programa;
-      
posebnosti programa;
-      
ceno posameznega programa na posameznega
udeleženca in izračun stroškov, na podlagi katerih se postavi cena programa.
9. člen
(izbira izvajalca usposabljanja)
(1) Minister, pristojen za kmetijstvo in
okolje, najpozneje do 1. oktobra tekočega leta za naslednje leto izvajalcem
usposabljanja, razen za program usposabljanja za izvajalce osemenjevanja in
program usposabljanja za izvajalce strokovnih nalog ter izvajalce
najzahtevnejših strokovnih nalog v živinoreji, izda pisno potrdilo o
ustreznosti programa usposabljanja. Minister izda pisno potrdilo izvajalcem
strokovnih nalog in izvajalcem najzahtevnejših strokovnih nalog v živinoreji
vsakih pet let najpozneje do 1. oktobra tekočega leta za naslednje leto.
(2) Ministrstvo na spletni strani
objavi seznam izbranih izvajalcev usposabljanja in njihove programe, razen za
program usposabljanja za izvajalce osemenjevanja, cene programov usposabljanja
in predvideni rok izvedbe programov usposabljanja.
10. člen
(način preverjanja znanja za vse izvajalce
strokovnih nalog)
(1) Po zaključenem programu
strokovnega izpopolnjevanja, ki se zaključi s preverjanjem znanja morajo
izvajalci usposabljanja razpisati najmanj tri roke preverjanja znanja.
Preverjanje znanja se opravlja pisno. Pisno preverjanje znanja lahko traja
največ 45 minut in je sestavni del trajanja programa.
(2) Preverjanje znanja lahko obsega
samo tiste vsebine, ki so bile predmet posameznega programa in so sestavni del
pisnega gradiva za udeležence.
(3) Izid preverjanja znanja se
ocenjuje kot »opravil-a« ali »ni opravil-a«. Če kandidat preverjanja znanja ne
opravi v treh rokih, opravlja vsak naslednji preizkus znanja pred tričlansko
komisijo, ki jo imenuje izvajalec usposabljanja. Komisijo sestavljajo vodja
programa usposabljanja, ki je predsednik komisije ter dva člana, ki sta
strokovna delavca druge priznane organizacije v živinoreji iz 98. člena zakona
in imata najmanj univerzitetno izobrazbo s področja zootehnike. Komisijo morajo
sestavljati člani, ki izhajajo iz najmanj dveh različnih drugih priznanih
organizacij v živinoreji. Stroške dela komisije in preizkusa znanja pokriva
izvajalec usposabljanja.
11. člen
(način preverjanja znanja za izvajalce
osemenjevanja)
(1) Po končanem programu usposabljanja
morajo izvajalci osemenjevanja, na datum, ki ga določi izvajalec usposabljanja
opraviti preverjanje znanja pred tričlansko komisijo, ki jo imenuje izvajalec
usposabljanja. Komisijo sestavljajo vodja programa usposabljanja, ki je
predsednik komisije in je zaposlen pri NVI ter dva člana, od katerih je eden
strokovni delavec veterinarske ambulante, ki ima najmanj univerzitetno
izobrazbo s področja veterinarstva, drugi pa strokovni delavec območnega
kmetijsko gozdarskega zavoda, ki ima najmanj univerzitetno izobrazbo s področja
zootehnike.
(2) Preverjanje znanja lahko obsega
samo tiste vsebine, ki so bile predmet posameznega programa in so sestavni del
pisnega gradiva za udeležence.
(3) Izvajalec osemenjevanja odgovarja
ustno na vprašanja iz splošnega in strokovnega dela tečaja. Preverjanje znanja
opravi uspešno, če uspešno odgovarja na vprašanja iz obeh delov tečaja. O tem,
ali je kandidat opravil preverjanje znanja, odločajo člani komisije soglasno. O
poteku preverjanja znanja se piše zapisnik.
(4) Odločitev komisije se zabeleži v
zapisniku kot »opravil-a« ali »ni opravil-a«. Izvajalec osemenjevanja, ki
preverjanja znanja ni opravil uspešno, ga lahko še dvakrat ponavlja v roku
enega leta. Če preverjanja znanja tudi tretjič ne opravi, se mora ponovno
udeležiti programa usposabljanja. Kandidatu, ki po končanem izobraževalnem
tečaju iz opravičenih razlogov ni opravljal preverjanja znanja, določi komisija
naknadni rok.
12. člen
(gradivo za usposabljanje in strokovno
izpopolnjevanje)
(1) Gradivo za usposabljanje oziroma
strokovno izpopolnjevanje mora izvajalec usposabljanja pripraviti v pisni
obliki v slovenskem jeziku za vsakega udeleženca posebej in mora vsebovati vse
vsebine, ki so predmet programa, najmanj v obsegu, ki je predstavljen na samih
predavanjih. Naslovi člankov, spletnih strani, knjig oziroma naslovi drugih
objav strokovnih vsebin ne štejejo za strokovno gradivo.
(2) V gradivu za programe, ki se
zaključijo s preizkusom znanja, morajo biti vključene vse tiste vsebine, ki so
predmet preizkusa znanja.
13.  člen
(prijava na usposabljanje oziroma
strokovno izpopolnjevanje)
(1) Prijava za udeležbo na
usposabljanju oziroma strokovnem izpopolnjevanju se vloži na sedež izvajalca
usposabljanja.
(2) Prijavi za udeležbo na programu
usposabljanja za izvajalce osemenjevanja je treba priložiti dovoljenje lastnika
živali, če oskrbnik živali ni hkrati njihov lastnik.
14. člen
(plačnik usposabljanja oziroma strokovnega
izpopolnjevanja)
(1) Stroške usposabljanja oziroma
strokovnega izpopolnjevanja, preverjanja znanja in izdajanja uradnih potrdil
nosi udeleženec programa usposabljanja oziroma organizacija, ki ga je na
program usposabljanja napotila.
(2) Udeleženec iz prejšnjega odstavka
ni dolžan nositi stroškov, ki jih na podlagi šestega odstavka 16. člena Zakona
o veterinarskih merilih skladnosti (Uradni list RS, št. 93/05) krije proračun
Republike Slovenije za namen izobraževanja glede temeljnega znanja o boleznih.
15. člen
(izdajanje potrdil)
(1) Po opravljenem programu
usposabljanja iz tega pravilnika, dobi udeleženec potrdilo o udeležbi za kateri
program oziroma nalogo se je usposabljal. V kolikor se program zaključi s
preizkusom znanja se poleg potrdila o udeležbi izda tudi potrdilo o opravljenem
preizkusu znanja. Obvezne vsebine potrdila so:
-      
osebni podatki udeleženca;
-      
izobrazba udeleženca;
-      
vrsta programa oziroma vsebina programa;
-      
datum in kraj ter
-      
podpis in žig izvajalca usposabljanja.
(2) Obliko in vsebino potrdila o
usposabljanju za izvajalca osemenjevanja objavi VURS na svoji spletni strani.
16. člen
(dokazovanje usposobljenosti za izvajalce
osemenjevanja)
Imetniki oziroma skrbniki živali, ki
opravijo preverjanje znanja za izvajalce osemenjevanja po tem pravilniku,
morajo vsakih 10 let dokazati svojo usposobljenost za nadaljnje delo pri
osemenjevanju živali s tem, da se udeležijo seminarja, ki ga na svoje stroške
pripravi NVI in obsega novosti iz tega področja v zadnjih desetih letih. NVI
izda vsem udeležencem navedenega seminarja potrdilo o udeležbi.
17. člen
(obveščanje)
Programe usposabljanja za tekoče leto
morajo izvajalci usposabljanja javno objaviti najpozneje 45 dni pred začetkom
izvajanja programa, na način, da je s tem obveščena zainteresirana javnost.
18. člen
(evidenca)
(1) Evidenca o opravljenem
usposabljanju in strokovnemu izpopolnjevanju, ki jo vodi izvajalec usposabljanja,
mora vsebovati podatke o:
-      
vsebini programov, datumu in šifri potrdila
programa;
-      
trajanju programov;
-      
rezultatih usposabljanja udeležencev;
-      
udeležencih (ime in priimek, naslov stalnega
prebivališča in datum rojstva).
(2) Izvajalci usposabljanja so dolžni
zagotavljati trajni arhiv o podatkih iz prejšnjega odstavka.
(3) Ministrstvo vodi evidenco o:
-      
izvajalcih usposabljanja;
-      
izvedenih programih usposabljanja;
-      
podatkih o udeležencih strokovnega
usposabljanja za vse izvajalce strokovnih nalog (ime in priimek, naslov
stalnega prebivališča in datum rojstva).
(4) VURS na spletni strani v skladu s
predpisi, ki urejajo pogoje za razmnoževanje domačih živali objavi podrobnejši
način vodenja evidenc in sporočanja podatkov, ki jih morajo voditi NVI,
Veterinarska zbornica Slovenije ter območne enote VURS v zvezi z izvajanjem
programov usposabljanja za potrebe osemenjevanja.
19. člen
(poročanje o izvedbi)
Do 15. februarja tekočega leta morajo
izvajalci usposabljanja na Ministrstvo za kmetijstvo in okolje, 1000 Ljubljana, posredovati poročilo o izvedbi potrjenih
programov v preteklem letu: uspešnost izvedbe programa, število udeležencev,
podatke o udeležencih (ime in priimek, naslov stalnega prebivališča in datum
rojstva) in ostale posebnosti pri izvedbi programa.

Pravilnik o usposabljanju in strokovnem
izpopolnjevanju na področju živinoreje (Uradni list RS, št. 50/07)
vsebuje naslednje prehodne in končni določbi:
20. člen
(prehodne
določbe)
(1) Šteje se, da so oskrbovalci živali
iz drugega odstavka 2. člena tega pravilnika ustrezno usposobljeni za opravila
iz 14. člena zakona, če so do 25. februarja 2002 že izvajali opravila pri
reji oziroma oskrbi domačih živali. Ostali oskrbovalci živali so dolžni
pridobiti ustrezno usposobljenost in znanje v dveh letih po uveljavitvi tega
pravilnika.
(2) Šteje se, da so imetniki živali iz
tretjega odstavka 2. člena tega pravilnika ustrezno usposobljeni za posamezna
opravila iz 15. člena zakona, če so do 25. februarja 2000 že izvajali
posamezna opravila iz 15. člena zakona. Ostali imetniki živali so dolžni
pridobiti ustrezno usposobljenost za izvajanje zootehniških opravil iz 15.
člena zakona v enem letu po uveljavitvi tega pravilnika.
(3) Določba 16. člena tega pravilnika
se uporablja tudi za imetnike živali, ki so opravili preverjanje znanja in
pridobili ustrezna potrdila že pred uveljavitvijo tega pravilnika.
(4) Vsi izvajalci strokovnih nalog se
morajo začeti udeleževati vsakoletnih osnovnih programov od 1. junija 2008
naprej.
(5) Program, ki se zaključi s
preizkusom znanja, morajo vsi izvajalci strokovnih nalog opraviti najpozneje do
1. junija 2010.
(6) Vsi izvajalci strokovnih nalog
morajo po 1. januarju 2009 v enem letu po zaposlitvi opraviti
program, ki se zaključi s preizkusom znanja in ga morajo opraviti vsi izvajalci
strokovnih nalog vsakih pet let.
21. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o pogojih, ki jih morajo izpolnjevati osebe, ki niso veterinarski
strokovni delavci, da lahko osemenjujejo živali (Uradni list RS, št. 30/99 in
44/00).
22. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o usposabljanju in strokovnem izpopolnjevanju na področju živinoreje (Uradni
list RS, št. 42/12) vsebuje naslednji prehodni in
končno določbo:
»7. člen
(prehodni določbi)
(1) Izvajalci strokovnih nalog in izvajalci
najzahtevnejših strokovnih nalog v živinoreji morajo v letu 2015 prvič opraviti
program strokovnega izpopolnjevanja, ki se zaključi s preizkusom znanja. 
(2) Program usposabljanja za izvajalce
strokovnih nalog in izvajalce najzahtevnejših strokovnih nalog v živinoreji iz
novega četrtega odstavka 5. člena pravilnika se prvič predloži v letu 2014.
8. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.«.