I. SPLOŠNA DOLOČILA
1. člen
Ta uredba določa način in roke za izplačevanje glavnice in
obresti za obveznice, izdane na podlagi zakona o izdaji obveznic za plačilo
odškodnine za zaplenjeno premoženje (ZIOOZP, Uradni list RS, št. 49/99) zaradi
razveljavitve kazni zaplembe premoženja, ter druga vprašanja v zvezi z izdajo,
vročanjem in izplačevanjem obveznic, ki jih ta zakon ne ureja. 
Ta uredba določa tudi način določitve višine obresti iz
petega odstavka 3. člena omenjenega zakona in postopek pripisa teh obresti k
odškodnini, navedeni v pravnomočni odločbi o razveljavitvi kazni zaplembe
premoženja in o določitvi višine odškodnine za zaplenjeno premoženje.
2. člen
Pojmi, uporabljeni v tej uredbi, imajo naslednji pomen: 
-    
obveznice so obveznice, izdane na podlagi ZIOOZP za zaplenjeno
premoženje; 
-    
odločba je pravnomočna odločba, s katero je določena višina odškodnine
za zaplenjeno premoženje; 
-    
prejemnik obveznice je oseba, ki je po odločbi upravičena do plačila
odškodnine oziroma do izročitve obveznic. Prejemnik je tudi pravni naslednik te
osebe, ki se izkaže s pravnomočnim sklepom o dedovanju ali z drugim veljavnim pravnim
naslovom.
II. POGOJI OBVEZNIC
3. člen
Republika Slovenija izda obveznice na dan 1. februarja 2001,
v eni seriji, ki se glasi na skupni nominalni znesek v višini 20.000,000.000
SIT in jo sestavlja 2,000.000 obveznic z nominalnim zneskom 10.000 SIT. 
Obveznice se izdajo kot nematerializirani vrednostni papirji,
vpisani v centralni register pri KDD, Klirinško depotni družbi d.d., Ljubljana
(v nadaljevanju: KDD). 
Vsaka obveznica se glasi na ime in se lahko prenaša v skladu
s pravili poslovanja KDD. Republika Slovenija bo ob vsakem času štela za
zakonitega imetnika obveznice osebo, ki bo kot zakoniti imetnik obveznice
vpisana v centralnem registru.
4. člen
Republika Slovenija izpolni
svojo obveznost izplačila glavnice obveznice v petnajstih letnih obrokih, in
sicer:


Dan dospelosti obroka

Znesek obroka


1. marec 2001

100 SIT


1. marec 2002

200 SIT


1. marec 2003

300 SIT


1. marec 2004

400 SIT


1. marec 2005

500 SIT


1. marec 2006

600 SIT


1. marec 2007

650 SIT


1. marec 2008

700 SIT


1. marec 2009

750 SIT


1. marec 2010

800 SIT


1. marec 2011

850 SIT


1. marec 2012

900 SIT


1. marec 2013

950 SIT


1. marec 2014

1.000 SIT


1. marec 2015

1.300 SIT


5. člen
Obresti od obveznice tečejo od dneva izdaje dalje po obrestni
meri iz 6. člena te uredbe, pri čemer se šteje, da nominalni znesek obveznice
vsebuje pripisani znesek obresti od obveznice za obdobje od dneva izdaje
obveznic do vključno zadnjega dne pred dnevom dospelosti prvega obroka glavnice
obveznice. 
Obresti od obveznice za enoletno obdobje od (vključno) dneva
dospelosti prvega obroka glavnice obveznice do (vključno) zadnjega dne pred
dnevom dospelosti drugega obroka glavnice, in za vsako nadaljnje enoletno
obdobje, ki se začne z (vključno) dnem dospelosti obroka glavnice, in konča na
zadnji dan pred dnevom dospelosti prvega naslednjega obroka glavnice (vsako od
takšnih obdobij v nadaljevanju: obrestno obdobje) se izplačajo na dan
dospelosti obroka glavnice obveznice, ki neposredno sledi zadnjemu dnevu
posameznega obrestnega obdobja. 
Obresti za posamezno obrestno obdobje se obračunajo od
nedospelega zneska glavnice obveznice v takšnem obdobju, na konformni način,
upoštevaje dejansko število dni v obrestnem obdobju in dejansko število dni v
letu.
6. člen
Obrestna mera za obresti od
obveznic je spremenljiva in je enaka vsoti vsakokrat veljavne temeljne obrestne
mere in 1 odstotne točke letno, kar se za posamezno obrestno obdobje izračuna z
uporabo naslednje formule:
pri čemer je:
i                     obrestna
mera v obrestnem obdobju, izražena v odstotkih in zaokrožena na dve decimalni
mesti;
F1...Fn          obrestni
faktor za posamezno (pod)obdobje (obdobje znotraj obrestnega obdobja), v
katerem se TOM ne spreminja, ki se izračuna z uporabo naslednje formule (in
zaokroži na 8 decimalnih mest):
v kateri
pomeni:
D                   število
dni v letu;
TOM             (letna)
temeljna obrestna mera, veljavna v (pod)obdobju za katerega se računa F;
D                   število
dni v (pod)obdobju, za katerega se računa F.
Če 12 delovnih dni pred dospelostjo plačila obresti od
obveznic zaradi pomanjkanja podatkov ali iz drugih razlogov ni mogoče ugotoviti
višine temeljne obrestne mere za posamezno (pod)obdobje, se za potrebe obračuna
obresti šteje, da je temeljna obrestna mera za en dan takšnega (pod)obdobja
enaka kot temeljna obrestna mera za en dan zadnjega obdobja pred takšnim
obdobjem, za katerega je TOM še mogoče ugotoviti. 
Kot delovni dan se za potrebe te uredbe šteje vsak dan, na
katerega banke v Republiki Sloveniji poslujejo v običajnem delovnem času, razen
sobot, nedelj, državnih praznikov in dni, ki so v skladu s predpisi dela
prosti.
7. člen
Če dan dospelosti kakšne denarne obveznosti iz obveznice ni
delovni dan, Republika Slovenija izpolni takšno svojo obveznost prvi naslednji
delovni dan po dnevu dospelosti.
8. člen
Republika Slovenija izpolni denarne obveznosti iz obveznice
osebi, ki je zakoniti imetnik obveznice na dan, ki je tri delovne dneve pred
dnem dospelosti takšne obveznosti (v nadaljevanju: upravičenec do plačila). Kot
izpolnitev obveznosti Republike Slovenije se šteje tudi izpolnitev, ki jo v
njenem imenu opravi Slovenski odškodninski sklad d.d. (v nadaljevanju: sklad)
ali druga oseba kot njen plačilni agent. 
Denarne obveznosti iz obveznice se izpolnijo s plačilom na
tekoči ali žiro račun, ki ga določi upravičenec do plačila. Pri tem se
uporabijo podatki o računu in drugi podatki o upravičencu do plačila, potrebni
za takšno plačilo (npr. davčna številka), kakor so navedeni v centralnem
registru pri KDD. 
Če Republika Slovenija (ali njen plačilni agent) ne more
izpolniti kakšne denarne obveznosti iz obveznice v skladu s prejšnjim odstavkom
ker podatki o računu ali upravičencu do plačila, ki so navedeni v centralnem
registru pri KDD, niso pravilni ali ne zadoščajo za izvršitev plačila v skladu
z veljavnimi predpisi, ima upravičenec do plačila pravico zahtevati izplačilo s
pisno vlogo, naslovljeno na ministrstvo, pristojno za finance. 
Če ministrstvo, pristojno za finance, ugotovi, da je oseba,
ki je vložila zahtevo iz prejšnjega odstavka, upravičena do zahtevanega
plačila, se takšni osebi izplača znesek, ki bi ji pripadal na dan dospelosti
zahtevanega plačila, znižan za 5%, če gre za plačilo obresti, oziroma za 1%, če
gre za plačilo glavnice obveznice (kot pavšalno nadomestilo za stroške obdelave
vloge in stroške plačilnega prometa).
III. IZDAJA OBVEZNIC
9. člen
Pogodbo o vodenju registra nematerializiranih vrednostnih
papirjev za obveznice med KDD in Republiko Slovenijo sklene v imenu Republike
Slovenije minister, pristojen za finance ali druga oseba po njegovem
pooblastilu. 
S pogodbo iz prejšnjega odstavka se Republika Slovenija
zaveže plačevati KDD nadomestilo za opravljene storitve v skladu z veljavno
tarifo KDD in dejansko nastale stroške v zvezi z opravljanjem storitev, ki jih
plačilo nadomestila po tarifi ne vključuje.
10. člen
Ministrstvo, pristojno za finance vloži pri KDD zahtevo za
vpis obveznic v sistem centralnega registra in na dan izdaje prenese obveznice
na račun nematerializiranih vrednostnih papirjev, s katerim je pooblaščen
razpolagati sklad. 
Sklad do izročitve obveznic prejemnikom v skladu s to uredbo
nima in ne more uveljavljati nikakršnih pravic iz takšnih obveznic. 
Sklad je dolžan o vsaki spremembi na računu iz prvega
odstavka tega člena obvestiti ministrstvo, pristojno za finance, najkasneje
naslednji delovni dan po nastanku takšne spremembe. 
Republika Slovenija je dolžna izpolniti svoje obveznosti tudi
iz obveznic, s katerimi je sklad razpolagal v nasprotju s predpisi, veljavnimi
v času razpolaganja, razen če je imetnik obveznice ob pridobitvi obveznice
vedel ali bi bil moral vedeti za takšno kršitev.
IV. IZROČANJE OBVEZNIC PREJEMNIKOM
11. člen
Sklad izroči obveznice prejemniku obveznic tako, da jih
prenese z računa iz prvega odstavka 10. člena te uredbe na račun prejemnika
obveznic pri KDD.
12. člen
Sklad izroči obveznice prejemniku na prejemnikovo zahtevo, ki
mora vsebovati naslednje podatke: 
-    
ime in priimek prejemnika ter naslov njegovega stalnega prebivališča,
vključno s poštno številko (oziroma, če gre za pravno osebo, firmo in sedež); 
-    
enotno matično številko prejemnika (EMŠO) oziroma, če gre za pravno
osebo, matično številko; 
-    
davčno številko prejemnika; 
-    
številko tekočega ali žiro računa prejemnika in banko, ki vodi račun. 
Prejemnik mora zahtevi za izročitev obveznic priložiti
odločbo s potrdilom o pravnomočnosti in fotokopijo osebne izkaznice oziroma
druge in tretje strani potnega lista, če gre za državljana Republike Slovenije,
sicer pa številko in izdajatelja potnega lista in druge morebitne podatke, ki
individualizirajo prejemnika, ki ni državljan Republike Slovenije. Če je
prejemnik pravna oseba, predloži poleg odločbe in veljavnega pravnega naslova
za pridobitev pravic iz nje, izpisek iz sodnega registra. 
Če prejemnik v zahtevi ne navede podatkov iz drugega odstavka
tega člena oziroma če ne priloži listin iz prejšnjega odstavka, mora sklad
zahtevati dopolnitev zahteve najkasneje v roku 15 dni po prejemu nepopolne
zahteve.
13. člen
Sklad mora prejemniku izročiti obveznice najkasneje v roku 15
dni po prejemu popolne zahteve, oziroma v primeru, če prejemnik vloži zahtevo
pred dnem izdaje obveznic, najkasneje 16. februarja 2001. O izročitvi obveznic
je sklad dolžan obvestiti prejemnika najkasneje v 8 dneh po dnevu izročitve
obveznic.
14. člen
Število obveznic, ki jih sklad izroči prejemniku, se določi
tako, da se znesek odškodnine iz pravnomočne odločbe deli z nominalnim zneskom
ene obveznice, zmanjšanim za znesek pripisanih obresti iz četrtega odstavka 3.
člena ZIOOZP, in zaokroži na najbližje celo število. Če prejemnik v skladu z
izračunom iz prejšnjega stavka ne bi prejel nobene obveznice, se mu izroči ena
obveznica. 
V primeru, če je odločba postala pravnomočna pred 1.
februarjem 2001, se za potrebe določitve števila obveznic v skladu s prejšnjim
odstavkom, znesek odškodnine iz odločbe poveča za obresti iz petega odstavka 3.
člena ZIOOZP za čas od dneva pravnomočnosti odločbe do vključno 31. januarja
2001.
15. člen
Obresti iz drugega odstavka prejšnjega člena te uredbe se
izračunajo na konformni način po obrestni meri, zaokroženi na dve decimalni
mesti, in določeni kot navadno aritmetično povprečje obrestnih mer za vloge na
vpogled v tolarjih, ki jih tri največje banke v državi na dan izdaje obveznic
priznavajo za sredstva, ki se vodijo kot hranilne vloge, tekoči računi, žiro
računi in drugi vpogledni računi. 
Podatke o razvrstitvi bank glede na znesek vseh vlog na
vpogled sporoči Banka Slovenije po poprejšnji pisni zahtevi ministrstva,
pristojnega za finance, in sicer na podlagi zadnjih razpoložljivih podatkov v
času izdaje obveznic.
16. člen
Zneske obrokov glavnice in plačil obresti od izročenih
obveznic (razen pripisanih obresti iz četrtega odstavka 3. člena ZIOOZP), ki so
dospeli v izplačilo pred dnem izročitve obveznic, izplača prejemniku Republika
Slovenija (ali sklad po njenem pooblastilu ter v njenem imenu in za njen račun)
v roku 30 dni po dnevu izročitve obveznic. Za način izplačila se smiselno
uporabljajo določbe 8. člena te uredbe.
V. OSTALE DOLOČBE
17. člen
Način in roki, v katerih je sklad dolžan Republiki Sloveniji
zagotavljati sredstva iz 5. člena ZIOOZP ter višina in način povračila
dejanskih stroškov, ki jih sklad utrpi pri izvajanju nalog iz 7. člena ZIOOZP,
se določijo v pogodbi med Republiko Slovenijo in skladom, ki jo v imenu
Republike Slovenije sklene minister, pristojen za ekonomske odnose in razvoj,
po predhodnem soglasju ministra, pristojnega za finance. 
V pogodbi iz prejšnjega odstavka se določi, da se denarni
zneski, ki jih Republika Slovenija zagotovi na podlagi 5. člena ZIOOZP iz
sredstev, s katerimi upravlja sklad, ne vplačajo na račun proračuna Republike
Slovenije, temveč se neposredno uporabijo za izplačilo obveznosti iz obveznic. 
V pogodbi iz prvega odstavka tega člena se določijo tudi
postopki, po katerih Republika Slovenija zagotavlja skladu denarna sredstva, če
sredstva iz prejšnjega odstavka ne zadoščajo za izpolnitev obveznosti iz
obveznic. 
Ne glede na način, na katerega Republika Slovenija zagotavlja
sredstva za poravnavo obveznosti iz obveznic se: 
1.    
vsi denarni zneski, ki jih Republika Slovenija zagotovi na podlagi 5.
člena ZIOOZP iz sredstev s katerimi upravlja sklad, izkazujejo kot prihodek
proračuna Republike Slovenije; 
2.    
vsi denarni zneski, s katerimi se izpolni obveznost plačila obresti od
obveznic, izkazujejo kot tekoči odhodki proračuna Republike Slovenije; 
3.    
vsi denarni zneski, s katerimi se izpolni obveznost odplačila glavnic
obveznic, izkazujejo kot odplačila dolga Republike Slovenije.
18. člen
Ta uredba začne veljati petnajsti dan po objavi v Uradnem
listu Republike Slovenije.
Št. 447-16/99-1
Ljubljana, dne 23. septembra 1999.
Vlada Republike Slovenije
Marjan Podobnik l. r. 
Podpredsednik