1. člen
(vsebina in uporaba)
(1) Ta pravilnik določa podrobnejši način določanja meje
vodnega zemljišča celinskih voda (v nadaljnjem besedilu: meja vodnega
zemljišča).
(2) Ta pravilnik se ne uporablja za določanje meje
vodnih zemljišč, ki v naravi predstavljajo:
-       
večje otoke, kjer so urbane površine, stavbe ali druga infrastruktura;
-       
obcestne in melioracijske jarke;
-       
vodne zbiralnike za zadrževanje padavinske vode s cestnih površin in
-       
industrijske in rekreacijske bazene.
2. člen
(izrazi)
Izrazi, uporabljeni v tem pravilniku, imajo naslednji pomen:
1.     
brežina je zemljišče v naklonu, ki skupaj z osnovno strugo tekočih
celinskih voda ali z dnom stoječih celinskih voda določa vodno zemljišče;
2.     
dno stoječih voda je območje, na katerem je voda stoječih celinskih voda
stalno ali občasno prisotna;
3.     
izrazita geomorfološka sprememba je zaključek prehoda zemljišča v
položnejši ali strmejši naklon ali do stabilnega izravnanega dela zemljišča,
gledano z vodne smeri;
4.     
mokrotna površina je slabo odtočno ali občasno poplavljeno območje, kjer
je zemljišče nasičeno z vodo in kjer uspevajo rastline;
5.     
osnovna struga je območje vodotoka skupaj s pripadajočimi sipinami in
prodišči, po katerem se stalno ali občasno, zlasti v obdobju, ko ni poplav,
giblje vodni tok in z njim plavine;
6.     
zaprt profil vodotoka je odsek vodotoka, ki je zacevljen ali prekrit. V
zaprt profil vodotoka se uvršča tudi prepust, ki je krajša zacevitev ali
prekritje vodotoka. Zacevitev je prekrit kanal za prosto prevajanje površinske
vode. Prekrit vodotok je vodotok, ki ima prekrito strugo vodotoka.
3. člen
(določitev meje vodnega zemljišča tekočih celinskih voda)
(1) Meja vodnega zemljišča tekočih celinskih voda se
določi na podlagi:
-       
stalne ali občasne prisotnosti tekočih celinskih voda in
-       
osnovne struge, vključno z brežino, ter na podlagi ugotovitve izrazite
geomorfološke spremembe.
(2) Shematski prikaz določitve meje vodnega zemljišča iz
prejšnjega odstavka je v prilogi, ki je sestavni del tega pravilnika.
4. člen
(posebni primeri določitve meje vodnih zemljišč tekočih
celinskih voda)
(1) Če se meja vodnega zemljišča tekočih celinskih voda
ne more določiti v skladu s prejšnjim členom, se za določitev meje takšnega
vodnega zemljišča uporabljajo določbe tega člena.
(2) Če se na območju vodotoka nahaja objekt vodne
infrastrukture ali drug vodni objekt, naprava ali ureditev, ki je namenjena
urejanju vodnega režima, se meja vodnega zemljišča tekočih celinskih voda
določi na zunanjem robu tlorisnih gabaritov celotnega objekta, naprave ali
ureditve, namenjene urejanju vodnega režima, gledano z vodne smeri.
(3) Če se na območju vodotoka nahaja objekt, ki ni
objekt iz prejšnjega odstavka (npr. podporni zid cestišča vzdolž vodotoka), se
meja vodnega zemljišča tekočih celinskih voda določi na zaključku prehoda
poševnega ali navpičnega dela objekta v izravnani del objekta, ki hkrati
omogoča izvajanje urejanja voda, gledano z vodne smeri.
(4) Če gre za zaprte profile vodotokov, se meja vodnega
zemljišča tekočih celinskih voda določi najmanj z zunanjimi tlorisnimi gabariti
celotnega objekta, s katerimi je profil vodotoka zaprt.
(5) Če se na območju prehoda brežine struge v okoliško
zemljišče nahaja podporna konstrukcija premostitve, se meja vodnega zemljišča
tekočih celinskih voda na tem območju določi z ravno črto, ki je določena z
mejo vodnega zemljišča pred in za premostitvijo.
(6) Če gre za gorske vodotoke in vodotoke v strmih
dolinah, se pri določitvi meje vodnega zemljišča tekočih celinskih voda
upošteva najbolj izrazita geomorfološka sprememba, ki se ugotavlja po
naslednjem vrstnem redu:
-       
zaključek prehoda zemljišča v položnejši ali strmejši naklon;
-       
vodoravna preslikava meje vodnega zemljišča z nasprotnega brega;
-       
gornji rob sledi pogoste omočenosti na skalnatih površinah ali drugih
površinah, na katerih je mogoče zaznati sledi omočenosti.
(7) Na območju globoko urezanih dolin (npr. tesen,
soteska, kanjon) ali brežin struge, kjer se vodno zemljišče vzdolž vodotoka po
širini močno spreminja, se meja vodnega zemljišča tekočih celinskih voda določi
po zgornji geomorfološki ločnici, ki zagotavlja konsistentno vzdolžno obravnavo
vodotoka.
5. člen
(določitev meje vodnega zemljišča stoječih celinskih voda)
(1) Meja vodnega zemljišča stoječih celinskih voda se
določi na podlagi:
-       
stalne ali občasne prisotnosti stoječih celinskih voda,
-       
dna stoječih celinskih voda, vključno z brežino, in
-       
najvišjega zabeleženega vodostaja.
(2) Če se na območju stoječih celinskih voda nahaja
objekt vodne infrastrukture ali drug vodni objekt, naprava ali ureditev, ki je
namenjena urejanju vodnega režima, se meja vodnega zemljišča stoječih celinskih
voda določi na zunanjem robu tlorisnih gabaritov celotnega objekta, naprave ali
ureditve, namenjene urejanju vodnega režima, gledano z vodne smeri.
6. člen
(drugi primeri določitve meje vodnega zemljišča celinskih
voda)
(1) Za določitev meje vodnega zemljišča opuščenih strug
in prodišč, ki jih voda občasno še poplavlja, se uporabljajo določbe 3. člena
tega pravilnika.
(2) Za določitev meje vodnega zemljišča močvirja se ob
upoštevanju ugotovitve mokrotnih površin smiselno uporabljajo določbe
prejšnjega člena.
7. člen
(metode zajema podatkov, oblika in prikaz določitve meje
vodnih zemljišč)
(1) Meja vodnega zemljišča je poligon, ki je določen s
koordinatami v državnem koordinatnem sistemu z natančnostjo merila najmanj
1:5.000.
(2) Meja vodnega zemljišča se določi na podlagi:
-       
daljinskega zajema podatkov na osnovi izdelkov aeorfotografiranja Slovenije
(AS), laserskega skeniranja Slovenije (LSS) ali drugega načina daljinskega
zajema podatkov, ki omogoča določitev meje vodnega zemljišča v skladu s tem
pravilnikom, ali
-       
opravljenega terenskega ogleda in terenskega zajema podatkov.
(3) Če meje vodnega zemljišča ni mogoče določiti na
podlagi podatkov, pridobljenih z metodami iz prejšnjega odstavka (npr. zaprti
profili vodotokov, močvirja), se lahko meja vodnega zemljišča določi na podlagi
podatkov iz drugih uradnih evidenc, drugih zbirk podatkov, druge dokumentacije
ali dodatnih raziskav, na podlagi katerih je mogoče določiti mejo vodnega
zemljišča.
(4) Meja vodnega zemljišča se prikaže v digitalni obliki
kot podatkovni sloj v vodnem katastru.
8. člen
(spremembe meje vodnega zemljišča)
(1) Meja vodnega zemljišča se lahko spremeni, če:
-       
je voda trajno zapustila vodno zemljišče, pa na njem ni bilo
vzpostavljeno prejšnje stanje;
-       
je zemljišče prekrila voda, pa ni bilo vzpostavljeno prejšnje stanje in
je na tem zemljišču voda še vedno prisotna, ali
-       
se ugotovi, da se podatek o meji vodnega zemljišča ne ujema z dejanskim
stanjem v naravi.
(2) V primerih iz prejšnjega odstavka spremembo meje
vodnega zemljišča določi Direkcija Republike Slovenije za vode (v nadaljnjem
besedilu: direkcija).
(3) Nosilec urejanja prostora ali lastnik zemljišča,
katerega zemljišče oziroma del zemljišča je določeno kot vodno zemljišče ali
neposredno meji na vodno zemljišče, ki je mnenja, da se meja vodnega zemljišča,
kot izhaja iz vodnega katastra, ne ujema z dejanskim stanjem v naravi, lahko na
direkcijo poda pisno pobudo za ugotovitev dejanskega stanja v naravi, ki mora
vsebovati:
-       
ime in priimek oziroma naziv pobudnika ter naslov pobudnika,
-       
podatke o zemljišču, ki je določeno kot vodno zemljišče (parcelna
številka in katastrska občina),
-       
utemeljitev pobude za ugotovitev dejanskega stanja meje vodnega
zemljišča.
(4) Direkcija najmanj dvakrat letno vse prejete pobude
iz prejšnjega odstavka pregleda, se do njih opredeli in pobudnikom odgovori.
(5) Sprememba meje vodnega zemljišča se vnese v vodni
kataster.
9. člen
(prva določitev meje vodnih zemljišč celinskih voda)
(1) Ministrstvo, pristojno za vode, prvič določi meje
vodnih zemljišč na podlagi podatkov daljinskega zajema vodnih zemljišč v skladu
s prvo alinejo drugega odstavka 7. člena tega pravilnika.
(2) Za potrebe prve določitve meje vodnih zemljišč se na
odsekih tekočih celinskih voda, ki so na podlagi podatkov daljinskega zajema
določeni linijsko z osjo vodotoka in katerih struga je:
-       
ožja od 1 m, šteje, da je zaključek izrazite geomorfološke spremembe 0,5
m na vsako stran osi vodotoka, gledano v smeri vodotoka;
-       
širša od 1 m in ožja od 2 m, šteje, da je zaključek izrazite
geomorfološke spremembe 1 m na vsako stran od osi vodotoka, gledano v smeri vodotoka.
(3) Prva določitev vodnih zemljišč ne zajema zaprtih
profilov vodotokov.
(4) Direkcija v 15 dneh po prvi določitvi meje vodnih
zemljišč podatke o meji vodnega zemljišča vnese v vodni kataster.
10. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
podrobnejšem načinu določanja meje vodnega zemljišča tekočih voda (Uradni list
RS, št. 129/06).
11. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 007-20/2017
Ljubljana, dne 23. avgusta 2018
EVA 2017-2550-0006
Irena Majcen l.r.
Ministrica
za okolje in prostor

Priloga: Shematski
prikaz prečnega prereza vodotoka z določitvijo meje vodnega zemljišča tekočih
celinskih voda