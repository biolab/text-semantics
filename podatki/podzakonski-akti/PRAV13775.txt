1. člen
(vsebina)
Ta pravilnik določa meje območja, način in čas opravljanja
pomorske pilotaže (v nadaljnjem besedilu: pilotaža), pogoje za pridobitev
pilotske izkaznice, način opravljanja strokovnega izpita za pomorskega pilota
(v nadaljnjem besedilu: strokovni izpit), izpitni program in sestavo izpitne
komisije, označevanje pilotskih plovil ter druga vprašanja v zvezi s
pilotiranjem ladij.
2. člen
(obveznost pilotaže)
Pilotiranje ladij je obvezno za vplutje na območje koprskega
tovornega pristanišča in druga območja, če vanje vpluje ali izpluje ladja, za
katero je pilotaža obvezna.
3. člen
(obvestilo pilotu)
(1) Ladja, ki zahteva pomorskega pilota (v nadaljnjem
besedilu: pilot), mora najmanj eno uro pred začetkom pilotiranja o nameravani
pilotaži obvestiti pilota, ki o začetku pilotaže obvesti upravo z navedbo
pilota, ki bo izvajal pilotažo.
(2) Ladja mora ob najavi pilotaže navesti pilotu tudi
naslednje podatke: ime ladje, klicni znak in lastnosti ladje (dolžina, širina,
ugrez, višina, hitrost, število in moč premčnih in krmnih potisnikov),
pričakovani prihod na pilotsko postajo, podatke o delovanju pogonskih strojev,
navtične in druge opreme ter druge pomembne podatke.
4. člen
(pilotski postaji)
(1) Za namen pilotaže sta na območju koprskega tovornega
pristanišča določeni dve pilotski postaji, kjer se pilot vkrca na ladjo, in
sicer:
1.     
Pilotska postaja A: na poziciji φ = 45033,8' N λ= 013040,2'
E (bočno od Zaliva Viližan),
2.     
Pilotska postaja B: na poziciji φ = 45033',8 N λ= 013041,6'
E' (0,4 Nm zahodno od oznake varnih voda).
(2) Pilotiranje ladij na prihodu se začne na pilotskih
postajah, ki so določene za naslednje vrste ladij, in sicer:
1.     
Pilotska postaja A:
- 
tankerske ladje (oljni tankerji, tankerji za prevoz kemikalij, tankerji
za prevoz utekočinjenih naftnih plinov in tankerji za prevoz utekočinjenega
zemeljskega plina),
- 
ladje, ki prevažajo nevarni tovor v skladu z Mednarodnim kodeksom o
prevozu nevarnega blaga po morju (IMDG kodeks), razred 1 in 7 (eksplozivi in
radioaktivne snovi),
- 
ladje z več kot 40.000 bruto tonaže,
- 
ladje z dolžine (LOA) nad 250 metrov,
2.     
Pilotska postaja B: za vse druge ladje, vključno s potniškimi ladjami in
ladjami za križarjenje,
3.     
Za sidranje ladje na sidrišču koprskega tovornega pristanišča pilotaža
ni obvezna.
(3) V primeru močnega vetra ali vzvalovanega morja lahko
uprava za ladje iz 1. točke prejšnjega odstavka na predlog pilota dovoli
vkrcanje pilota na pilotski postaji B.
(4) Pri vplutju je največja dovoljena hitrost ladje med
pilotskimi postajami in vhodom v posamezni pristopni kanal pristanišča, na
celotnem območju sidrišča ter v času vkrcanja ali izkrcanja pilota šest vozlov.
Pri izplutju ladje pa omejitev velja do pilotske postaje B, oziroma do prvega
zunanjega para boj posameznega bazena, ko se pilot izkrca.
(5) Za premik usidranih ladij s sidrišča v pristanišče se za
vkrcanje pilota uporablja pilotska postaja B.
5. člen
(oprema ladje)
Oprema ladje za vkrcanje oziroma izkrcanje pilota mora biti
pripravljena v skladu s Poglavjem V Mednarodne konvencije o varstvu človeškega
življenja na morju, 1974, skupaj s protokoli in spremembami, v najnovejši
različici (SOLAS konvencija).
6. člen
(naloge pilota)
(1) Pilot mora o začetku in koncu pilotaže obvestiti upravo
in koordinacijo operative pristanišča. V ta namen se uporablja radio postaja in
sicer VHF kanal 08 ali drug kanal, ki ga določi uprava. Pri prihodu ladje se za
začetek pilotaže šteje prisotnost pilota na poveljniškem mostu, za konec
pilotaže pa končani privez. Pri odhodu ladje se za začetek pilotaže šteje
dejanski začetek odveza, za konec pilotaže pa odhod pilota s poveljniškega
mosta.
(2) Pilot mora biti od začetka do konca izvajanja pilotaže na
poveljniškem mostu na pilotskih postajah iz 4. člena tega pravilnika.
(3) Pilot mora med pilotažo dajati nasvete glede varnega
vodenja ladje v pristanišče. Pred vhodom v pristopne kanale bazenov mora s
poveljnikom ladje izmenjati informacije glede navigacijskih postopkov, lokalnih
značilnosti območja pilotiranja in značilnosti ladje, na kateri se opravlja
pilotiranje. Izmenjava podatkov mora potekati ves čas trajanja pilotaže v
skladu z resolucijo Mednarodne pomorske organizacije, IMO A 601(15). Izmenjava
informacij mora vključevati vsaj:
1.     
informacije o posebnih pogojih, kot so vreme, globina vode, pričakovan
pomorski promet,
2.     
neobičajne značilnosti upravljanja z ladjo, težave s pogonskimi stroji,
navigacijsko opremo ali omejitve posadke, ki lahko vplivajo na delovanje,
ravnanje ali manevriranje ladje,
3.     
informacijo o priveznem mestu, številu in karakteristikah vlačilcev in
čolnov za privez,
4.     
informacijo o planiranem številu in razporeditvi priveznih vrvi,
5.     
potrditev o jeziku, ki se bo uporabljal v času manevra na poveljniškem
mostu, med posadko ter pilotom z vlačilci in privezovalci. Komunikacija med
pilotom in ladijsko stražo na poveljniškem mostu se izvaja v angleščini ali v
drugem jeziku, ki je skupen vsem udeležencem.
(4) Pilot mora pred vsakim manevrom vplutja, izplutja in
premika ladje v ali iz koprskega tovornega pristanišča obvestiti poveljnika
ladje in upravo o številu predpisanih vlačilcev, ki bodo uporabljeni. Pilot ne
sme nadaljevati manevra, dokler pri prihodu ladje ali premiku s sidrišča
predpisano število vlačilcev ni prisotno in pripravljeno pred vhodom v določeni
pristopni kanal bazena. Pri odvezu ladje mora biti predpisano število vlačilcev
pripravljeno ob ladji.
(5) Pilot mora med pilotažo obveščati upravo o vsaki
posebnosti, ki lahko vpliva na varnost plovbe ali onesnaženje okolja, kot so na
primer:
1.     
morebitne kršitve predpisov in pravil s področja varnosti plovbe, ki jih
je storila pilotirana ali kakšna druga ladja, ali če poveljnik ladje ni storil
vseh ukrepov za varnost ladje, posadke, potnikov in tovora, težave s pogonskim
strojem, nedelovanje naprav na ladji,
2.     
škoda, ki nastane med pilotažo na ladji ali ki jo pilotirana ladja
povzroči drugi ladji,
3.     
nepravilno delovanje naprav za varnost plovbe in ovire na plovni poti,
4.     
postopki na pilotirani ali drugi ladji, ki je ali lahko privede v
nevarnost ladje in druge objekte na morju, jim povzroči škodo, oziroma zaradi
katerih bi se onesnažilo pristanišče ali oviral promet v pristanišču ali drugih
delih obalnega morja,
5.     
težave pri privezu, odvezu, premiku zaradi pristaniških dvigal,
nedelujočih ali manjkajočih navigacijskih luči in signalov,
6.     
težave zaradi neprimernega dela vlačilcev, privezovalcev ali posadke,
onesnaženja morja, ovir na plovni poti.
(6) Pilot mora pisno poročati upravi, kadar zavrne
pilotiranje ladje ali v drugih primerih na zahtevo uprave.
7. člen
(pridobitev pilotske izkaznice)
(1) Pilotiranje ladij sme opravljati oseba, ki ima pilotsko
izkaznico, in je vpisana v register pilotov.
(2) Oseba mora za pridobitev pilotske izkaznice vložiti vlogo
na upravo in priložiti dokazila o izpolnjevanju naslednjih pogojev:
1.     
imeti mora naziv »prvi častnik krova na ladji z bruto tonažo 3000 ali
več« in imeti v tem nazivu najmanj eno leto plovbe na ladji z bruto tonažo 3000
ali več,
2.     
imeti mora naslednje praktične izkušnje:
- 
delo na simulatorju iz 1. točke Priloge 1, ki je sestavni del tega
pravilnika, in se opravlja pri izvajalcih, pooblaščenih v skladu s predpisi o
pooblastilih pomorščakov,
- 
izkušnje, pridobljene s prisotnostjo na ladji med opravljanjem pilotaže,
iz 2. točke Priloge 1 tega pravilnika.
3.     
imeti mora predpisano zdravstveno sposobnost, ki jo dokazuje z
zdravniškim spričevalom, ki ga izda pooblaščena zdravstvena ustanova,
4.     
imeti mora opravljen izpit iz varstva pri delu,
5.     
imeti mora opravljen strokovni izpit iz 8. člena tega pravilnika.
(3) Praktične izkušnje iz 2. točke prejšnjega odstavka se
dokazuje z dnevnikom o opravljenih manevrih na simulatorju in potrdilom o
opravljenem delu na simulatorju, ki ga izda izvajalec, ter dnevnikom o
izkušnjah pridobljenih na ladji, ki ga potrdi uprava.
8. člen
(strokovni izpit)
(1) Strokovni izpit za pilota je sestavljen iz teoretičnega
in praktičnega dela.
(2) Teoretični del obsega preverjanje poznavanja:
1.     
predpisov o pomorski pilotaži,
2.     
členovitosti obale, zalivov, pristanišč in sidrišč v morju Republike
Slovenije,
3.     
navigacijskih razmer v posameznih območjih morja Republike Slovenije,
4.     
pravil o izogibanju trčenju na morju,
5.     
objektov za varnost plovbe na obali in dostopih v pristanišča,
6.     
plovbe v pristaniščih in predelih, kjer je obvezno pilotiranje ladij,
7.     
pomorske radijske službe,
8.     
teorije manevriranja z ladjo,
9.     
predpisov o redu v pristaniščih,
10.  
pristaniških običajev in
11.  
splošnega komuniciranja na ladji in s predstavniki pristanišča ter
uprave v slovenskem in angleškem jeziku.
(3) Praktični del obsega:
-       
na območju koprskega tovornega pristanišča za vsak posamezen bazen: en
manever z ladjo pri vplutju in pristajanju in en manever pri odhodu ladje,
-       
za druga območja: en manever z ladjo pri vplutju in pristajanju in en
manever pri odhodu ladje z območja, kjer bo pilotiral.
9. člen
(opravljanje strokovnega izpita)
(1) Strokovni izpit se opravlja na upravi in na ladji.
(2) Uprava določi kandidatu rok za opravljanje strokovnega
izpita, ko ugotovi, da so izpolnjeni pogoji iz drugega odstavka 7. člena tega
pravilnika in plačana pristojbina za strokovni izpit.
10. člen
(izpitna komisija)
(1) Strokovni izpit se opravlja pred izpitno komisijo, ki jo
imenuje predstojnik uprave.
(2) Izpitno komisijo sestavljajo predsednik in dva člana.
Predsednik in en član sta strokovna delavca uprave, drug član pa je pilot, ki
ga določi uprava iz registra pilotov po sistemu rotacije.
(3) Za člana izpitne komisije je lahko imenovana oseba, ki
ima najmanj naziv prvi častnik krova na ladji z bruto tonažo 3000 ali več.
11. člen
(teoretični in praktični del strokovnega izpita)
(1) Kandidat najprej opravlja teoretični del strokovnega
izpita.
(2) Kandidat, ki ne opravi teoretičnega dela strokovnega
izpita, lahko ponovno opravlja izpit v roku, ki ne sme biti krajši od 30 dni in
ne daljši od 90 dni. V nasprotnem primeru se šteje, da strokovnega izpita ni
opravil.
(3) Kandidatu, ki opravi teoretični del strokovnega izpita,
uprava v roku enega meseca določi rok za opravljanje praktičnega dela
strokovnega izpita na tistem območju, kjer bo opravljal pilotiranje ladij.
(4) Kandidat, ki ne opravi praktičnega dela strokovnega
izpita, lahko ta del izpita ponavlja v roku, ki ne sme biti krajši od 60 dni in
ne daljši od enega leta. V nasprotnem primeru se šteje, da strokovnega izpita
ni opravil.
12. člen
(ugovor)
(1) Če se kandidat ne strinja z oceno teoretičnega ali
praktičnega dela strokovnega izpita, ima pravico do ugovora pri predsedniku
izpitne komisije. Ugovor mora kandidat vložiti pisno najkasneje naslednji
delovni dan po opravljanju teoretičnega oziroma praktičnega dela strokovnega
izpita.
(2) Izpitna komisija o ugovoru odloči najkasneje v roku treh
dni po prejemu ugovora. Izpitna komisija lahko oceno spremeni ali potrdi.
(3) V primeru, če se ne da ugotoviti, ali je ocena
strokovnega izpita pravilna, komisija odloči, da se strokovni izpit ponovi.
Kandidat ponovno pristopi k izpitu na podlagi vloge za pristop k strokovnemu
izpitu, zoper katerega oceno je vložil ugovor.
13. člen
(izostanek od strokovnega izpita)
Če kandidat ne pristopi k strokovnemu izpitu in izostanka ne
opraviči z dokazilom, ki opravičuje izostanek, ali odstopi potem, ko je že
začel opravljati strokovni izpit, se šteje, da strokovnega izpita ni opravil.
Glede stroškov strokovnega izpita se šteje, da je kandidat strokovni izpit
opravljal.
14. člen
(zapisnik)
(1) O poteku strokovnega izpita se vodi zapisnik.
(2) Po končanem strokovnem izpitu izpitna komisija oceni
uspešnost kandidata z oceno »uspešno« ali »neuspešno« in jo vpiše v zapisnik.
15. člen
(izdaja pilotske izkaznice)
(1) Kandidatu, ki je opravil strokovni izpit in izpolnjuje
pogoje iz drugega odstavka 7. člena tega pravilnika, izda uprava pilotsko
izkaznico, s katero izkazuje usposobljenost za pilotiranje ladij na določenem
območju.
(2) Med pilotiranjem ladje ima pilot pilotsko izkaznico pri
sebi.
(3) Pilot mora voditi dnevnik o pilotaži glede na območja
pilotiranja, ki vsebuje najmanj naslednje podatke:
-       
datum, uro začetka in konca pilotaže,
-       
vremenske razmere (vidljivost, vetrovnost, padavine in podobno),
-       
opis ladje (ime, vrsta, tonaža, dolžina, zastava, število potisnih
vijakov in podobno),
-       
število uporabljenih vlačilcev,
-       
posebnosti oziroma druge okoliščine, ki so pomembne za varnost plovbe.
16. člen
(sestavine pilotske izkaznice)
(1) Sestavine pilotske izkaznice so:
-       
napis »Republika Slovenija«,
-       
napis »Ministrstvo za infrastrukturo«,
-       
napis »Uprava Republike Slovenije za pomorstvo«,
-       
državni grb Republike Slovenije,
-       
številka izkaznice,
-       
priimek in ime pilota, ki mu je bila izdana izkaznica,
-       
datum in kraj rojstva pilota,
-       
imetnikova fotografija, velikosti 35 mm × 45 mm, čez njo suhi pečat
uprave, pod njo pa prostor za imetnikov podpis,
-       
navedba območja, na katerem ima pilot pravico opravljati pilotažo,
-       
kraj in datum izdaje izkaznice, pečat uprave ter podpis osebe,
pooblaščene za izdajo izkaznice,
-       
prostor za podaljšanje veljavnosti,
-       
morebitne omejitve.
(2) Pilotska izkaznica se izda v slovenskem in angleškem
jeziku.
(3) Za pogrešitev, izgubo ali tatvino pilotske izkaznice se
smiselno uporabljajo določbe o pogrešitvi potrdila za upravljanje s čolni.
17. člen
(podaljšanje pilotske izkaznice)
(1) Pilotska izkaznica se izda za dve leti. Za krajši čas se
izda, če zdravniško spričevalo velja krajši čas.
(2) Veljavnost pilotske izkaznice podaljšuje uprava na
podlagi zdravniškega spričevala in strokovne usposobljenosti, če je pilot
opravil najmanj 80 manevrov v predhodnih dveh letih.
(3) V primeru, da pilot v predhodnih dveh letih ni opravil
najmanj 80 manevrov, mora ponovno opraviti strokovni izpit iz 8. člena tega
pravilnika.
(4) Pilot, ki mu preneha pravica opravljati pilotažo, mora
pilotsko izkaznico v roku treh dni vrniti upravi.
18. člen
(praktični preizkus pilotiranja za druga območja)
(1) Pilot, ki je pridobil pilotsko izkaznico in želi
opravljati pilotiranje ladje na območju izven koprskega tovornega pristanišča,
mora za to območje opraviti praktični preizkus pilotiranja iz druge alineje
tretjega odstavka 8. člena tega pravilnika.
(2) Po uspešno opravljenem praktičnem preizkusu pilotiranja
uprava v pilotski izkaznici navede območje, na katerem ima pilot pravico
opravljati pilotažo.
(3) Za praktični preizkus se smiselno uporabljajo določbe 9.
do 14. člena tega pravilnika.
19. člen
(izpit za pilotiranje ladij z ugrezom nad 16,5 metrov)
(1) Uprava pilotu omeji pilotiranje ladij z ugrezom nad 16,5
metrov, dokler ne pridobi praktičnih izkušenj na simulatorju, ki obsegajo pet
manevrov z ladjo z ugrezom nad 16,5 metrov pri vplutju in pristajanju ali
odhodu ladje, in opravi praktični del izpita, ki obsega en manever z ladjo z
ugrezom nad 16,5 metrov pri vplutju in pristajanju ali odhodu ladje.
(2) Uprava v pilotski izkaznici izbriše omejitev pilotiranja
ladij z ugrezom nad 16,5 metrov na podlagi praktičnih izkušenj iz prejšnjega
odstavka in opravljenega praktičnega dela izpita.
20. člen
(pilotsko plovilo in posadka)
(1) Pilotsko plovilo mora imeti na premcu na obeh straneh
napisano črko »P« ali napis »PILOT« v barvi, ki se vidno loči od barve čolna
ter v višini črk najmanj 45 cm in širini najmanj 6 cm. Imeti mora neprekinjen
nedrseči krov brez ovir za varen in nemoten prehod pilota in članov posadke,
oprijemalo po celotni dolžini kabine in izpostavljenih delih premca ali krme
ter mora biti opremljeno z ustrezno komunikacijsko in navigacijsko opremo.
(2) Pilotsko plovilo mora imeti podnevi med pilotiranjem na
vrhu jambora pilotsko zastavo črke »H« v skladu z Mednarodnim signalnim
kodeksom, ki ga je izdala Mednarodna pomorska organizacija, ponoči pa prižgane
luči, ki so predpisane za pilotsko plovilo v skladu s Konvencijo o mednarodnih
pravilih za izogibanje trčenju na morju (Uradni list SFRJ, št. 60/75 in Uradni
list SFRJ – Mednarodne pogodbe, št. 12/86 in 12/90).
(3) Na pilotskem plovilu, kadar je namenjeno za prevoz pilota
do ladje ali iz nje, mora biti poleg pilota in osebe, ki upravlja plovilo, še
ena oseba ki je usposobljena za upravljanje plovila. Ta oseba preveri, da je
pilotska lestev postavljena tako, da omogoča varen pristop pilota glede na
višino krova pilotskega plovila in upoštevanega valovanja ter pomaga pilotu pri
stopanju na lestev, sestopanju, ali pri padcu v morje, in sodeluje pri drugih
okoliščinah, ki vplivajo na varnost plovbe in varstvo človeških življenj na
plovilu.
(4) Pilot in posadka pilotskega plovila morajo med plovbo
pilotskega plovila za izvajanje pilotaže nositi zaščitno opremo in rešilne
jopiče, pilot pa tudi med vkrcanjem na ladjo oziroma izkrcanjem iz nje.
PREHODNA IN KONČNI DOLOČBI
21. člen
(prehodno obdobje)
Pilotska izkaznica, izdana pred uveljavitvijo tega
pravilnika, velja do poteka njene veljavnosti.
22. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o pomorski pilotaži (Uradni list RS, št. 115/06 in 27/13).
23. člen
(začetek veljavnosti in uporabe)
Ta pravilnik začne veljati petnajsti dan po objavi v Uradnem
listu Republike Slovenije, tretji odstavek 20. člena tega pravilnika pa se
začne uporabljati 1. septembra 2020.
Št. 007-135/2019/21
Ljubljana, dne 15. maja 2020
EVA 2019-2430-0036
Jernej Vrtovec
minister
za infrastrukturo

Priloga
1: Praktične izkušnje