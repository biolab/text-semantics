1. člen
S tem pravilnikom se določajo pogoji glede prostorov in
opreme ter kadrovski pogoji, ki jih mora izpolnjevati veterinarska zbornica za
opravljanje nalog, ki se opravljajo kot javna pooblastila po zakonu, ki ureja
veterinarstvo.
2. člen
Prostori veterinarske zbornice morajo biti urejeni tako, da
je možno nemoteno opravljanje javnih pooblastil. Če prostori niso v lasti
veterinarske zbornice, mora imeti veterinarska zbornica sklenjeno pogodbo o
najemu oziroma uporabi z drugo pravno ali fizično osebo, ki pa teh prostorov ne
uporablja za opravljanje veterinarske dejavnosti. 
Velikost prostorov je odvisna od števila zaposlenih.
Zagotovljeni morajo biti sanitarni prostori.
3. člen
Prostori morajo biti opremljeni z ustrezno računalniško
opremo, ki omogoča vodenje evidenc ter registra verificiranih veterinarskih
organizacij in podeljenih licenc. 
Zbornica mora imeti priključek na državno komunikacijsko
omrežje v skladu z normativi organa, odgovornega za informatiko v državni
upravi.
4. člen
Sistemizacija delovnih mest za opravljanje javnih pooblastil
mora biti usklajena s predpisi, ki urejajo skupne osnove in kriterije za
notranjo organizacijo in sistemizacijo delovnih mest v organih državne uprave,
ter predpisi, ki urejajo količnike za določitev osnovne plače in dodatke za
zaposlene v državnih organih.
5. člen
Osebe, ki vodijo upravni postopek oziroma odločajo v upravnih
stvareh, ki se nanašajo na javna pooblastila, morajo biti zaposlene v
veterinarski zbornici in morajo izpolnjevati predpisane pogoje po predpisih o
upravnem postopku.
6. člen
Za izvajanje javnih pooblastil mora zbornica v roku treh mesecev
po začetku opravljanja teh nalog sprejeti naslednje akte: 
-       
pravilnik o izdaji, podaljšanju in odvzemu licence; 
-       
pravilnik o vsebini strokovnega izpopolnjevanja veterinarjev in o
preskusu strokovne usposobljenosti veterinarjev v veterinarskih organizacijah; 
-       
pravilnik o strokovnem nadzoru. 
K sprejetim aktom iz prejšnjega odstavka da soglasje
minister, pristojen za veterinarstvo.
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 323-428/01
Ljubljana, dne 8. oktobra 2001.
Minister za kmetijstvo, 
gozdarstvo in prehrano 
mag. Franc But l. r.