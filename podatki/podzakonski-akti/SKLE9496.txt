I. UVODNA DOLOČBA
1. člen
(namen ustanovitve)
Javni zavod Center šolskih in obšolskih
dejavnosti se ustanovi za opravljanje strokovnih in organizacijskih nalog,
povezanih s posredovanjem znanja, uvajanjem v raziskovalno delo in kulturne
dejavnosti mladine ter za izvajanje delov programov, ki se opravljajo kot javna
služba na področju vzgoje in izobraževanja.
II. STATUSNE DOLOČBE
2. člen
(ustanoviteljstvo)
(1) Ustanovitelj javnega zavoda Center
šolskih in obšolskih dejavnosti je Republika Slovenija, ustanoviteljske pravice
in obveznosti pa za njo uresničuje Vlada Republike Slovenije.
(2) Javni zavod Center šolskih in
obšolskih dejavnosti (v nadaljnjem besedilu: zavod) je pravni naslednik javnega
zavoda Center šolskih in obšolskih dejavnosti, ki je bil ustanovljen z Odlokom
o ustanovitvi Centra šolskih in obšolskih dejavnosti (Uradni list RS, št.
100/03, 108/05 in 1/10).
(3) Zavod je pravna oseba javnega
prava, ki z vpisom v sodni register pridobi pravno in poslovno sposobnost.
3. člen
(ime in sedež zavoda)
(1) Ime zavoda: Center šolskih in
obšolskih dejavnosti.
(2) Skrajšano ime zavoda: CŠOD.
(3) Poslovni sedež zavoda:
Frankopanska 9, Ljubljana.
4. člen
(žig in znak zavoda)
(1) Zavod ima pečat okrogle oblike
premera 35 mm in pečat premera 20 mm z grbom Republike Slovenije v njuni
sredini. Na obodu sta izpisana ime in sedež zavoda.
(2) S statutom zavoda se določi znak
in grafična oblika imena zavoda
III. DEJAVNOST ZAVODA
5. člen
(javna služba)
(1) Zavod opravlja dejavnosti, ki se izvajajo
kot javna služba na naslednjih področjih:
-       
O/84.110 – splošna dejavnost javne uprave,
-       
O/84.120 – urejanje zdravstva, izobraževanja, kulturnih in drugih
socialnih storitev, razen obvezne socialne varnosti,
-       
P/85.200 – osnovnošolsko izobraževanje,
-       
P/85.590 – drugje nerazvrščeno izobraževanje, izpopolnjevanje in
usposabljanje,
-       
P/85.600 – pomožne dejavnosti za izobraževanje,
-       
I/55.900 – dejavnost dijaških in študentskih domov ter druge nastanitve,
-       
R/91.011 – dejavnost knjižnic.
(2) Naloge zavoda v okviru dejavnosti
iz prejšnjega odstavka so:
-       
izvajanje vzgojno-izobraževalnih dejavnosti, ki so povezane z življenjem
v naravi ter so del programa osnovne šole in vzgojno-izobraževalnih programov
na ravni srednje in višješolskega izobraževanja, s poudarkom na vključevanju
ranljivih skupin,
-       
nudenje bivanja in prehrane, učnih ter športnih sredstev in objektov,
storitev pedagoškega in drugega strokovnega osebja za izvedbo dejavnosti iz
prejšnje alineje ter naravoslovnih, kulturnih in drugih interesnih dejavnosti, s
poudarkom na vključevanju ranljivih skupin,
-       
izvajanje stalnih projektov vključevanja mladih v raziskovalno delo, kot
so tabori, poletne šole, mladinske raziskovalne skupine in podobno v obliki
seminarjev, ekskurzij in predavanj, s poudarkom na vključevanju ranljivih
skupin,
-       
dejavnost dijaških domov,
-       
sodelovanje s sorodnimi organizacijami doma in v tujini ter vključevanje
v združenja in mednarodne ustanove,
-       
svetovalne, razvojne, organizacijske, informacijske in
finančno-ekonomske storitve v okviru dejavnosti iz prejšnjih alinej ter izvoz
in uvoz blaga in storitev v okviru dejavnosti,
-       
druge naloge, določene s predpisi ali splošnim aktom zavoda.
6. člen
(druge dejavnosti)
Druge dejavnosti, ki so namenjene
opravljanju dejavnosti, za katero je zavod ustanovljen, so določene v prilogi
tega sklepa, ki je njegov sestavni del.
IV. ORGANI IN NOTRANJA ORGANIZACIJA
7. člen
(organi zavoda)
(1) Organa zavoda sta:
-       
svet zavoda,
-       
direktor.
(2) Strokovna organa zavoda sta:
-       
Programski svet in
-       
Svet za prostorski razvoj.
8. člen
(svet zavoda)
(1) Zavod upravlja svet zavoda, ki ga
sestavlja devet članov, od katerih
-       
pet članov imenuje Vlada Republike Slovenije, in sicer štiri na predlog
ministrstva, pristojnega za izobraževanje, in enega na predlog ministrstva,
pristojnega za kulturo,
-       
enega člana, predstavnika uporabnikov, imenuje Vlada Republike Slovenije
na predlog ministrstva, pristojnega za izobraževanje,
-       
tri člane izvolijo delavci zavoda.
(2) Pravico voliti in biti voljen
imajo vsi zaposleni v zavodu, razen direktorja. Predstavniki zaposlenih se
volijo z enotne volilne liste. Podrobnejša pravila glede izvolitve predstavnikov,
zaposlenih v zavodu, se določijo s statutom.
(3) Svet zavoda se konstituira, ko se
je iztekel mandat svetu prejšnjega sklica in ko je imenovanih oziroma izvoljenih
večina članov sveta zavoda. Članu sveta, ki je bil imenovan oziroma izvoljen po
konstituiranju sveta zavoda, se izteče mandat, ko se izteče mandat celotnega
sveta zavoda.
(4) Prvo sejo sveta zavoda skliče
direktor zavoda, najpozneje v 30 dneh od imenovanja oziroma izvolitve večine
članov sveta.
(5) Mandat članov sveta zavoda je
štiri leta, z možnostjo ponovnega imenovanja oziroma izvolitve. Člani sveta so
lahko imenovani oziroma izvoljeni največ dvakrat zaporedoma. Predsednika sveta
zavoda izvolijo člani sveta med seboj.
(6) Svet zavoda odloča z večino glasov
vseh članov sveta.
(7) Članu sveta zavoda predčasno
preneha mandat, če:
-       
je imenovan v drugo funkcijo, ki je s to nezdružljiva,
-       
odstopi,
-       
izgubi status, v katerem je bil izvoljen ali imenovan, ali
-       
je razrešen.
(8) Podrobnejša pravila glede volitev,
nadomestnih volitev ter predčasnih razrešitev predstavnikov zaposlenih se
določi s statutom.
(9) Svet zavoda lahko določi
podrobnejša pravila svojega delovanja s poslovnikom.
9. člen
(pristojnosti sveta zavoda)
(1) Svet zavoda:
-       
sprejema statut in druge splošne akte zavoda v skladu z zakoni, tem
sklepom in statutom,
-       
imenuje in razrešuje direktorja zavoda v soglasju z ustanoviteljem,
-       
na predlog direktorja imenuje in razrešuje člane Programskega sveta in
Sveta za prostorski razvoj,
-       
odloča o pobudah in predlogih Programskega sveta,
-       
sprejema program dela in finančni načrt zavoda in poročilo o njunem
uresničevanju,
-       
daje mnenje k predlogu akta o notranji organizaciji in sistemizaciji
delovnih mest in
-       
odloča o drugih zadevah, za katere je tako določeno s predpisi oziroma s
tem sklepom.
(2) K statutu, programu dela in
finančnemu načrtu ter poročilu o njunem izvrševanju mora svet zavoda pridobiti
soglasje ustanovitelja.
10. člen
(vodenje zavoda)
Direktor je poslovodni organ zavoda in
zastopa, predstavlja in vodi poslovanje zavoda.
11. člen
(imenovanje direktorja)
(1) Direktorja zavoda imenuje in
razrešuje svet zavoda s soglasjem ustanovitelja, na podlagi izvedenega javnega
razpisa.
(2) Mandat direktorja je štiri leta in
je po izteku te dobe lahko ponovno imenovan.
(3) Za direktorja je lahko imenovan,
kdor:
-       
ima izobrazbo, pridobljeno po študijskih programih za pridobitev
izobrazbe druge stopnje, oziroma raven izobrazbe, pridobljeno po študijskih
programih, ki v skladu z zakonom ustreza izobrazbi druge stopnje,
-       
ima najmanj deset let delovnih izkušenj, od tega najmanj tri leta pri
podobnih vodstvenih delih,
-       
ima organizacijske in vodstvene sposobnosti,
-       
na višji ravni zahtevnosti (B2) obvlada, poleg slovenščine, vsaj enega
od uradnih jezikov Evropske unije.
12. člen
(naloge direktorja)
(1) Naloge direktorja so:
-       
zastopa in predstavlja zavod ter skrbi za zakonito poslovanje zavoda,
-       
načrtuje, organizira in vodi poslovanje zavoda,
-       
vodi strokovno delo zavoda,
-       
pripravlja program dela in finančni načrt ter poročila o njunem
uresničevanju,
-       
sprejema akt o notranji organizaciji in sistemizaciji delovnih mest in
druge interne splošne akte okviru svojih pristojnosti,
-       
poroča ustanovitelju in svetu zavoda o zadevah, ki lahko pomembno
vplivajo na delovanje zavoda,
-       
skrbi za izvrševanje sklepov sveta zavoda,
-       
izvaja pristojnosti s področja delovnih razmerij v skladu z veljavnimi
predpisi,
-       
imenuje projektne in delovne skupine za izvedbo določenih nalog ali
preučitev posameznih vprašanj iz delovnega področja zavoda,
-       
skrbi za promocijo zavoda,
-       
skrbi za sodelovanje z drugimi zavodi in organizacijami ter pristojnimi
ministrstvi in
-       
opravlja druge naloge v skladu s predpisi, tem sklepom in statutom.
(2) Direktor mora pri vodenju poslov
ravnati z javnimi in drugimi sredstvi s skrbnostjo dobrega gospodarja.
(3) Direktor je za svoje delo
odgovoren svetu zavoda in ustanovitelju.
(4) Direktor lahko za nadomeščanje v
času svoje odsotnosti ali za opravljanje določenih nalog iz prvega odstavka
tega člena pisno pooblasti strokovnega delavca zavoda.
13. člen
(razrešitev direktorja)
(1) Direktor je lahko razrešen pred
potekom mandata, če:
-       
če pri svojem delu ne ravna v skladu s predpisi in splošnimi akti zavoda
ali neutemeljeno ne izvršuje sklepov organov zavoda oziroma ustanovitelja ali
ravna v nasprotju z njimi,
-       
če s svojim nevestnim ali nepravilnim delom povzroči zavodu večjo škodo,
-       
če zanemarja ali malomarno opravlja svoje dolžnosti, tako da nastanejo
ali bi lahko nastale hujše motnje pri opravljanju dejavnosti zavoda,
-       
nastane kateri od razlogov, ko po predpisih o delovnih razmerjih
direktorju preneha delovno razmerje po samem zakonu, ali
-       
sam zahteva razrešitev.
(2) Svet zavoda mora pred sprejetjem
sklepa o razrešitvi seznaniti direktorja o razlogih za razrešitev ter mu dati
možnost, da se o njih izjavi.
14. člen
(vršilec dolžnosti)
(1) Če direktorju preneha funkcija
pred iztekom mandata ali mu poteče mandat pred izbiro novega direktorja oziroma
če le-ta ne nastopi funkcije, imenuje svet zavoda vršilca dolžnosti direktorja
brez javnega razpisa. Za imenovanje vršilca dolžnosti direktorja se ne zahteva
izpolnjevanje pogojev iz tretjega odstavka 11. člena tega sklepa, razen pogoja
izobrazbe.
(2) Vršilec dolžnosti direktorja je
lahko imenovan največ za eno leto.
15. člen
(strokovna organa)
(1) Strokovna organa zavoda sta
Programski svet in Svet za prostorski razvoj, ki imata po pet članov, od tega
morajo biti trije strokovnjaki s področja dejavnosti zavoda.
(2) Naloge in pristojnosti, način
izvolitve in trajanje mandatov strokovnih organov iz prejšnjega odstavka se
uredijo s statutom.
16. člen
(notranja organizacija)
(1) Notranjo organizacijo zavoda
določa akt o notranji organizaciji in sistemizaciji delovnih mest zavoda.
(2) Za opravljanje vodstvenih in
organizacijskih nalog lahko direktor imenuje delavce s posebnimi pooblastili in
odgovornostmi. Delavec s posebnimi pooblastili in odgovornostmi je imenovan
največ za štiri leta in je lahko ponovno imenovan. Trajanje mandata določi
direktor.
17. člen
(zaposleni)
Plače zaposlenih v zavodu se določajo v
skladu z zakonodajo, ki ureja razmerja plač v javnem sektorju, in kolektivno
pogodbo za dejavnost vzgoje in izobraževanja.
V. PREMOŽENJE IN FINANCIRANJE ZAVODA
18. člen
(ustanovitveno premoženje)
Za opravljanje dejavnosti uporablja zavod
premoženje v obsegu, ki ga je upravljal Center za šolske in obšolske dejavnosti
in ga izkazuje v bilanci na dan 31. decembra 2012.
19. člen
(viri financiranja)
Zavod pridobiva sredstva za svoje
delovanje:
-       
sredstva iz proračuna Republike Slovenije,
-       
sredstva iz proračuna Evropske unije,
-       
prihodki, pridobljeni s prodajo storitev na trgu,
-       
donacije in darila,
-       
drugi prihodki.
20. člen
(sredstva za izvajanje javne službe)
(1) Ustanovitelj zagotavlja zavodu
sredstva za opravljanje nalog iz 5. člena tega sklepa v skladu s predpisi in
splošnimi ter posamičnimi izvršilnimi akti pristojnih organov.
(2) Obseg in višina sredstev, ki jih
ustanovitelj zagotavlja zavodu iz državnega proračuna za izvajanje nalog iz
prejšnjega odstavka, se določi z letno pogodbo o financiranju zavoda na podlagi
letnega programa in finančnega načrta.
21. člen
(uporaba in upravljanje s stvarnim
premoženjem)
(1) Zavod uporablja nepremično stvarno
premoženje, ki ga ustanovitelj zagotavlja zavodu za izvajanje dejavnosti v
skladu s tem sklepom.
(2) Stvarno premoženje, ki si ga je
oziroma ga pridobi zavod iz drugih virov, ne glede na način pridobitve, se
obravnava enako kot stvarno premoženje zavoda, ki mu ga zagotovi ustanovitelj,
v skladu s predpisi in tem sklepom.
(3) Zavod vodi evidenco stvarnega
premoženja iz prejšnjih odstavkov tega člena in podatke iz te evidence vsaj
enkrat letno pošlje pristojnim organom v skladu s predpisi.
(4) Zavod s skrbnostjo dobrega
gospodarja uporablja stvarno premoženje za izvajanje dejavnosti, določenih s
tem sklepom.
(5) Zavod lahko daje v uporabo stvarno
premoženje v času, ko ga sam ne potrebuje za izvajanje svoje dejavnosti, v skladu
s predpisi in pod pogoji, ki jih določi v imenu ustanovitelja ministrstvo,
pristojno za izobraževanje. Zavod lahko najema prostore in opremo za izvajanje
svojih dejavnosti v skladu s predpisi, vendar le ob soglasju ter pod pogoji, ki
jih določi ministrstvo, pristojno za izobraževanje.
(6) Zavod obvešča ministrstvo,
pristojno za izobraževanje, in druge pristojne organe o stanju oziroma
spremembah v zvezi s stvarnim premoženjem in jim izroči vse listine in druga
dokazila, ki se nanašajo na gospodarjenje z njim, zlasti pa o pravnih poslih iz
prejšnjega odstavka.
22. člen
(obseg odgovornosti zavoda)
(1) Zavod je odgovoren za svoje
obveznosti do višine denarnih sredstev, s katerimi razpolaga pri izvajanju
svoje dejavnosti, ne glede na njihov vir.
(2) Za obveznosti zavoda iz druge
dejavnosti odgovarja zavod s prihodki iz lastne dejavnosti.
23. člen
(obseg odgovornosti ustanovitelja)
(1) Ustanovitelj je odgovoren za
obveznosti zavoda, ki so povezane z izvajanjem javne službe, do višine
sredstev, ki jih zagotavlja zavodu v skladu z 20. členom tega sklepa.
(2) Ustanovitelj ne odgovarja za
obveznosti zavoda iz naslova drugih dejavnosti, ki jih zavod opravlja za druge
naročnike.
24. člen
(poraba presežka prihodkov in kritje
primanjkljaja)
(1) O porabi presežka prihodkov nad
odhodki odloča ustanovitelj na predlog sveta zavoda.
(2) O pokrivanju primanjkljaja odloča
ustanovitelj na predlog sveta zavoda.
25. člen
(nadzor nad delom)
(1) Delo zavoda nadzira ministrstvo,
pristojno za izobraževanje.
(2) Finančno poslovanje zavoda
nadzirata ministrstvo, pristojno za finance, in Računsko sodišče.
26. člen
(pooblastila v pravnem prometu)
(1) Zavod samostojno nastopa v pravnem
prometu v okviru dejavnosti, določenih s tem sklepom.
(2) Zavod mora pred sklenitvijo
pravnega posla o brezplačni pridobitvi stvarnega premoženja pridobiti soglasje
ustanovitelja.
27. člen
(vodenje računovodskih evidenc in poslovne
dokumentacije)
(1) Zavod vodi računovodske evidence
in izdela letna poročila o finančnem poslovanju v skladu s predpisi o računovodstvu
in finančnem poslovanju pravnih oseb javnega prava ter navodili ustanovitelja.
(2) Zavod ima en podračun enotnega
zakladniškega računa države, registriran pri pristojni upravi za javna plačila.
VI. JAVNOST DELA IN POSLOVNA TAJNOST
28. člen
(javnost dela)
(1) Delo zavoda je javno. Direktor ali
oseba, ki jo pooblasti, obvešča javnost o delu zavoda.
(2) Javnost dela zavoda se zagotavlja
s poročili novinarjem in drugim predstavnikom javnosti ter zainteresiranim
kandidatom.
(3) Način zagotavljanja poslovne
tajnosti se uredi s statutom zavoda.

Priloga:
Druge dejavnosti zavoda

Sklep o ustanovitvi javnega zavoda Center
šolskih in obšolskih dejavnosti (Uradni list RS, št. 20/13) vsebuje naslednje prehodne in
končne določbe:
»VII. PREHODNE IN KONČNE DOLOČBE
29. člen
(svet zavoda)
Dosedanji svet zavoda nadaljuje delo do
izteka mandata, za katerega je bil imenovan.
30. člen
(vodenje
zavoda)
Dosedanji direktor zavoda nadaljuje svoj
mandat do njegovega izteka.
31. člen
(veljavnost
splošnih aktov)
Svet zavoda mora uskladiti splošne akte
zavoda z določbami tega sklepa v šestih mesecih po njegovi uveljavitvi.
32. člen
(pravno
nasledstvo zavoda)
(1) Zavod ohranja status pravne osebe
javnega prava, tako kot je bil vpisan v sodni register pri Okrožnem sodišču v
Ljubljani, pod zapr. št. vpisa 12356100 z vsemi pravicami in obveznostmi, ki
jih je imel do uveljavitve tega sklepa.
(2) Sprejetje tega sklepa ne vpliva na
delovnopravna razmerja zaposlenih v zavodu.
33. člen
(prenehanje
veljavnosti dosedanjega ustanovitvenega akta)
Z uveljavitvijo tega sklepa preneha veljati
Odlok o ustanovitvi Centra šolskih in obšolskih dejavnosti (Uradni list RS, št.
100/03, 108/05 in 1/10).
34. člen
(uveljavitev
sklepa)
Ta sklep začne veljati naslednji dan po
objavi v Uradnem listu Republike Slovenije.«.

Sklep o dopolnitvi Sklepa o ustanovitvi
javnega zavoda Center šolskih in obšolskih dejavnosti (Uradni list RS, št. 15/16) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.