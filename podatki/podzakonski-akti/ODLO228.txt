1
Za kulturni spomenik državnega pomena se razglasita enoti
dediščine:
-       
Bled – Blejski otok (EŠD 5287),
-       
Bled – Cerkev Marijinega Vnebovzetja
(EŠD 25).
Enota dediščine Cerkev Marijinega Vnebovzetja stoji znotraj
enote Blejski otok.
Enoti imata zaradi kulturnih, arheoloških, krajinskih,
umetnostno arhitekturnih, zgodovinskih in drugih izjemnih lastnosti poseben
pomen za Republiko Slovenijo. Zato ju razglašamo za kulturna spomenika
državnega pomena z lastnostmi arheološkega spomenika, kulturne krajine,
umetnostno arhitekturnega spomenika in zgodovinskega spomenika.
2
Lastnosti, ki utemeljujejo razglasitev za spomenik državnega
pomena:
Blejski otok je edini naravni otok v Sloveniji, poseljen že v
sedmem stoletju pred našim štetjem. Sedanjo obliko so mu dali človekovi posegi,
ki so oblikovali široko kamnito baročno stopnišče z ograjo in več ploščadi. Na
gornji stoji baročno preoblečena Marijina cerkev, naslednica več starejših
svetišč. Kakovostna je cerkvena oprema. Ob cerkvi je postavljen zvonik z
baročno čebulasto kapo. Celota je izjemen krajinski motiv, nenadomestljiv
simbol Bleda, Gorenjske in Slovenije.
3
Blejski otok obsega zemljišča, parcelne številke: 1144/27,
1145/1, 1145/2, 1145/3, 1145/4, 1145/5, 1145/6, 1146, 1147/1, 1147/2, 1148,
1149, 1150, vse k.o. Želeče. Cerkev Marijinega Vnebovzetja (EŠD 25) obsega
parceli 1147/1 in 1145/4, obe k.o. Želeče.
Meje spomenika so vrisane na katastrskem načrtu v merilu
1:1000 in na temeljnem topografskem načrtu v merilu 1:5000. Izvirnika načrtov,
ki sta sestavni del tega odloka, hranita Ministrstvo za kulturo, Uprava
Republike Slovenije za kulturno dediščino in Javni zavod Republike Slovenije za
varstvo kulturne dediščine (v nadaljnjem besedilu: zavod).
Vplivno območje spomenika obsega vse površine jezera in
njegove brežine v razdalji 100 metrov od jezera ter območja v širši okolici, na
katerih bi bili postavljeni objekti, ki bi s svojo velikostjo, obliko ali
funkcijo lahko negativno vplivali na zaščitene elemente spomenika.
4
Za spomenik velja varstveni režim, ki določa:
-       
varovanje kulturnih, arheoloških, arhitekturnih, krajinskih, likovnih in
zgodovinskih vrednot v celoti, v njihovi izvirnosti in neokrnjenosti, vključno
z vedutami na otok in z otoka,
-       
prepoved vseh posegov v zaščitene tlorise, gabarite stavb, poslikave ter
v obrazložitvi imenovano opremo, razen vzdrževalnih posegov, ki jih s
predhodnim soglasjem odobri pristojni zavod,
-       
prepoved vseh posegov v arheološke plasti spomenika, razen izjemoma
pooblaščenim osebam s predhodnim pisnim soglasjem pristojnega zavoda,
-       
prepoved posegov v odprti prostor in njegove tlorisne značilnosti s stopnišči
in razporedi stavb ter drevja, razen vzdrževalnih del, ki so odobrena s
predhodnim pisnim soglasjem pristojnega zavoda,
-       
podrejanje vsake rabe in vseh posegov v otok in njegove objekte ter
prostor ohranjanju in vzdrževanju varovanih spomeniških lastnosti,
-       
omogočanje predstavitve celote in posameznih zaščitenih enot in njihovih
delov ter dostopnost javnosti v meri, ki ne ogroža varovanega spomenika in v 2.
točki odloka naštetih posameznih elementov enote ter je opredeljena v odločbi o
varstvu,
-       
na otoku je prepovedano postavljanje objektov trajnega ali začasnega
značaja, vključno z nadzemno in podzemno infrastrukturo ter nosilci reklam,
razen v primerih, ki jih s predhodnim kulturnovarstvenim soglasjem odobri
pristojni zavod,
-       
prepovedana je uporaba vozil in drugih transportnih sredstev na otoku.
Izjeme za vzdrževanje in oskrbo lahko s predhodnim pisnim soglasjem odobri
pristojni zavod,
-       
čolni lahko pristajajo le na posebej urejenih in označenih pomolih.
Zavarovano območje je namenjeno:
-       
trajni ohranitvi kulturnih, arheoloških, arhitekturnih, krajinskih,
likovnih in zgodovinskih vrednot,
-       
povečevanju pričevalnosti kulturnega spomenika,
-       
prezentaciji kulturnih vrednot spomenika in situ, v tisku in drugih
medijih,
-       
učno-demonstracijskemu delu,
-       
znanstveno-raziskovalnemu delu.
5
Za vsako spremembo funkcije kulturnega spomenika ali
njegovega dela in za vsak poseg v spomenik, njegove dele ali zemljišče, so
potrebni predhodni pisni kulturnovarstveni pogoji in na njihovi podlagi
kulturnovarstveno soglasje zavoda.
6
Pristojni organ mora v dveh mesecih po uveljavitvi tega
odloka izdati lastnikom spomenika ali njegovih sestavnih delov odločbo o
varstvu na podlagi 13. člena zakona o varstvu kulturne dediščine (Uradni list
RS, št. 7/99).
Odločbe iz prejšnjega odstavka določajo pogoje za
raziskovanje, načine vzdrževanja, pogoje za posege, fizično zavarovanje, pravni
promet, načine upravljanja in rabe spomenika, dostopnost spomenika za javnost
in časovne okvire dostopnosti, posamezne druge omejitve in prepovedi ter ukrepe
za čim bolj učinkovito varstvo spomenika. Varstveni režim lahko omejuje
lastninsko pravico le v obsegu, ki je nujen za izvajanje varstva spomenika.
7
Nadzor nad izvajanjem tega odloka opravlja Inšpektorat
Republike Slovenije za varstvo kulturne dediščine.

Priloga:
Kulturni spomenik državnega pomena; Blejski otok (topografski načrt)

Odlok o razglasitvi Blejskega otoka za
kulturni spomenik državnega pomena (Uradni list RS, št. 81/99) vsebuje naslednjo končno določbo:
»8
Ta odlok začne veljati naslednji dan po objavi v Uradnem
listu Republike Slovenije.«.

Odlok o
spremembi odloka o razglasitvi Blejskega otoka za kulturni spomenik državnega
pomena (Uradni list RS, št. 22/02) vsebuje naslednjo končno določbo:
»3. člen
Ta odlok začne veljati naslednji dan po objavi v Uradnem
listu Republike Slovenije.«.