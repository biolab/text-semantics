1. člen
(vsebina)
Ta pravilnik določa vrste stroškov izgradnje
elektroenergetskega omrežja (v nadaljnjem besedilu: omrežje), ki ga zgradi
občina za potrebe opremljanja stavbnih zemljišč na lastne stroške ter način in
obdobje vračanja teh stroškov občini s strani sistemskega operaterja
distribucijskega omrežja električne energije, ki izvaja obvezno državno
gospodarsko javno službo na območju občine (v nadaljnjem besedilu: sistemski
operater) v primerih, kot to določa zakon.
2. člen
(prevzem omrežja v last)
(1) Sistemski operater je na zahtevo občine dolžan prevzeti
zgrajeno omrežje v svojo last in ga vestno upravljati, ko je skladno s predpisi
o energetiki izvedena njegova vključitev v infrastrukturo. 
(2) Šteje se, da je omrežje zgrajeno, ko je za to omrežje
dano uporabno dovoljenje, če ni dogovorjeno drugače. 
(3) Šteje se, da je vključitev v infrastrukturo izvedena, ko
sistemski operater pridobi soglasje za vključitev v infrastrukturo skladno s
predpisi o energetiki. 
(4) Vlogo za pridobitev soglasja mora sistemski operater
vložiti najkasneje v enem mesecu od prejema zahteve občine iz prvega odstavka
tega člena. 
(5) Občina poda zahtevo iz prvega odstavka tega člena
najkasneje v petih letih po pridobitvi uporabnega dovoljenja za to omrežje. 
(6) Sistemski operater lahko poleg tega, da določi projektne
pogoje in da soglasje na projekt za izvedbo omrežja, na svoje stroške zagotovi
tudi nadzor nad njegovo izvedbo.
3. člen
(opredelitev stroškov)
(1) Sistemski operater je dolžan občini povrniti vse stroške
povezane z investicijo v izgradnjo omrežja. 
(2) Med stroške iz prejšnjega odstavka sodijo zlasti: 
-       
stroški izdelave projektne in investicijske dokumentacije za gradnjo
omrežja, pri čemer ti stroški ne smejo presegati osem odstotkov skupne
vrednosti investicije v izgradnjo omrežja; 
-       
stroški financiranja izgradnje omrežja, pri čemer višina stroškov
financiranja ne sme biti višja, kot jih določa Javna agencija Republike
Slovenije za energijo distribucijskim podjetjem; 
-       
stroški odkupa nepremičnin, stroški odškodnin zaradi razlastitve
nepremičnin ter omejitev lastninske pravice, pridobljeni na osnovi cenitve
sodno zapriseženega cenilca, ter stroški rušitev, ki so potrebni izključno
zaradi gradnje omrežja; 
-       
stroški gradnje omrežja (stroški materiala, stroški dela, stroški
gradbene opreme, stroški režije) in stroški nadzora nad gradnjo omrežja, pri
čemer se prizna kot najvišja dovoljena tista višina stroškov izgradnje omrežja,
ki ne presega ustreznih stroškovnih meril Javne agencije Republike Slovenije za
energijo. 
(3) Kot osnova za izračun obveznosti sistemskega operaterja
do občine se upoštevajo stroški iz prejšnjega odstavka tega člena, zmanjšani za
amortizacijo, pri čemer se upošteva amortizacijsko stopnjo za predvideno
povprečno petintridesetletno dobo koristnosti sredstev. 
(4) Za obdobje, ki se upošteva pri obračunavanju
amortizacije, se upošteva čas od dne dokončnosti uporabnega dovoljenja do dne,
ko občina poda zahtevo iz prvega odstavka 2. člena tega zakona.
4. člen
(način in obdobje vračanja stroškov)
(1) Sistemski operater začne občini vračati stroške
investicije v gradnjo omrežja v naslednjem koledarskem mesecu od dne, ko se na
to omrežje priključi prvi objekt. 
(2) Sistemski operater vrača občini po dogovoru v polletnih
ali letnih obrokih stroške investicije v izgradnjo omrežja v višini zbrane
omrežnine iz tega omrežja. 
(3) Ne glede na prejšnji odstavek sistemski operater povrne
stroške v treh letih potem, ko obremenitev doseže najmanj 20% nazivne
obremenitve tega omrežja. Stroški se povrnejo po dogovoru v enakih polletnih
ali letnih obrokih glede na še neodplačano vrednost omrežja. 
(4) Sistemski operater občini po dogovoru polletno ali letno
sporoča podatke o višini dosežene obremenitve in o zbrani omrežnini iz
prejšnjega odstavka, dokler obremenitev ne doseže najmanj 20% nazivne
obremenitve. 
(5) Sistemski operater vrača občini stroške izgradnje omrežja
po revalorizirani vrednosti, ki se izračuna na podlagi letne stopnje inflacije,
povečane za eno odstotno točko. 
(6) Občina obvesti sistemskega operaterja o višini stroškov v
izgradnjo omrežja takrat ko, poda zahtevo iz prvega odstavka 2. člena.
Sistemskemu operaterju občina skupaj z zahtevo iz prvega odstavka 2. člena
posreduje kopije vseh dokumentov v zvezi z investicijo, ki dokazujejo
ustreznost izkazanih stroškov izgradnje omrežja. 
(7) Sistemski operater lahko pisno ugovarja prikazani višini
skupnih stroškov investicije v omrežje, če nista utemeljena v ustreznih
listinah, v roku, ki ne sme biti daljši od treh mesecev po prejetju
dokumentacije iz prejšnjega odstavka. 
(8) V primeru ugovora iz prejšnjega odstavka se plačilo
obroka šteje za akontacijo, ki se poračuna ob določitvi višine stroškov
izgradnje omrežja in določitvi nove višine obroka, ki ju skupaj določita občina
in sistemski operater na podlagi ustreznih knjigovodskih listin.
5. člen
(ločeno izkazovanje stroškov)
Občina v svoji knjigovodski evidenci ločeno izkazuje vse
odhodke iz naslova investicije v gradnjo omrežja, za vsako posamično
investicijo posebej.
6. člen
(sprememba prostorskega akta)
Če občina spremeni prostorski akt v delu, ki se nanaša na
omrežje, in posledično spremeni tudi program opremljanja, potem sistemskega
operaterja obveznosti, ki izhajajo iz novega programa opremljanja, ne
zavezujejo, če so glede rokov in investicij v izgradnjo omrežja spremenjene.
7. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0071-141/2007
Ljubljana, dne 25. avgusta 2008
EVA 2007-2511-0009
Janez Podobnik l.r. 
Minister 
za okolje in prostor
Soglašam!
mag. Andrej Vizjak l.r. 
Minister 
za gospodarstvo