I. SPLOŠNE DOLOČBE
1. člen
Ta pravilnik določa postopek in način skladiščenja, oddaje,
prevoza in odstranjevanja neuporabljene krvi in krvnih pripravkov v Zavodu
Republike Slovenije za transfuzijsko medicino in pooblaščenih transfuzijskih
organizacijah (v nadaljnjem besedilu: tansfuzijske organizacije).
2. člen
Transfuzijske organizacije morajo imeti izdelana navodila z
natančno oblikovanimi načini ravnanja z neuporabljeno krvjo in krvnimi
pripravki ter dogovor z določenimi izvajalci in odgovornimi osebami o ravnanju
z neuporabljeno krvjo in krvnimi pripravki. 
Za ravnanje z neuporabljeno krvjo in krvnimi pripravki, ki so
namenjeni za odstranjevanje, je odgovoren zdravnik specialist transfuziolog, za
izvajanje postopkov pa je zadolženo medicinsko osebje v transfuzijskih
organizacijah.
3. člen
Kri, odvzeta krvodajalcem ali bolnikom, je živo tekoče tkivo,
zato se mora z neuporabljeno krvjo ravnati spoštljivo in v skladu z etičnimi
načeli medicinske stroke.
II. NEUPORABLJENA KRI IN KRVNI PRIPRAVKI
4. člen
Med neuporabljeno kri in krvne pripravke štejemo: 
-       
kri in krvni pripravki, ki so bili vrnjeni v transfuzijsko organizacijo,
ker niso bili transfundirani bolniku, oziroma je bila njihova transfuzija
prekinjena zaradi suma, da je sprožila nastanek neželenega učinka pri bolniku; 
-       
kri in krvni pripravki, ki jim je potekla doba uporabnosti; 
-       
kri in krvni pripravki, ki ne ustrezajo kriterijem kakovosti zaradi
nepravilnosti ali sprememb, ki so nastale ali so bile ugotovljene ob njihovem
zbiranju, predelavi, testiranju, skladiščenju, prevozu in transfundiranju; 
-       
kri in krvni pripravki, ki so odvzeti v terapevtske namene.
5. člen
Med neuporabljene krvne pripravke štejemo tudi pripravke
krvotvornih matičnih celic, pridobljenih iz kostnega mozga, venske krvi ali
placentarne krvi: 
-       
ki ne ustrezajo kriterijem kakovosti zaradi nepravilnosti ali sprememb,
ki so nastale ali so bile ugotovljene ob njihovem zbiranju, predelavi,
testiranju, skladiščenju, prevozu in infundiranju; 
-       
pri katerih ni več potrebe ali vzroka za nadaljevanje skladiščenja.
6. člen
Neuporabljeno kri in krvne pripravke se lahko glede na vzroke
in pogoje ponovno skladišči ali pa se jih odstrani iz uporabe. Neuporabljeno
kri in krvne pripravke se uniči kot odpadke oziroma se jih lahko uporabi v
laboratorijske ali raziskovalne namene pod pogoji, ki jih določa ta pravilnik.
7. člen
Neuporabljena kri in krvni pripravki namenjeni za
odstranjevanje se obravnavajo kot odpadki nastali pri opravljanju zdravstvene
dejavnosti in se z njimi ravna v skladu z navodilom o ravnanju z odpadki, ki
nastajajo v zdravstveni dejavnosti (Uradni list RS, št. 30/95).
III. POGOJI ZA RAVNANJE Z NEUPORABLJENO KRVJO IN KRVNIMI
PRIPRAVKI
8. člen
Iz uporabe se odstrani vsaka enota krvi, ki ji je potekel čas
skladiščenja in ki ne izpolnjuje zahtev kakovosti zaradi sprememb in nepravilnosti,
ki so nastale ali so bile ugotovljene ob njihovem zbiranju, predelavi,
skladiščenje, prevozu in infundiranju. 
Iz uporabe se odstranijo tudi vrnjeni neuporabljena kri in
krvni pripravki, ki ne izpolnjujejo predpisanih strokovnih in tehničnih pogojev
za ponovno skladiščenje.
9. člen
Da se neuporabljena kri in krvni pripravki lahko uvrstijo v
ponovno skladiščenje, morajo izpolnjevati posebne strokovne in tehnične pogoje.
Strokovni pogoji za ponovno skladiščenje neuporabljene krvi
in krvnih pripravkov so: 
-       
zaprtost ovojnine; 
-       
ustreznost pogojev prevoza; 
-       
odsotnost zaznavnih makroskopskih sprememb na pripravkih; 
-       
veljaven čas skladiščenja. 
Tehnični pogoji za ponovno skladiščenje neuporabljene krvi in
krvnih pripravkov so: 
-       
vrnitev neuporabljene krvne komponente iz bolnišičnega oddleka v dveh
urah po njegovi izdaji; 
-       
vrnitev neuporabljene krvne komponente iz bolnišničnega depoja v 24 urah
po izdaji; 
-       
vrnitev neuporabljene krvne komponente iz drugega transfuzijskega
oddelka v dogovorjenem roku. 
Transfuzijske organizacije izdelajo na podlagi tega
pravilnika interna pisna navodila za postopke vračanja neuporabljene krvi in
krvnih pripravkov v ponovno skladiščenje.
IV. OZNAČEVANJE NEUPORABLJENE KRVI IN KRVNIH PRIPRAVKOV,
NAMENJENIH ZA ODSTRANJEVANJE
10. člen
Kri in krvne pripravke, ki so namenjeni za ponovno uporabo,
se posebej ne označuje in se jih po ustrezni evidenci vključi v ponovno
skladiščenje pod pogoji, ki so predpisani za skladiščenje posamezne krvi in
krvnih pripravkov.
11. člen
Kri in krvne pripravke, ki so namenjeni za odstranjevanje, se
izloči iz skladiščenja najprej fizično, nato se jih izloči iz evidence zalog
krvi in krvnih pripravkov ter označi z nalepko »Uničiti«. 
Pri odstranjevanju krvi in krvnih pripravkov, ki so bili »zadržani«,
se še dodatno v evidenci za zadržano, sproščeno in izločeno kri in krvne
komponente v rubriko “Izločiti” vnese podatke o krvi in krvnih pripravkih,
namenjenih za odstranjevanje. 
Kri in krvni pripravki, katerih vzrok za uničenje je bila
dokazana ali domnevna okužba z virusi, bakterijami ali paraziti, mora imeti
poleg oznake “Uničiti” še oznako “Infekciozno”. 
Odstranjevanje infekciozne krvi in krvnih pripravkov mora
biti v skladu z odredbo o ravnanju z infektivnimi odpadki, ki nastajajo pri
opravljanju zdravstvene dejavnosti (Uradni list RS, št. 57/94).
V. PREVOZ
12. člen
Prevoz neuporabljene krvi in krvnih pripravkov iz
bolnišničnega oddelka ali klinike v transfuzijsko organizacijo se opravi na
način in pod pogoji, ki veljajo za prevoz krvi in krvnih pripravkov, namenjenih
za uporabo.
VI. ZAČASNO SKLADIŠČENJE NEUPORABLJENE KRVI IN KRVNIH
PRIPRAVKOV
13. člen
Neuporabljeno kri in krvne pripravke se začasno skladišči v
transfuzijskih organizacijah. Vsako vrečko z neuporabljeno krvjo in krvnimi
pripravki, namenjenimi za odstranjevanje, se posebej vloži v dvojno
polivinilasto prosojno vrečko in se jih začasno, ločeno od druge krvi in krvnih
pripravkov, hrani v posebnem hladilniku pri temperaturi +4°C. 
Vrečke iz prejšnjega odstavka morajo biti v skladu z
določbami navodila o ravnanju z odpadki, ki nastajajo pri opravljanju
zdravstvene dejavnosti.
14. člen
Kri in krvne pripravke, namenjene za odstranjevanje, se
evidentira v evidenco začasno skladiščene krvi in krvnih pripravkov, namenjenih
za odstranjevanje.
VII. ODSTRANJEVANJE NEUPORABLJENE KRVI IN KRVNIH PRIPRAVKOV
15. člen
Začasno skladiščeno neuporabljeno kri in krvne pripravke,
namenjene za odstranjevanje, se praviloma enkrat tedensko fizično odstrani iz
hladilnika za začasno shranjevanje in odnese v posebni zabojnik za
odstranjevanje odpadkov, nastalih pri zdravstveni dejavnosti. 
Odstranitev se z datumom in uro odstranjevanja evidentira v
evidenco, določeno v prejšnjem členu. 
V primeru pokanja primarne ovojnine se neuporabljeno kri in
krvne pripravke ne skladišči, pač pa takoj odstrani.
16. člen
Neuporabljena kri in krvni pripravki, ki so bili vrnjeni iz
bolnišničnega oddelka zaradi suma sprožitve neželenega učinka po njihovi
transfuziji, se začasno do izdaje skladišči zaradi raziskave narave nastanka
neželenega učinka. 
Kri in krvne pripravke iz prejšnjega odstavka se izda na
pisno zahtevo zdravnika, ki bo vodil raziskave. 
Izdana kri in krvni pripravki se evidentirajo v evidenco,
določeno v 14. členu tega pravilnika.
VIII. UPORABA NEUPORABLJENE KRVI IN KRVNIH PRIPRAVKOV TER
VZORCEV KRVI V LABORATORIJSKE IN RAZISKOVALNE NAMENE
17. člen
Skladiščeno neuporabljeno kri in krvne pripravke ter vzorce
krvi, ki so ostali po opravljenem testiranju, se lahko v soglasju z odgovornim
zdravnikom nameni za laboratorijske potrebe ali za raziskave, ki jih je
odobrila Komisija za medicinsko etiko. 
Neuporabljeno kri, krvne pripravke in vzorce krvi, ki so bili
izdani za laboratorijske namene in za raziskave, se ustrezno evidentira.
IX. RAVNANJE Z NEUPORABLJENIMI PRIPRAVKI KRVOTVORNIH MATIČNIH
CELIC
18. člen
Če so pri pripravi, skladiščenju, prevozu in infundiranju
pripravkov krvotvornih matičnih celic nastale ali so bile ugotovljene spremembe
ali nepravilnosti, zdravnik specialist transfuziolog pisno obvesti bolnikovega lečečega
zdravnika o nastalih spremembah, ki so razlog za odstranitev pripravka iz
uporabe. 
V primeru, da so nastali pogoji, ko ni več potrebe za
nadaljevanje shranjevanja pripravkov krvotvornih matičnih celic, lečeči
zdravnik o tem pisno obvesti zdravnika specialista transfuziologa. 
Vsi nadaljnji postopki ravnanja z neuporabljenimi pripravki
krvotvornih matičnih celic potekajo po pravilih, ki veljajo za ravnanje z
neuporabljeno krvjo in krvnimi pripravki.
X. NADZOR
19. člen
Nadzor nad izvajanjem tega pravilnika opravlja Zdravstveni
inšpektorat Republike Slovenije.
XI. PREHODNA IN KONČNA DOLOČBA
20. člen
Izvajalci transfuzijske in druge zdravstvene dejavnosti
morajo ravnanje z neuporabljeno krvjo in krvnimi pripravki uskladiti s tem
pravilnikom v 15 dneh od njegove uveljavitve.
21. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 5811-1/02
Ljubljana, dne 11. novembra 2002.
Minister 
za zdravje 
prof. dr. Dušan Keber, dr. med. l. r.
 