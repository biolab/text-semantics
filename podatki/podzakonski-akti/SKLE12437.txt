1. člen
(Namen in področje uporabe smernic)
(1) Evropski organ za vrednostne papirje in trge je na
podlagi prvega odstavka 16. člena Uredbe (EU) št. 1095/2010 Evropskega
parlamenta in Sveta z dne 24. novembra 2010 o ustanovitvi Evropskega
nadzornega organa (Evropski organ za vrednostne papirje in trge) in o spremembi
Sklepa št. 716/2009/ES ter razveljavitvi Sklepa Komisije 2009/77/ES (UL L št.
331 z dne 15. decembra 2010, str. 84; v nadaljevanju: Uredba (EU) št.
1095/2010) dne 29. marca 2021 na svoji spletni strani objavil Smernice o
poročanju v skladu s členoma 4 in 12 uredbe SFTR (ESMA70-151-2838; v
nadaljevanju: smernice).
(2) Smernice podrobneje opredeljujejo izvajanje določb Uredbe
(EU) 2015/2365 Evropskega parlamenta in Sveta z dne 25. novembra 2015 o
preglednosti poslov financiranja z vrednostnimi papirji (v nadaljevanju: SFT)
in ponovne uporabe ter spremembi Uredbe (EU) št. 648/2012 (UL L št. 337 z dne
23. decembra 2015, str. 1; v nadaljevanju Uredba (EU) št. 2015/2365), in sicer
glede obveznosti poročanja o SFT iz 4. člena Uredbe (EU) št. 2015/2365,
obveznosti repozitorijev sklenjenih poslov iz sedmega odstavka 5. člena in 12.
člena Uredbe (EU) št. 2015/2365 in datuma začetka poročanja iz drugega odstavka
33. člena Uredbe (EU) št. 2015/2365.
(3) Smernice so naslovljene na:
1.     
nasprotne stranke v SFT iz drugega odstavka 3. člena Uredbe (EU) št.
2015/2365 in repozitorije sklenjenih poslov iz prvega odstavka 3. člena Uredbe
(EU) št. 2015/2365 in
2.     
pristojne organe iz 16. člena Uredbe (EU) št. 2015/2365.
2. člen
(Vsebina sklepa in obseg uporabe smernic)
(1) Banka Slovenije s tem sklepom določa uporabo smernic in
vseh njenih prihodnjih sprememb, če ne bo Banka Slovenije za posamezno
spremembo smernic odločila drugače, za:
1.     
banke in hranilnice, za nadzor nad katerimi je pristojna v skladu z
ZBan-2 ali Uredbo Sveta (EU) št. 1024/2013 z dne 15. oktobra 2013 o prenosu
posebnih nalog, ki se nanašajo na politike bonitetnega nadzora kreditnih
institucij, na Evropsko centralno banko (UL L št. 28776 z dne 29. oktober 2013,
str. 63) in drugim odstavkom 2. člena Zakona o izvajanju uredbe (EU) o
preglednosti poslov financiranja z vrednostnimi papirji in ponovne uporabe
(Uradni list RS, št. 55/17; v nadaljevanju: ZIUPVP) (v nadaljevanju: banke), in
2.     
Banko Slovenije, kadar v skladu z ZBan-2 in ZIUPVP v vlogi pristojnega
organa izvaja pristojnosti in naloge nadzora nad bankami iz 1. točke tega
odstavka.
(2) Banke iz 1. točke prvega odstavka tega člena v celoti
upoštevajo določbe smernic v delu, v katerem so naslovljene na banke.
(3) Banka Slovenije pri opravljanju nalog in pristojnosti
nadzora v skladu z ZBan-2, ZIUPVP in Uredbo (EU) št. 575/2013 Evropskega
parlamenta in Sveta z dne 26. junija 2013 o bonitetnih zahtevah za kreditne
institucije in investicijska podjetja ter o spremembi Uredbe (EU) št. 648/2012
(UL L št. 176 z dne 27. junija 2013, str. 1) v celoti upošteva določbe smernic
v delu, v katerem se nanašajo na izvajanje nalog in pooblastil pristojnega
organa.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne 18. maja 2021
Boštjan Vasle
predsednik
Sveta Banke Slovenije