1. člen
Ta pravilnik določa podrobnejši način izdaje zdravil in z
izdajo povezanega razvrščanja zdravil prek medmrežja, natančnejše pogoje za
oblikovanje in uporabo skupnega logotipa o varni povezavi na seznam ponudnikov
izdaje zdravil prek medmrežja ter natančnejši postopek izdaje in odvzema
dovoljenja za izdajo zdravil prek medmrežja.
2. člen
(1) Izdaja zdravil prek medmrežja se v skladu s
štirinajstim odstavkom 126. člena Zakona o zdravilih (Uradni list RS, št.
17/14; v nadaljnjem besedilu: zakon) opravlja v lekarnah in specializiranih
prodajalnah za zdravila (v nadaljnjem besedilu: specializirana prodajalna), ki
za opravljanje izdajanja zdravil prek medmrežja izpolnjujejo pogoje iz
petnajstega odstavka 126. člena zakona.
(2) Lekarna ali specializirana prodajalna izdaja
zdravila prek medmrežja na spletni strani ločeno od drugih izdelkov in označeno
tako, da potrošnik lahko zlahka ločuje med zdravili in drugimi izdelki.
(3) Lekarna ali specializirana prodajalna pri
predstavljanju zdravil za izdajo prek medmrežja upošteva predpis, ki ureja
oglaševanje zdravil.
(4) Strokovno svetovanje pri izdaji zdravil prek
medmrežja se zagotavlja v skladu s predpisom, ki ureja predpisovanje,
razvrščanje in izdajanje zdravil za uporabo v humani in veterinarski medicini.
(5) Lekarne in specializirane prodajalne imajo za
strokovno svetovanje pri izdaji zdravil prek medmrežja vzpostavljene protokole
in standarde.
(6) Lekarna pri izdaji zdravil prek medmrežja zbira
podatke o izdanih zdravilih prek medmrežja v skladu s predpisi, ki urejajo
razvrščanje, predpisovanje in izdajanje zdravil v humani in veterinarski
medicini.
(7) Specializirana prodajalna pri izdaji zdravil prek
medmrežja zbira podatke o izdanih zdravilih prek medmrežja v skladu s predpisi,
ki urejajo pogoje, ki jih morajo izpolnjevati specializirane prodajalne za
promet z zdravili na drobno.
3. člen
Lekarna ali specializirana prodajalna, ki ima dovoljenje za
izdajanje zdravil prek medmrežja, na svoji spletni strani uporablja skupni
logotip v skladu z Izvedbeno uredbo Komisije (EU) št. 699/2014 z dne
24. junija 2014 o zasnovi skupnega logotipa za identifikacijo oseb, ki
ponujajo zdravila v prodajo javnosti na daljavo, ter o tehničnih, elektronskih
in kriptografskih zahtevah za preverjanje avtentičnosti (UL L št. 184 z dne
25. 6. 2014, str. 5), ki je določen v Prilogi I tega pravilnika.
4. člen
(1) Izdaja zdravil prek medmrežja se opravlja na podlagi
dovoljenja ministrstva, pristojnega za zdravje (v nadaljnjem besedilu:
ministrstvo).
(2) Ministrstvo o vlogi za izdajo dovoljenja za izdajo
zdravil prek medmrežja iz devetnajstega odstavka 126. člena zakona odloči v 30
dneh od prejema popolne vloge in izda dovoljenje za izdajo zdravil prek
medmrežja za dobo petih let oziroma do izteka veljavnosti odločbe o
verifikaciji lekarne oziroma dovoljenja za opravljanje dejavnosti
specializirane prodajalne za zdravila.
(3) Vlogi za izdajo dovoljenja za izdajo zdravil prek
medmrežja je priložena izjava o izpolnjevanju pogojev iz petnajstega odstavka
126. člena zakona, ki je v Prilogi II tega pravilnika.
(4) Lekarna ali specializirana prodajalna v 60 dneh pred
potekom dovoljenja za izdajo zdravil prek medmrežja vloži vlogo za ponovno
izdajo dovoljenja za izdajo zdravil prek medmrežja.
(5) Lekarna ali specializirana prodajalna ministrstvu v
petih delovnih dneh sporoči vsako spremembo pogojev iz petnajstega odstavka 126.
člena zakona in podatkov iz devetnajstega odstavka 126. člena zakona.
5. člen
(1) Ministrstvo ob izdaji dovoljenja za izdajo zdravil
prek medmrežja lekarni oziroma specializirani prodajalni dodeli geslo za
uporabo skupnega logotipa iz Priloge I tega pravilnika.
(2) Ob odvzemu dovoljenja za izdajo zdravil prek
medmrežja ministrstvo lekarni ali specializirani prodajalni prepove uporabo
skupnega logotipa in ji naloži njegov izbris iz njenega informacijskega
sistema.
PREHODNA IN KONČNA DOLOČBA
6. člen
(1) Lekarne in specializirane prodajalne, ki opravljajo
izdajo zdravil prek medmrežja, podajo vlogo za izdajo dovoljenja iz 4. člena
tega pravilnika najpozneje v šestih mesecih od uveljavitve tega pravilnika.
(2) Ne glede na drugi odstavek 4. člena tega pravilnika
ministrstvo o vlogah iz prejšnjega odstavka odloči v 60 dneh od prejema popolne
vloge 
7. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-43/2015
Ljubljana, dne 9. novembra 2015
EVA 2015-2711-0021
Milojka Kolar Celarc l. r.
Ministrica
za zdravje

Priloga I: Skupni
logotip za identifikacijo lekarn oziroma specializiranih prodajaln za
opravljanje izdajanja zdravil prek medmrežja ter o tehničnih, elektronskih in
kriptografskih zahtevah za preverjanje avtentičnosti
Priloga II: Vloga 
za izdajo dovoljenja za izdajo zdravil prek medmrežja