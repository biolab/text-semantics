1. člen
Ta uredba določa pogoje in postopek za dodelitev republiške
priznavalnine na področju kulture in vodenje razvida prejemnikov republiške
priznavalnine.
2. člen
Minister, pristojen za kulturo (v nadaljnjem besedilu:
minister), dodeli republiško priznavalnino upokojeni osebi na področju kulture,
ki je posebej pomembno prispevala k slovenski kulturi (v nadaljnjem besedilu:
predlagatelj), njena pokojnina pa ni ustrezna danemu prispevku. 
Republiška priznavalnina se lahko prizna tudi kot dodatek k
družinski pokojnini.
3. člen
Šteje se, da je predlagatelj s svojim minulim delom posebno
pomembno prispeval k slovenski kulturi, če je njegovo ustvarjalno oziroma
strokovno delo prepoznavno po izjemnem prispevku oziroma po profesionalnosti
intelektualnih storitev, za kar predloži: 
-       
dokazila o prejemu pomembnih domačih in tujih priznanj oziroma nagrad za
dosežke na kulturnem področju in 
-       
dokumentirane kritične odmeve strokovne javnosti oziroma enciklopedične
zapise oziroma vrednotenja v strokovni literaturi.
4. člen
Postopek za dodelitev republiške priznavalnine se začne na
predlog predlagatelja. 
Predlagatelj mora vlogi priložiti: 
-       
dokumentacijo o izpolnjevanju pogojev iz 3. člena te uredbe, 
-       
podatke o višini zadnje izplačane pokojnine pri Zavodu za pokojninsko in
invalidsko zavarovanje Slovenije in podatke o višini pokojnin v drugih državah
oziroma izjavo, da pokojnine v drugih državah ne prejema z izjavo o resničnosti
in točnosti podatkov,
-       
podatke oziroma listine, iz katerih so razvidni rojstni podatki in
podatki o prebivališču.
5. člen
Republiška priznavalnina je enaka razliki med zneskom 771,62
eura in višino predlagateljeve izplačevane pokojnine v Republiki Sloveniji in v
drugih državah. 
Znesek iz prejšnjega odstavka se letno uskladi s spremembo
pokojnin v Republiki Sloveniji. 
Prejemnik republiške priznavalnine je dolžan sporočiti
spremembe podatkov o izplačevani pokojnini v Republiki Sloveniji in v tujini v
15 dneh od nastanka dejstva, ki vpliva na določitev višine republiške
priznavalnine, ter nato vsako leto do konca januarja posredovati podatke o
izplačevanih pokojninah za preteklo leto. Na podlagi spremenjenih dejstev
minister ponovno odloči o upravičenosti do priznavalnine in njeni višini.
6. člen
O dodelitvi priznavalnine in njeni višini odloči minister z
odločbo, po posvetovanju s strokovno komisijo, imenovano na podlagi 20. člena
zakona o uresničevanju javnega interesa za kulturo.
7. člen
Republiško priznavalnino izplačuje Zavod za pokojninsko in
invalidsko zavarovanje Slovenije.
8. člen
Sredstva za republiško priznavalnino zagotavlja ministrstvo,
pristojno za kulturo (v nadaljnjem besedilu: ministrstvo) iz dela proračuna
Republike Slovenije, ki je namenjen kulturi.
9. člen
Ministrstvo vodi razvid prejemnikov republiške priznavalnine.
Razvid prejemnikov republiške priznavalnine je javna knjiga.
10. člen
V razvid se vpisujejo naslednji podatki: 
-       
zaporedna številka vpisa, 
-       
datum in številka odločbe, na podlagi katere je bila priznana pravica do
republiške priznavalnine, 
-       
ime in priimek prejemnika, 
-       
datum in kraj rojstva, 
-       
podatki o stalnem in začasnem prebivališču, 
-       
področje kulturne dejavnosti, 
-       
datum in številka odločbe o prenehanju pravice.
11. člen
Vpis v razvid se opravi, ko je odločba o dodelitvi pravice do
republiške priznavalnine dokončna.
12. člen
Uživalci republiške priznavalnine po dosedanjih predpisih se
vpišejo v razvid iz 10. člena te uredbe in obdržijo dodeljeno pravico.

Uredba o republiških priznavalninah na
področju kulture (Uradni list RS, št. 70/03) vsebuje naslednji končni določbi:
»13. člen
Z dnem uveljavitve te uredbe preneha veljati uredba o
republiških priznavalninah (Uradni list RS, št. 1/96, 68/96 in 96/02).
14. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah Uredbe o republiških
priznavalninah na področju kulture (Uradni list RS, št. 55/13) vsebuje naslednje prehodne in
končno določbo:
»PREHODNE IN KONČNA DOLOČBA
3. člen
Upravičenci, ki imajo ob uveljavitvi te uredbe že priznano
pravico do republiške priznavalnine po Uredbi o republiških priznavalninah na
področju kulture (Uradni list RS, št. 70/03), od 1. 1. 2013 do uveljavitve teh
sprememb ohranijo pravico v dodeljenem znesku. Z uveljavitvijo te uredbe se
višina priznavalnine uskladi z višino, določeno v 2. členu te uredbe. 
Upravičenci, ki imajo pravico do republiške priznavalnine
priznano po predpisih pred Uredbo o republiških priznavalninah na področju
kulture (Uradni list RS, št. 70/03), z uveljavitvijo te uredbe obdržijo pravico
v dodeljenem znesku.
4. člen
Postopki za dodelitev republiške priznavalnine, o katerih
pred uveljavitvijo te uredbe še ni bilo odločeno z odločbo, se dokončajo po
določbah te uredbe.
5. člen
Ta sprememba začne veljati osmi dan po objavi v Uradnem listu
Republike Slovenije.«.