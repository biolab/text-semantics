I. SPLOŠNA DOLOČBA
1. člen
(vsebina uredbe)
(1) S to uredbo se ureja organizacija in delovanje
opazovalnega omrežja, državnega, regijskih in območnih centrov za obveščanje
ter alarmiranje, ki sestavljajo sistem opazovanja, obveščanja in alarmiranja. 
(2) V sistemu opazovanja, obveščanja in alarmiranja iz
prejšnjega odstavka se uporabljajo javni elektronski komunikacijski sistemi in
avtonomen sistem elektronskih komunikacij za vodenje ter izvajanje zaščite,
reševanja in pomoči ter drugih operativnih nalog varstva pred naravnimi in
drugimi nesrečami, ki ga organizira ministrstvo, pristojno za varstvo pred
naravnimi in drugimi nesrečami.
II. OPAZOVALNO OMREŽJE IN SPOROČANJE PODATKOV
2. člen
(dolžnost sporočanja podatkov)
Vsakdo, ki opazi, zve, povzroči ali ga neposredno ogrozi
naravna ali druga nesreča oziroma drug pojav ali dogodek, pomemben za varstvo
pred naravnimi in drugimi nesrečami, mora v skladu z zakonom o tem takoj
obvestiti pristojni center za obveščanje Uprave Republike Slovenije za zaščito
in reševanje Ministrstva za obrambo (v nadaljnjem besedilu: center za
obveščanje) na telefonsko številko 112 za klic v sili, po telefaksu,
elektronski pošti ali drugih elektronskih komunikacijah. Zlasti pa morajo
podatke, pomembne za varstvo pred naravnimi in drugimi nesrečami, sporočati v
skladu z Zakonom o varstvu pred naravnimi in drugimi nesrečami brezplačno in
brez odlašanja: 
1.     
ministrstva in organi v sestavi, ki se ukvarjajo v okviru neprekinjeno
delujočih stalnih ali dežurnih služb z opazovanjem meteoroloških, hidroloških,
seizmoloških, radioloških, ekoloških, zdravstvenih in drugih razmer, podatke o
teh opazovanjih, podatke o naravnih in drugih pojavih, ki so ali lahko
povzročijo naravno ali drugo nesrečo oziroma ogroženost, vključno z napovedmi
meteoroloških in hidroloških razmer ter opozorili in nujnimi obvestili v zvezi
z opazovanjem dogajanj in razmer, ki so pomembne za varstvo pred naravnimi in
drugimi nesrečami; 
2.     
ministrstva oziroma organi v sestavi ter gospodarske družbe, ki
opravljajo nadzor zračnega prostora ter kontrolo letalskega prometa oziroma
nadzor in kontrolo prometa na morju, podatke o teh opazovanjih, ki so pomembni
za varstvo pred naravnimi in drugimi nesrečami; 
3.     
Direkcija Republike Slovenije za ceste, Prometno informacijski center
pri DARS, d.d., podjetja za vzdrževanje cest podatke o prevoznosti cest na
območju države, zlasti podatke o stanju in motnjah ali ovirah prevoznosti cest
zaradi naravnih in drugih nesreč ter pojavov ali dogodkov, ki vplivajo na
prevoznost cest; 
4.     
Policija preko operativno komunikacijskih centrov podatke o: 
- 
naravnih in drugih nesrečah, za katere zve oziroma o katerih je
obveščena, zlasti pa o tistih, pri katerih je potrebna pomoč gasilcev, službe
nujne pomoči in drugih reševalcev; 
- 
vzrokih povzročitve požarov in eksplozij; 
- 
delovnih nesrečah, iskanju pogrešanih oseb, nesrečah pri športnih,
rekreativnih oziroma aktivnostih v prostem času, pri katerih je potrebna pomoč
službe nujne medicinske pomoči ali drugih reševalcev; 
- 
prevoznosti cest; 
5.     
Uprava Republike Slovenije za pomorstvo podatke o pojavih ali dogodkih,
pomembnih za varstvo pred nesrečami na vodi in v vodi, zlasti podatke o
nesrečah ljudi in plovil ter o drugih nesrečah na morju, vključno z nenadnim
onesnaženjem morja; 
6.     
Zavod za gozdove Slovenije, podatke o požarih v naravi, epifitijah,
epifitocijah in kalamitetah ter o drugih nesrečah in pojavih, ki so prizadeli
gozdove; 
7.     
Veterinarska uprava Republike Slovenije podatke o živalskih epidemijah,
zoonozah in nalezljivih boleznih; 
8.     
Fitosanitarna uprava Republike Slovenije podatke o epifitijah; 
9.     
Gorska reševalna zveza Slovenije, gorski reševalci, planinci, planinska
društva, planinske postojanke in Planinska zveza Slovenije podatke o nesrečah
in drugih pojavih v gorah, ki so pomembni za varstvo pred nesrečami v gorah; 
10.  
Jamarska reševalna služba, jamarji, Jamarska zveza Slovenije, jamarska
in naravoslovna društva ter turistične organizacije, ki se ukvarjajo s
turistično dejavnostjo v jamah, podatke o nesrečah in drugih pojavih v jamah,
ki so pomembni za varstvo pred nesrečami v jamah; 
11.  
gozdnogospodarska, cestna, vodnogospodarska in železniška podjetja in
organizacije, podatke o snežnih in zemeljskih plazovih, usadih, skalnih podorih
ter prodnih zasipih prometnic; 
12.  
gasilske organizacije, lastniki in upravljavci gozdov, lastniki in
upravljavci industrijskih, poslovnih, stanovanjskih in drugih objektov,
gospodarske družbe, zavodi in druge organizacije, družbe za varovanje
premoženja ali odgovorne osebe, pristojne za izvajanje ukrepov varstva pred požarom,
ter druge pravne in fizične osebe podatke o požarih in eksplozijah ter drugih
pojavih, ki so pomembni za nastanek in širitev požara; 
13.  
gospodarske družbe, zavodi in druge organizacije glede na dejavnost, ki
jo opravljajo, podatke o: 
- 
prekoračitvah mejnih vrednosti onesnaževanja tal, vode in zraka (emisije
in imisije); 
- 
rudniških nesrečah in drugih pojavih, pomembnih za varstvo pred
nesrečami v rudnikih; 
- 
onesnaževanju, nesrečah ter drugih pojavih, pomembnih za varstvo pred
naravnimi in drugimi nesrečami na rekah, jezerih, vodnih zbiralnikih in na
morju; 
- 
nevarnostih in nesrečah z nevarnimi snovmi ter drugih pojavih v delovnem
procesu, ki lahko povzročijo nesrečo z nevarnimi snovmi oziroma ekološko
nesrečo; 
- 
nevarnostih, nesrečah in drugih pojavih v zvezi z javnim prevozom oseb
in blaga v cestnem, železniškem, pomorskem in zračnem prometu; 
- 
nevarnostih, nesrečah in drugih pojavih, ki ogrožajo kulturno dediščino;
- 
motnjah, omejitvah in prekinitvah oskrbe s pitno vodo ter o drugih
pojavih, ki so pomembni za nemoteno oskrbo s pitno vodo; 
- 
motnjah, omejitvah in prekinitvah oskrbe z električno energijo oziroma z
energetskim plinom; 
- 
okvari naročniškega kabla za več kot 100 naročnikov, izpadu telefonske
centrale za več kot 200 naročnikov, izpadih prenosnih sistemov za medkrajevno
povezavo, izpadih mednarodne telefonske centrale ter o predvidenih motnjah in
izpadih javnih telefonskih in drugih elektronskih komunikacij, daljših od 30
minut; 
- 
pojavih in stanjih na področju javne higiene pomembnih za varstvo pred naravnimi
in drugimi nesrečami; 
14.  
upravljavci smučišč podatke o nesrečah na smučiščih predvsem tistih, pri
katerih je potrebna pomoč službe nujne medicinske pomoči ali drugih reševalcev,
ter o okvarah žičniških naprav, zaradi katerih so ogroženi ljudje in je
potrebna pomoč reševalcev; 
15.  
upravljavci letališč in luk podatke o zaporah letališč, pristanišč in
luk zaradi naravnih in drugih nesreč ali pojavov; 
16.  
gospodarske družbe, zavodi in druge organizacije podatke o delovnih
nesrečah, če je potrebna pomoč gasilcev, nujne medicinske pomoči ali drugih
reševalcev oziroma je ogroženo okolje; 
17.  
občine podatke o nevarnostih, naravnih in drugih nesrečah, ki so jih
prizadele oziroma ogrozile; 
18.  
vodje reševalnih intervencij, gasilski poveljniki, poveljniki Civilne
zaščite in drugi organi vodenja predpisane podatke o intervencijah oziroma
izvajalci posameznih nalog zaščite, reševanja in pomoči druge predpisane
podatke.
3. člen
(obveznosti poročevalcev)
(1) Poročevalci iz prejšnjega člena morajo v informacijah o
nevarnosti ali nesreči, ki jo posredujejo centru za obveščanje, navesti podatke
o vrsti, času in kraju nevarnosti ali nesreče, dejanskih in nadaljnjih možnih
posledicah ter o sprejetih oziroma izvedenih zaščitnih in drugih ukrepih.
Poročevalci, ki upravljajo meteorološke, hidrološke, radiološke ali druge
opazovalne sisteme, morajo podatke o pojavih, ki lahko ogrozijo prebivalstvo,
premoženje ali okolje, brez odlašanja posredovati centrom za obveščanje kot
nujno opozorilo. Poročila o motnjah, omejitvah in prekinitvah oskrbe s pitno
vodo, električno energijo in energetskim plinom ter javnih elektronskih
komunikacij morajo obsegati tudi podatke o trajanju motenj, omejitev in
prekinitev ter napotke uporabnikom. Podatke morajo poročevalci sproti
dopolnjevati. 
(2) Poročanje vodij intervencij, poveljujočih enotam ali
službam za zaščito, reševanje in pomoč, gasilskih poveljnikov, poveljnikov
Civilne zaščite, pooblaščenih oseb občin, gospodarskih družb, zavodov in drugih
organizacij v zvezi z nesrečami in intervencijami podrobneje predpiše minister,
pristojen za varstvo pred naravnimi in drugimi nesrečami.
4. člen
(poročanje ministrstev in drugih organov ter organizacij)
(1) Ministrstva, Agencija Republike Slovenije za okolje,
Veterinarska uprava Republike Slovenije, Fitosanitarna uprava Republike
Slovenije ter drugi organi v sestavi ministrstev, Zavod za gozdove Slovenije,
in Prometno informacijski center DARS, d.d., morajo podatke iz 2. člena te
uredbe sporočati Centru za obveščanje Republike Slovenije v sestavi Uprave
Republike Slovenije za zaščito in reševanje Ministrstva za obrambo (v
nadaljnjem besedilu: Center za obveščanje Republike Slovenije). Uprava
Republike Slovenije za pomorstvo, Telekom Slovenije, ELES Elektro Slovenije,
p.o. ter drugi organi, organizacije in službe ter posamezniki iz 2. člena te
uredbe sporočajo podatke iz svoje pristojnosti pristojnim regijskim centrom za
obveščanje na telefonsko številko 112. 
(2) Ministrstva in organi v sestavi, gospodarske družbe,
zavodi in druge organizacije iz 2. člena te uredbe, ki so izvajalci nalog,
določenih z državnimi načrti zaščite in reševanja, morajo Centru za obveščanje
Republike Slovenije tekoče sporočati podatke o kontaktnih, odgovornih in
pristojnih osebah za posredovanje z načrti določenih podatkov ali nalog. 
(3) Gospodarske družbe, zavodi in druge organizacije iz 2.
člena te uredbe, ki so izvajalci nalog, določenih z regijskimi ali občinskimi
načrti zaščite in reševanja, morajo tekoče sporočati pristojnemu regijskemu
centru za obveščanje podatke o kontaktnih, odgovornih in pristojnih osebah za
posredovanje z načrti določenih podatkov ali nalog. 
(4) Ministrstva in organi v sestavi morajo Centru za
obveščanje Republike Slovenije tekoče pošiljati za potrebe regijskih centrov za
obveščanje tudi podatke o kontaktnih osebah ter dosegljivosti dežurnih in
inšpekcijskih služb iz njihove pristojnosti, ki so pomembne za varstvo pred
naravnimi in drugimi nesrečami. Uprava Republike Slovenije za zaščito in
reševanje spremlja in po potrebi usklajuje sporočanje podatkov iz prvega, drugega
in prejšnjega odstavka z ministrstvi in organi v sestavi, občinami,
gospodarskimi družbami, zavodi in drugimi organizacijami.
III. CENTRI ZA OBVEŠČANJE
5. člen
(centri za obveščanje)
(1) Operativne-komunikacijske naloge opazovanja, obveščanja,
aktiviranja in alarmiranja ob naravnih in drugih nesrečah ter drugih pojavih
ali dogodkih, pomembnih za varstvo pred naravnimi in drugimi nesrečami v
državi, opravlja Center za obveščanje Republike Slovenije. 
(2) Operativne-komunikacijske naloge sprejema klicev v sili
na številko 112, opazovanja, obveščanja, aktiviranja in alarmiranja ob
nevarnostih, naravnih in drugih nesrečah ter drugih pojavih oziroma dogodkih,
pomembnih za varstvo pred naravnimi in drugimi nesrečami v posamezni regiji,
opravljajo regijski centri za obveščanje Brežice, Celje, Koper, Kranj,
Ljubljana, Maribor, Murska Sobota, Nova Gorica, Novo mesto, Postojna, Ptuj,
Slovenj Gradec in Trbovlje. 
(3) Center za obveščanje Republike Slovenije in regijski
centri za obveščanje delujejo nepretrgoma 24 ur na dan. 
(4) Območne centre za obveščanje organizira Uprava Republike
Slovenije za zaščito in reševanje na območjih, ki predstavljajo zaokrožene
geografske, urbane ali druge celote in na katerih regijski centri za obveščanje
ne morejo opraviti vseh operativno komunikacijskih nalog ob naravnih in drugih
nesrečah ter v vojni. Območni centri za obveščanje se aktivirajo v skladu z
zakonom, če tako odloči minister, pristojen za varstvo pred naravnimi in
drugimi nesrečami, oziroma poveljnik Civilne zaščite Republike Slovenije.
6. člen
(delovanje centrov za obveščanje)
(1) V Centru za obveščanje Republike Slovenije, v regijskih
in območnih centrih za obveščanje se morajo snemati vsi telefonski klici,
vključno s klici na telefonsko številko 112 in sistema radijskih in drugih zvez
v avtonomnem sistemu elektronskih komunikacij za vodenje in izvajanje zaščite,
reševanja in pomoči. Vstop v centre za obveščanje imajo samo pooblaščene osebe.
(2) Minister, pristojen za varstvo pred naravnimi in drugimi
nesrečami, določi območje dela posameznega centra za obveščanje ter uredi način
in postopek za uporabo snemalnih naprav v centrih za obveščanje.
7. člen
(naloge državnega centra za obveščanje)
(1) Center za obveščanje Republike Slovenije: 
-       
zbira, obdeluje in posreduje podatke o naravnih in drugih nesrečah ter
drugih pojavih in dogodkih, pomembnih za varstvo pred nesrečami na območju
države; 
-       
spremlja in po potrebi zbira ali obdeluje podatke o opazovanjih
meteoroloških, hidroloških, seizmoloških, radioloških, ekoloških, zdravstvenih,
prometnih, prevoznih in drugih razmer preko opazovalnih omrežij in sistemov,
podatkov pristojnih organov in služb ter na podlagi sporočil organov in služb,
ki opravljajo ta opazovanja; 
-       
organizira in vzdržuje zbirke podatkov o naravnih in drugih nesrečah ter
o intervencijah sil za zaščito, reševanje in pomoč; 
-       
sodeluje pri vzdrževanju enotne podatkovne baze o silah in sredstvih za
zaščito, reševanje in pomoč in drugih enotah, organih in službah; 
-       
obvešča pristojne državne in druge organe vključno z inšpekcijami o
nevarnostih naravnih in drugih nesreč ter o drugih pojavih in dogodkih,
pomembnih za varstvo pred temi nesrečami, v skladu z državnimi načrti zaščite
in reševanja; 
-       
obvešča regijske centre za obveščanje o nevarnostih naravnih in drugih
nesreč in odločitvah pristojnih državnih organov ter jim zagotavlja dostop in
uporabo razpoložljivih zbirk podatkov v skladu z zakonom; 
-       
izvaja alarmiranje ob nevarnostih na ogroženih območjih v skladu z
državnimi načrti zaščite in reševanja in odločitvami pristojnih oseb; 
-       
aktivira državne sile za zaščito, reševanje in pomoč v skladu z načrti
zaščite in reševanja ter odločitvami poveljnika Civilne zaščite Republike
Slovenije; 
-       
posreduje pri zagotavljanju logistične in druge podpore državnim silam
za zaščito, reševanje in pomoč med intervencijo; 
-       
sprejema in posreduje sporočila v zvezi z naravnimi in drugimi nesrečami
kontaktnim organom in službam na območju države oziroma drugih držav in
mednarodnih organizacij v skladu z načrti zaščite in reševanja in mednarodnimi
pogodbami; 
-       
zagotavlja komunikacijsko in informacijsko podporo poveljniku Civilne
zaščite Republike Slovenije, Štabu Civilne zaščite Republike Slovenije in
strokovnim službam Uprave Republike Slovenije za zaščito in reševanje; 
-       
pripravlja in posreduje dnevne, izredne, obdobne in letne informativne
biltene o naravnih in drugih nesrečah; 
-       
v sodelovanju z regijskimi centri za obveščanje pripravlja standardne
operativne postopke za delo Centra za obveščanje Republike Slovenije in
regijskih centrov za obveščanje ob večjih nesrečah oziroma ob nesrečah, za
katere so izdelani državni ali regijski načrti zaščite in reševanja, ter
izdeluje načrt delovanja Centra za obveščanje Republike Slovenije na drugi
lokaciji; 
-       
sodeluje pri oblikovanju in vzdrževanju spletnih strani Uprave Republike
Slovenije za zaščito in reševanje; 
-       
opravlja druge naloge v skladu z odločitvami generalnega direktorja
Uprave Republike Slovenije za zaščito in reševanje. 
(2) Center za obveščanje Republike Slovenije posreduje
oziroma izmenjuje podatke iz prejšnjega odstavka oziroma druge podatke o
nevarnosti nastanka oziroma o nastalih naravnih in drugih nesrečah, potrebne za
usklajeno in pravočasno delovanje različnih sil za zaščito, reševanje in pomoč,
Policije ter Slovenske vojske, z Operativno komunikacijskim centrom Generalne
policijske uprave, Poveljniškim operativnim centrom Slovenske vojske, Prometnim
informacijskim centrom pri DARS, d.d., in z Nacionalnim centrom za krizno
upravljanje.
8. člen
(naloge regijskih centrov za obveščanje)
(1) Regijski centri za obveščanje: 
-       
sprejemajo klice v sili in druge klice na klicno številko 112 ter
ukrepajo ob teh klicih, vključno z usklajevanjem manj zahtevnih intervencij; 
-       
opravljajo dispečersko službo oziroma posredujejo klice za pomoč
gasilcev, gorske reševalne službe, jamarske reševalne službe, podvodne
reševalne službe, Civilne zaščite in drugih reševalcev na področju varstva pred
naravnimi in drugimi nesrečami; 
-       
posredujejo klice za pomoč službe nujne medicinske pomoči; 
-       
posredujejo klice za veterinarsko pomoč veterinarjem - koncesionarjem in
drugim službam, pristojnim za veterinarsko pomoč; 
-       
zbirajo, obdelujejo in posredujejo podatke o naravnih in drugih nesrečah
ter drugih pojavih in dogodkih, pomembnih za varstvo pred temi nesrečami; 
-       
sodelujejo pri vzdrževanju enotne podatkovne baze o silah in sredstvih
za zaščito, reševanje in pomoč in drugih enotah, organih in službah; 
-       
spremljajo in po potrebi zbirajo in obdelujejo opazovanja meteoroloških,
hidroloških, seizmoloških, radioloških, ekoloških, zdravstvenih, prometnih ali
prevoznih in drugih razmer preko opazovalnih omrežij ali sistemov, javno
dostopnih podatkov pristojnih organov in služb ter na podlagi prispelih
sporočil organov in služb, ki opravljajo ta opazovanja; 
-       
izvajajo obveščanje pristojnih državnih, regijskih in občinskih organov,
organizacij in služb, pomembnih za varstvo pred naravnimi in drugimi nesrečami
v regiji vključno z inšpekcijskimi službami, o nevarnostih naravnih in drugih
nesreč ter o drugih pojavih ali dogodkih, pomembnih za varstvo pred temi
nesrečami, v skladu z regijskimi in občinskimi načrti zaščite in reševanja; 
-       
sodelujejo pri vzdrževanju zbirk podatkov o naravnih in drugih nesrečah,
njihovih posledicah ter o intervencijah sil za zaščito, reševanje in pomoč; 
-       
obveščajo območne centre za obveščanje o nevarnostih in odločitvah
pristojnih državnih organov v regiji, kadar delujejo, ter jim zagotavljajo
dostop in uporabo razpoložljivih zbirk podatkov v skladu z zakonom; 
-       
izvajajo alarmiranje ob nevarnostih na ogroženih območjih skladno z
državnimi, regijskimi in občinskimi načrti zaščite in reševanja oziroma
odločitvami pristojnih oseb; 
-       
upravljajo sistem radijskih zvez in sistem osebnega klica za potrebe
zaščite, reševanja in pomoči v avtonomnem sistemu elektronskih komunikacij; 
-       
posredujejo pri zagotavljanju logistične in druge podpore silam za
zaščito, reševanje in pomoč med intervencijo; 
-       
aktivirajo enote in službe Civilne zaščite in druge sile za zaščito,
reševanje in pomoč, ki jih organizirajo državni organi na regijski ravni,
skladno z državnimi načrti zaščite in reševanja ter odločitvami poveljnika
Civilne zaščite Republike Slovenije; 
-       
aktivirajo regijske enote in službe Civilne zaščite ter druge sile za
zaščito, reševanje in pomoč v regiji ali vodstva teh enot in sil v skladu s
regijskimi načrti zaščite in reševanja ter odločitvami regijskega poveljnika
Civilne zaščite; 
-       
aktivirajo gasilske enote, enote ter službe društev in drugih nevladnih
organizacij ter druge sile za zaščito, reševanje in pomoč, preko osebnega klica,
elektronskih komunikacij, s sirenami oziroma na druge načine v skladu z
občinskimi načrti zaščite, reševanja in pomoči oziroma načrtom obveščanja in
aktiviranja gasilskih enot ter odločitvami občinskega poveljnika Civilne
zaščite; 
-       
zagotavljajo komunikacijsko in informacijsko podporo regijskemu
poveljniku Civilne zaščite, regijskemu štabu Civilne zaščite in izpostavi
Uprave Republike Slovenije za zaščito in reševanje; 
-       
sprejemajo in pošiljajo sporočila o naravnih in drugih nesrečah na
obmejnem območju kontaktnim organom in službam sosednjih držav, če je tako
določeno z dvostranskimi sporazumi ali drugimi mednarodnimi akti; 
-       
pripravljajo in posredujejo dnevne in izredne informativne biltene o
naravnih in drugih nesrečah v regiji; 
-       
sodelujejo pri pripravi standardnih operativnih postopkov za delovanje
regijskih centrov za obveščanje ob večjih nesrečah oziroma ob nesrečah, za
katere so izdelani državni ali regijski načrti zaščite in reševanja, z vidika
upoštevanja posebnih razmer ali zahtev v določeni regiji ter izdelujejo načrte
delovanja regijskih centrov za obveščanje na drugi lokaciji; 
-       
v skladu z odločitvami generalnega direktorja Uprave Republike Slovenije
za zaščito in reševanje spremljajo ali nadzorujejo alarmne ali podobne sisteme,
ki zagotavljajo pravočasno in varno ravnanje ogroženih prebivalcev, če bi
nastala neposredna ogroženost ali nesreča, zaradi katere so bili ti sistemi
vzpostavljeni, ter opravljajo druge naloge. 
(2) Regijski centri za obveščanje posredujejo oziroma
izmenjujejo podatke iz prejšnjega odstavka oziroma druge podatke o nevarnosti
nastanka ali o nastalih naravnih in drugih nesrečah, potrebne za usklajeno in
pravočasno delovanje različnih sil za zaščito, reševanje in pomoč, Policije ter
Slovenske vojske, z operativno komunikacijskimi centri policijskih uprav.
9. člen
(naloge območnih centrov za obveščanje)
Območni centri za obveščanje, kadar delujejo: 
-       
zbirajo in posredujejo podatke o naravnih in drugih nesrečah ter drugih
pojavih in dogodkih, pomembnih za varstvo pred temi nesrečami, pristojnemu
regijskemu centru za obveščanje; 
-       
izvajajo obveščanje pristojnih organov in oseb v občinah, enot in služb
za zaščito reševanje in pomoč, inšpekcij, gospodarskih družb zavodov in drugih
organizacij na njihovem območju, v skladu z občinskimi načrti zaščite in
reševanja ter načrti gospodarskih družb, zavodov in drugih organizacij; 
-       
aktivirajo in v okviru možnosti usklajujejo aktivnosti občinskih enot in
služb Civilne zaščite ter drugih sil za zaščito, reševanje in pomoč v skladu z
občinskimi načrti zaščite in reševanja ter odločitvami pristojnih poveljnikov
Civilne zaščite; 
-       
zagotavljajo komunikacijsko in informacijsko podporo poveljnikom in
štabom Civilne zaščite občin; 
-       
posredujejo pri zagotavljanju logistične in druge podpore silam za
zaščito, reševanje in pomoč med intervencijo; 
-       
opravljajo druge naloge v skladu z odločitvami pristojnih poveljnikov
Civilne zaščite.
IV. ALARMIRANJE
10. člen
(javni sistem alarmiranja)
(1) Alarmiranje prebivalstva se izvaja kot enoten sistem
javnega alarmiranja v okviru avtonomnega informacijsko komunikacijskega sistema
za vodenje in izvajanje zaščite, reševanja in pomoči. Organizira ga Uprava
Republike Slovenije za zaščito in reševanje tako, da ga je mogoče upravljati in
prebivalstvo alarmirati na lokalni, regijski ali državni ravni. 
(2) Alarmiranje izvajajo Center za obveščanje Republike
Slovenije, regijski centri za obveščanje, pristojne službe v gospodarskih
družbah, zavodih in drugih organizacijah ter gasilske organizacije v skladu s
to uredbo. 
(3) Alarmiranje zaposlenih in okoliškega prebivalstva, ne
glede na prejšnji odstavek, izvajajo tudi pristojne službe gospodarskih družb,
zavodov in drugih organizacij, ki v delovnem procesu uporabljajo, proizvajajo,
prevažajo ali skladiščijo nevarne snovi, nafto in njene derivate ter energetske
pline in opravljajo dejavnost, ki predstavlja nevarnost za nastanek nesreče, ki
lahko ogrozi okoliško prebivalstvo, in morajo zato v skladu s predpisi zgraditi
alarmne naprave in jih povezati v sistem javnega alarmiranja.
11. člen
(znaki za alarmiranje)
(1) Znaki za alarmiranje so: 
-       
opozorilo (svarilo) na nevarnost: enoličen zvok sirene, ki traja dve
minuti; 
-       
preplah oziroma neposredna nevarnost: zavijajoč zvok sirene, ki traja
eno minuto; 
-       
prenehanje nevarnosti: enoličen zvok sirene, ki traja 30 sekund; 
-       
preizkus siren: enoličen zvok sirene, ki je enak znaku za prenehanje
nevarnosti. 
(2) Uprava Republike Slovenije za zaščito in reševanje lahko
poleg znakov iz prejšnjega odstavka za določeno nevarnost izjemoma določi
poseben znak za alarmiranje, če je potrebno ob določeni nevarnosti takojšnje
ali specifično ravnanje prebivalstva na določenem območju. 
(3) Grafični prikaz znakov za alarmiranje iz prvega odstavka
tega člena je v prilogi te uredbe in je njen sestavni del. 
(4) Znakov za alarmiranje se ne sme uporabljati za druge
namene, kot so določeni s to uredbo.
12. člen
(uporaba in pomen alarmnih znakov)
(1) O alarmiranju oziroma uporabi znakov za alarmiranje iz
prve, druge in tretje alinee prvega odstavka prejšnjega člena odločajo Vlada
Republike Slovenije, minister, pristojen za varstvo pred naravnimi in drugimi
nesrečami, župan, državni, regijski ali občinski poveljniki Civilne zaščite ali
njihovi namestniki, generalni direktor Uprave Republike Slovenije za zaščito in
reševanje ali njegov namestnik ter predstojniki izpostav Uprave Republike
Slovenije za zaščito in reševanje ali predstojnik občinske službe, pristojne za
varstvo pred naravnimi in drugimi nesrečami. O alarmiranju lahko odločajo tudi
druge osebe, če jih pooblasti Vlada Republike Slovenije ali župan. 
(2) Znak za opozorilo na nevarnost se lahko uporabi za
napoved bližajoče se nevarnosti naravne in druge nesreče. Center za obveščanje
Republike Slovenije oziroma pristojni regijski center za obveščanje mora takoj
po tem znaku po radiu, televiziji in na druge predvidene načine prebivalce na
ogroženem območju obvestiti o nevarnosti ter jim posredovati napotke za
ravnanje oziroma osebno in vzajemno zaščito v skladu z načrti zaščite in
reševanja in odločitvami Vlade Republike Slovenije, župana, pristojnih
poveljnikov Civilne zaščite ali njihovih namestnikov, Uprave Republike
Slovenije za zaščito in reševanje ali izpostav Uprave Republike Slovenije za
zaščito in reševanje oziroma občinske službe, pristojne za varstvo pred naravnimi
in drugimi nesrečami. 
(3) Znak za preplah oziroma neposredno nevarnost se lahko
uporabi ob nevarnosti poplave, radiološki in kemični nevarnosti, večjem požaru,
nevarnosti vojaškega napada ter ob drugi nevarnosti, ki neposredno ogroža
življenje ali zdravje ljudi, živali, premoženje in kulturno dediščino v
posameznem naselju ali na širšem poseljenem območju. Znak za preplah oziroma
neposredno nevarnost se uporabi kot gasilski znak pod pogoji in na način,
določen s to uredbo, tudi za aktiviranje gasilcev na določenih območjih države.
Center za obveščanje Republike Slovenije oziroma pristojni regijski center za
obveščanje mora takoj po tem znaku po radiu, televiziji in na druge predvidene
načine prebivalce na ogroženem območju obvestiti o nevarnosti ter jim posredovati
napotke za osebno in vzajemno zaščito v skladu z načrti zaščite in reševanja in
odločitvami Vlade Republike Slovenije, župana, pristojnih poveljnikov Civilne
zaščite ali njihovih namestnikov, Uprave Republike Slovenije za zaščito in
reševanje in njenih izpostav ali občinske službe, pristojne za varstvo pred
naravnimi in drugimi nesrečami. 
(4) Obvestila o nevarnosti oziroma neposredni nevarnosti iz
prejšnjih dveh odstavkov ter konkretne napotke za ravnanje oziroma osebno in
vzajemno zaščito v zvezi s konkretno nevarnostjo ali nesrečo pripravijo in
centru za obveščanje posredujejo Vlada Republike Slovenije, župan, pristojni
poveljniki Civilne zaščite ali njihovi namestniki, Uprava Republike Slovenije
za zaščito in reševanje ali njene izpostave oziroma občinske službe, pristojne
za varstvo pred naravnimi in drugimi nesrečami. Splošni napotki za ravnanje
oziroma osebno in vzajemno zaščito za določene nevarnosti in nesreče, ki jih
potrdi generalni direktor Uprave Republike Slovenije za zaščito in reševanje,
in napotki, ki so del načrtov zaščite in reševanja države, regije ali občine,
so lahko pripravljeni tudi vnaprej. 
(5) Znak za prenehanje nevarnosti se po odločitvi pristojnih
oseb in organov iz prvega odstavka tega člena obvezno uporabi po prenehanju
nevarnosti, zaradi katere je bil dan znak za preplah oziroma neposredno
nevarnost. 
(6) Znak za preizkus siren se uporabi vsako prvo soboto v
mesecu ob 12. uri. Izvedejo ga centri za obveščanje kot redni preizkus sistema
javnega alarmiranja, za katerega ni potrebna odločitev ali soglasje pristojnih
ali pooblaščenih oseb. 
(7) Zahteva za alarmiranje, ki jo prejmejo centri za
obveščanje, mora vedno, po možnosti v pisni obliki, vsebovati tudi besedilo, ki
ga center za obveščanje po alarmiranju posreduje javnosti preko sredstev
javnega obveščanja.
13. člen
(alarmiranje v gospodarskih družbah)
(1) Znak za preplah oziroma neposredno nevarnost uporabi
pristojna služba gospodarske družbe, zavoda in druge organizacije, ki v
delovnem procesu uporablja, proizvaja, prevaža ali skladišči nevarne snovi,
nafto in njene derivate ter energetske pline in opravlja dejavnost, ki
predstavlja nevarnost za nastanek nesreče, v kateri je prišlo do večje nesreče,
ki ogrozi zaposlene in okoliško prebivalstvo. O tem mora brez odlašanja
obvestiti pristojni regijski center za obveščanje in mu posredovati napotke za
ravnanje prebivalstva glede na vrsto in obseg nesreče. 
(2) Znak za preplah oziroma neposredno nevarnost lahko
uporabi ne glede na prejšnji odstavek tudi pristojna služba gospodarske družbe,
zavoda ali druge organizacije, v kateri je prišlo do večjega požara ali druge
večje nesreče, vendar mora o tem brez odlašanja obvestiti pristojni regijski
center za obveščanje in mu posredovati napotke za ravnanje prebivalstva.
14. člen
(uporaba gasilskega znaka za aktiviranje gasilcev)
(1) Občina v načrtih zaščite in reševanja oziroma načrtih
obveščanja in aktiviranja gasilskih enot lahko določi, da se aktivirajo
gasilske enote na določenih območjih z uporabo znaka za preplah oziroma neposredno
nevarnost kot gasilskega znaka preko siren javnega alarmiranja. Tak način
aktiviranja gasilskih enot ni dovoljen v velikih mestnih središčih, na območju
večjih objektov javnega zdravstva, zdravilišč ali letovišč. Minister, pristojen
za varstvo pred naravnimi in drugimi nesrečami, na predlog Gasilske zveze
Slovenije določi po predhodnem soglasju županov, katere gasilske enote se v
skladu s tem členom lahko aktivirajo tudi z uporabo znaka za preplah oziroma
neposredno nevarnost. 
(2) Aktiviranje gasilskih enot z uporabo znaka za preplah
oziroma neposredno nevarnost preko siren javnega alarmiranja izvaja pristojni
regijski center za obveščanje, lahko pa sireno sproži tudi gasilska enota sama
za samoaktiviranje, vendar mora o tem brez odlašanja obvestiti pristojni
regijski center za obveščanje. Regijski center za obveščanje mora takoj po
uporabi znaka za preplah oziroma neposredno nevarnost obvestiti javnost oziroma
sredstva javnega obveščanja na območju, kjer je bil uporabljen znak za
alarmiranje, o razlogih za alarmiranje.
15. člen
(uporaba znakov za alarmiranje za vaje)
Znaki za alarmiranje se lahko uporabljajo tudi ob načrtovanih
in večjih vajah zaščite, reševanja in pomoč. Organizator vaje mora pisni
zahtevek za uporabo znakov za alarmiranje skupno z načrtom vaje in pisnim
soglasjem župana oziroma oseb, ki jih pooblasti, predložiti v soglasje Upravi
Republike Slovenije za zaščito in reševanje najmanj en delovni dan pred vajo.
Organizator vaje je dolžan pred vajo in neposredno po pričetku vaje o uporabi siren
javnega alarmiranja obvestiti sredstva javnega obveščanja in lokalno
prebivalstvo na krajevno običajen način. Soglasje Uprave Republike Slovenije za
zaščito in reševanje je potrebno pridobiti tudi za nenapovedane vaje, če se
uporabi za izvedbo teh vaj znake za alarmiranje.
16. člen
(alarmiranje na območju cele države ali delu države)
(1) Proženje siren na območju celotne države, na območju dveh
ali večih regij oziroma večjem delu države izvaja Center za obveščanje
Republike Slovenije. Če zaradi tehničnih ali drugih vzrokov proženje siren iz
Centra za obveščanje Republike Slovenije ni možno, ga v koordinaciji z njim na
svojem območju izvedejo regijski centri za obveščanje. 
(2) Center za obveščanje Republike Slovenije v primerih iz
prejšnjega odstavka posreduje informacije o nevarnosti oziroma nesreči in
napotke prebivalcem preko prvega in drugega programa Radia Slovenija in
Televizije Slovenija, v skladu z usmeritvami oziroma odobritvijo oseb iz prvega
odstavka 12. člena te uredbe. Obenem pa iste napotke posreduje tudi regijskim
centrom za obveščanje, da obvestijo regijske radijske ali televizijske postaje.
17. člen
(alarmiranje v regijah)
(1) Regijski centri za obveščanje lahko prožijo sirene za
javno alarmiranje na podlagi odločitev ali zahteve pristojnih oseb iz prvega
odstavka 12. člena te uredbe. Če je z načrti zaščite in reševanja ali z načrti
za alarmiranje za določeno nevarnost ali nesrečo določeno, da ni potrebna
predhodna odločitev pristojne osebe, pristojni javni uslužbenci v regijskem
centru za obveščanje prožijo sirene javnega alarmiranja samostojno. Brez
odlašanja pa morajo o izvršenem alarmiranju obvestiti pristojne osebe ali
njihove namestnike. Pred proženjem siren javnega alarmiranja morajo pristojni
javni uslužbenci preveriti resničnost podatkov, na podlagi katerih izvedejo
alarmiranje. 
(2) Pristojni javni uslužbenci v regijskih centrih za
obveščanje lahko izjemoma na podlagi odločitve vodje centra za obveščanje ali
njegovega namestnika, ne glede na prejšnji odstavek, prožijo sirene za javno
alarmiranje, če prejmejo zanesljive podatke o neposredni ogroženosti ljudi in
premoženja zaradi določene nevarnosti ali nesreče, zanjo pa ne obstaja načrt za
alarmiranje. Pred proženjem siren morajo pristojni javni uslužbenci poskušati
pridobiti mnenje osebe, pristojne za odločanje o uporabi znakov za alarmiranje,
če je to mogoče, ter preveriti podatke o neposredni ogroženosti v obsegu, ki ga
dopuščajo nastale razmere. O izvršenem javnem alarmiranju morajo brez odlašanja
obvestiti osebe, pristojne za alarmiranje. 
(3) Regijski centri za obveščanje poročajo v vseh primerih
uporabe znakov za alarmiranje oziroma javnega alarmiranja, razen rednega
preizkusa siren, Centru za obveščanje Republike Slovenije na predpisan način.
18. člen
(obveščanje prebivalstva po izvršenem alarmiranju)
(1) Regijski center za obveščanje mora takoj po proženju
znaka opozorilo na nevarnost prebivalce na ogroženem območju obvestiti o
nevarnosti preko regijske radijske in televizijske postaje ter drugih sredstev
javnega obveščanja in jim posredovati napotke za osebno in vzajemno zaščito v
skladu z usmeritvami oziroma odobritvijo pristojnih oseb iz prvega odstavka 12.
člena te uredbe. Na enak način se izvaja obveščanje, če je bil znak opozorila
na nevarnost dan na podlagi občinskih načrtov zaščite in reševanja. Če je tako
določeno v državnem ali regijskem načrtu zaščite in reševanja, se prebivalce na
ogroženem območju obvesti o nevarnosti in jim posreduje napotke za ravnanje
preko prvega in drugega programa Radia Slovenija in Televizije Slovenija. O
napotkih za ravnanje prebivalcev, ki so bili posredovani javnosti, mora
regijski center za obveščanje obvestiti tudi Center za obveščanje Republike
Slovenije. 
(2) Regijski center za obveščanje mora takoj po danem znaku
za preplah oziroma neposredno nevarnost prebivalce na ogroženem območju
obvestiti o nevarnosti preko regijske radijske ali televizijske postaje ter
drugih sredstev javnega obveščanja ter jim posredovati napotke za osebno in
vzajemno zaščito v skladu z usmeritvami oziroma odobritvijo pristojnih oseb iz
prvega odstavka 12. člena te uredbe. Na enak način se izvaja obveščanje, če je
bil znak za preplah oziroma neposredno nevarnost dan na podlagi občinskih
načrtov zaščite in reševanja. Če je tako določeno v državnem ali regijskem načrtu
zaščite in reševanja, se prebivalce na ogroženem območju obvesti o nevarnosti
in jim posreduje napotke za ravnanje preko prvega in drugega programa Radia
Slovenija in Televizije Slovenija. O napotkih za ravnanje prebivalcev, ki so
bili posredovani javnosti, mora regijski center za obveščanje obvestiti tudi
Center za obveščanje Republike Slovenije. 
(3) V nujnih primerih lahko informacije o nevarnosti oziroma
nesreči in napotke za ravnanje prebivalcev po danem znaku sirene za opozorilo
na nevarnost oziroma za preplah ali neposredno nevarnost, ki ga sproži regijski
center za obveščanje, na prvi in drugi program Radia Slovenija in Televizije
Slovenija posreduje tudi Center za obveščanje Republike Slovenije. 
(4) Centri za obveščanje morajo prebivalce na način, določen
v prejšnjem in tem členu, obvestiti tudi v primeru, če je prišlo do proženja
siren za alarmiranje zaradi pomote ali tehničnih napak.
19. člen
(spletna stran)
Za obveščanje javnosti o naravnih in drugih nesrečah,
nevarnostih, opozorilih in napotkih za ravnanje Uprava Republike Slovenije za
zaščito in reševanje vzpostavi spletni in wap portal, ki morata biti dostopna
preko javnega internetnega omrežja in omrežja mobilne telefonije. Generalni
direktor Uprave Republike Slovenije za zaščito in reševanje uredi urejanje
spletnih strani.
20. člen
(seznanjanje prebivalstva z znaki za alarmiranje)
(1) Za seznanjanje prebivalcev z znaki za alarmiranje skrbijo
občine ter lastniki in upravljavci stanovanjskih, poslovnih in drugih stavb, za
seznanjanje zaposlenih s temi znaki pa vodstva gospodarskih družb, zavodov in
drugih organizacij. 
(2) Grafični prikaz znakov za alarmiranje z nujnimi napotki
za ravnanje prebivalcev mora biti izobešen na vidnem mestu v vseh
večstanovanjskih stavbah, javnih objektih in prostorih, kjer se zbira večje
število ljudi, ter v poslovnih objektih in prostorih. 
(3) Obliko in vsebino grafičnega prikaza iz prejšnjega
odstavka določi Uprava Republike Slovenije za zaščito in reševanje.
V. PREHODNE IN KONČNE DOLOČBE
21. člen
(obveznosti gospodarskih družb)
(1) Gospodarske družbe, zavodi in druge organizacije, ki v
delovnem procesu uporabljajo, proizvajajo, prevažajo ali skladiščijo nevarne
snovi, nafto in njene derivate ter energetske pline in opravljajo dejavnost, ki
predstavlja nevarnost za nastanek nesreče, ki lahko ogrozi zaposlene in
okoliško prebivalstvo, in morajo v skladu z Zakonom o varstvu pred naravnimi in
drugimi nesrečami zgraditi lastne alarmne naprave, morajo te alarmne naprave na
svoje stroške vključiti v sistem javnega alarmiranja do 30. 6. 2009. 
(2) Gospodarske družbe, zavodi in druge organizacije iz
prejšnjega odstavka so dolžne do vključitve svojih alarmnih naprav v sistem
javnega alarmiranja zagotoviti v primeru nesreče ustrezno alarmiranje
zaposlenih in ogroženega okoliškega prebivalstva.
22. člen
(prevzem siren)
Občine morajo zagotavljati nemoteno delovanje siren javnega
alarmiranja na svojem območju, dokler siren, potrebnih za delovanje sistema
javnega alarmiranja, ne prevzame Uprava Republike Slovenije za zaščito in reševanje
v skladu z Zakonom o varstvu pred naravnimi in drugimi nesrečami, vendar ne
dalj kot do izteka roka, ki je z zakonom določen za prevzem siren.
23. člen
(veljavnost grafičnega prikaza alarmnih znakov)
Oblika in vsebina grafičnega prikaza alarmnih znakov, ki jo
je določila Uprava Republike Slovenije za zaščito in reševanje v skladu z
Uredbo o organizaciji in delovanju sistema opazovanja, obveščanja in
alarmiranja (Uradni list RS, št. 45/97 in 5/00), se uporablja tudi po
uveljavitvi te uredbe.
24. člen
(posebni alarmni znaki)
Posebni znak za alarmiranje ob neposredni nevarnosti nesreče
s klorom (Uradni list RS, št. 54/98) in posebni znak za alarmiranje ob
neposredni nevarnosti poplavnega vala zaradi prelivanja ali porušitve pregrade
na jezu vodne elektrarne (Uradni list RS, št. 65/00) se uporabljata tudi po
uveljavitvi te uredbe.
25. člen
(prenehanje veljavnosti)
Z dnem uveljavitve te uredbe preneha veljati Uredba o
organizaciji in delovanju sistema opazovanja, obveščanja in alarmiranja (Uradni
list RS, št. 45/97 in 5/00).
26. člen
(veljavnost uredbe)
Ta uredba začne veljati petnajsti dan po objavi v Uradnem
listu Republike Slovenije.
Št. 00718-5/2007/8
Ljubljana, dne 8. novembra 2007
EVA 2007-1911-0004
Vlada Republike Slovenije
dr. Andrej Bajuk l.r. 
Minister

Priloga:
Znaki za alarmiranje