1. člen
(vsebina)
Ta uredba določa način nakazovanja dohodnine občinam, ki jim
pripada na podlagi zakona, ki ureja financiranje občin (v nadaljevanju:
dohodnina).
2. člen
(izračun nakazil dohodnine)
Izračun nakazil dohodnine, ki pripada občinam na podlagi
zakona, ki ureja financiranje občin, pripravi Ministrstvo za finance. Izračun
mora vsebovati: 
-    
skupni tedenski znesek dohodnine, 
-    
tedenske zneske dohodnine po občinah in 
-    
datume nakazil dohodnine.
3. člen
(zagotavljanje dohodnine na podračun javnofinančnih
prihodkov)
(1) Dohodnina se občinam zagotavlja iz prilivov na podračun
proračuna Republike Slovenije, tako da se na podračun javnofinančnih prihodkov
»Dohodnina – občinski vir« vsako sredo oziroma naslednji delovni dan, če sreda
ni delovni dan, nakažejo sredstva v višini iz prve alinee prejšnjega člena, začenši
s prvo sredo v proračunskem letu. 
(2) Nakazilo s podračuna proračuna Republike Slovenije na
podračun javnofinančnih prihodkov iz prejšnjega odstavka se izvrši isti dan do
12. ure.
4. člen
(evidentiranje predobremenitev in priprava odredb za
nakazilo dohodnine)
(1) Skupni tedenski znesek dohodnine je osnova za
evidentiranje predobremenitev proračuna Republike Slovenije in za pripravo
odredb za nakazilo iz podračuna proračuna Republike Slovenije v skladu s
pravilnikom, ki ureja postopke za izvrševanje proračuna Republike Slovenije. 
(2) Predobremenitve in odredbe iz prejšnjega odstavka se
pripravijo za vsa nakazila v proračunskem letu najpozneje do 31. decembra
tekočega leta za naslednje proračunsko leto. 
(3) Predobremenitve in odredbe iz prvega odstavka tega člena
pripravi Ministrstvo za finance, Sektor za sistem financiranja lokalnih
skupnosti.
5. člen
(vključevanje dohodnine v likvidnostni načrt proračuna
Republike Slovenije)
Skupni tedenski znesek dohodnine se na predlog Sektorja za
sistem financiranja lokalnih skupnosti v skladu s pravilnikom, ki ureja
postopke za izvrševanje proračuna Republike Slovenije, vključi v mesečni
likvidnostni načrt proračuna Republike Slovenije.
6. člen
(predložitev tedenskih zneskov dohodnine po občinah)
Tedenske zneske dohodnine po občinah Sektor za sistem
financiranja lokalnih skupnosti predloži Upravi Republike Slovenije za javna
plačila najpozneje do roka za prvo nakazilo dohodnine, ki je določen v prvem
odstavku 3. člena te uredbe.
7. člen
(prenehanje veljavnosti)
Z dnem uveljavitve te uredbe preneha veljati Pravilnik o
postopku in načinu nakazovanja dohodnine občinam (Uradni list RS, št. 138/06).
8. člen
(začetek veljavnosti)
Ta uredba začne veljati 1. januarja 2009.
Št. 00712-40/2008/4
Ljubljana, dne 24. decembra 2008
EVA 2008-1611-0157
Vlada Republike Slovenije
Borut Pahor l.r. 
Predsednik