1. člen
S to tarifo o taksah in nadomestilih (v nadaljnjem besedilu:
tarifa) se za opravljanje javnih pooblastil določa:
1.     
višina taks za odločanje o posamičnih zadevah (v nadaljnjem
besedilu: taksa za odločanje),
2.     
višina letnih nadomestil, ki so jih za opravljanje nadzora iz 1. in 2.
točke prvega odstavka 280. člena Zakona o zavarovalništvu (Uradni list RS,
št. 93/15; v nadaljnjem besedilu: ZZavar-1), iz prve in druge alineje
360. člena Zakona o pokojninskem in invalidskem zavarovanju (Uradni list
RS, št. 96/12, 39/13, 99/13 – ZSVarPre-C, 101/13 – ZIPRS1415, 44/14 –
ORZPIZ206, 85/14 – ZUJF-B, 95/14 – ZUJF-C in 102/15; v nadaljnjem besedilu:
ZPIZ-2) ali po drugem zakonu dolžne plačevati osebe, nad katerimi Agencija za
zavarovalni nadzor opravlja nadzor (v nadaljnjem besedilu: letno nadomestilo),
3.     
višina nadomestil za izrekanje ukrepov nadzora iz 3. točke prvega
odstavka 280. člena ZZavar-1 in za opravljanje drugih nalog (v nadaljnjem
besedilu: nadomestilo), ki jih Agencija za zavarovalni nadzor opravlja po:
- 
ZZavar-1,
- 
ZPIZ-2,
- 
Zakonu o makrobonitetnem nadzoru finančnega sistema (Uradni list RS,
št. 100/13; v nadaljnjem besedilu: ZMbNFS),
- 
Zakonu o finančnih konglomeratih (Uradni list RS, št. 43/06, 87/11
in 56/13; v nadaljnjem besedilu: ZFK),
- 
Delegirani uredbi Komisije (EU) 2015/35 z dne 10. oktobra 2014 o
dopolnitvi Direktive 2009/138/ES Evropskega parlamenta in Sveta o začetku
opravljanja in opravljanju dejavnosti zavarovanja in pozavarovanja (Solventnost
II) (UL L št. 12 z dne 17. januarja 2015, str. 1; v nadaljnjem
besedilu: Delegirana uredba) ali
- 
drugih zakonih ter
4.     
višina taks za izdajo potrdil, izpisov iz evidenc, izdelavo fotokopij
listin ali dvojnikov odločb, soglasij, odredb in sklepov (v nadaljnjem
besedilu: taksa za potrdilo).
2. člen
V tej tarifi uporabljeni izrazi imajo naslednji pomen:
-       
zavarovalnica je pravna oseba iz prvega in drugega odstavka
8. člena ZZavar-1,
-       
zavarovalni in pozavarovalni pool je pravna oseba iz 536. člena
ZZavar-1,
-       
namenska družba je pravna oseba iz 539. člena ZZavar-1,
-       
zavarovalno zastopniška družba je pravna oseba iz prvega odstavka
544. člena ZZavar-1,
-       
zavarovalno posredniška družba je pravna oseba iz prvega odstavka
549. člena ZZavar-1,
-       
Slovensko zavarovalno združenje je pravna oseba iz prvega odstavka
578. člena ZZavar-1,
-       
zavarovalnica v zavarovalniški skupini je zavarovalnica iz
19. člena ZZavar-1,
-       
pokojninska družba je pravna oseba iz 328. člena ZPIZ-2 ali pravna
oseba iz prvega odstavka 337. člena prej veljavnega Zakona o pokojninskem
in invalidskem zavarovanju (Uradni list RS, št. 109/06 – uradno prečiščeno
besedilo, 114/06 – ZUTPG, 10/08 – ZVarDod, 98/09 – ZIUZGK, 38/10 – ZUKN, 61/10
– ZSVarPre, 79/10 – ZPKDPIZ, 94/10 – ZIU, 110/11 – ZDIU12 in 40/12 – ZUJF; v
nadaljnjem besedilu: ZPIZ-1),
-       
banka je pravna oseba iz petega odstavka 558. člena ZZavar-1,
-       
druga oseba je oseba iz 275. člena ZZavar-1,
-       
upravljavec pokojninskega sklada, ki je oblikovan kot kritni sklad,
oziroma upravljavec skupine kritnih skladov je pokojninska družba ali
zavarovalnica, ki opravlja dejavnost upravljanja pokojninskih skladov po
ZPIZ-2,
-       
uprava je uprava v dvotirnem sistemu upravljanja in izvršni direktorji v
enotirnem sistemu upravljanja in
-       
nadzorni svet je nadzorni svet v dvotirnem sistemu upravljanja in
upravni odbor v enotirnem sistemu upravljanja.
3. člen
(1) Določbe te tarife, ki veljajo za zavarovalnico,
veljajo tudi za pokojninsko družbo, če za pokojninsko družbo ni izrecno
določeno drugače.
(2) Določbe te tarife, ki veljajo za zavarovalnico, se
smiselno uporabljajo tudi za:
-       
zavarovalno zastopniške družbe, zavarovalno posredniške družbe, banke, Slovensko
zavarovalno združenje in zavarovalni oziroma pozavarovalni pool,
-       
zavarovalnice držav članic in tretjih držav in njihove podružnice, v
okviru z zakonom določenih pristojnosti Agencije za zavarovalni nadzor,
-       
zavarovalnice, ki so v zavarovalniški skupini,
-       
druge osebe, nad delovanjem katerih ima Agencija za zavarovalni nadzor
po določbah ZZavar-1 ali drugih zakonov pristojnost za izvajanje nadzora.
(3) Določbe te tarife o zavarovalno zastopniški oziroma
posredniški družbi se smiselno uporabljajo tudi za samostojnega podjetnika
posameznika iz tretjega odstavka 544. člena ZZavar-1 oziroma iz tretjega
odstavka 549. člena ZZavar-1.
4. člen
(1) Višina taks za odločanje, letnih nadomestil, nadomestil
in taks za potrdila je določena v točkah, in sicer v Prilogi 1, ki je sestavni
del te tarife, razen, kjer je s to tarifo določeno drugače.
(2) Vrednost točke po tej tarifi znaša 4,20 EUR.
(3) Znesek takse za odločanje, nadomestila in takse za
potrdila se izračuna kot zmnožek števila točk za posamezno obveznost in
vrednosti točke, če ni s to tarifo določeno drugače.
(4) Znesek letnih nadomestil se določi v odstotku od
prihodka zavezanca, ki predstavlja osnovo za obračun.
5. člen
(1) Takse za odločanje, letna nadomestila, nadomestila
in takse za potrdila iz te tarife se plačujejo na račun Agencije za zavarovalni
nadzor, IBAN SI56011006370164439. V primeru reguliranega čezmejnega plačila se
na plačilnem nalogu navede BIC kodo BSLJSI2X in SHA opcijo stroškov.
(2) Šteje se, da je taksa za odločanje, letno
nadomestilo, nadomestilo in taksa za potrdilo iz te tarife plačana tistega dne,
ko sredstva prispejo na račun Agencije za zavarovalni nadzor.
6. člen
Vrednost točke se poveča za rast cen življenjskih potrebščin,
ko ta preseže 5 % vrednosti cen življenjskih potrebščin, ki velja na dan
uveljavitve tarife oziroma zadnje spremembe vrednosti točke. Novo vrednost
točke objavi Agencija za zavarovalni nadzor s sklepom, ki začne veljati
naslednji dan po objavi v Uradnem listu Republike Slovenije.
7. člen
(1) Zavezanec za plačilo takse za odločanje je vložnik
zahteve.
(2) Zavezanec za plačilo letnega nadomestila in
nadomestila je oseba, nad katero Agencija za zavarovalni nadzor opravlja
nadzor.
(3) Zavezanec za plačilo takse za potrdilo je vložnik
zahteve.
8. člen
Če v tej tarifi ni določeno drugače, nastane obveznost za
plačilo:
1.     
takse za odločanje:
- 
v primeru zahteve za izdajo dovoljenja, soglasja, mnenja oziroma druge
zahteve, z dnem vložitve zahteve,
- 
v primeru vložitve ugovora na Agencijo za zavarovalni nadzor, z dnem
vložitve ugovora;
2.     
letnega nadomestila:
- 
kot je določeno v Tarifni številki 54 Priloge 1;
3.     
nadomestila:
- 
v petnajstih dneh od vročitve sklepa;
4.     
takse za potrdilo:
- 
v primeru zahteve za izdajo potrdil, izpisov iz evidenc, izdelavo
fotokopij listin ali izdelavo dvojnikov odločb, soglasij, odredb in sklepov, z
dnem vložitve zahteve.
9. člen
Plačila takse za potrdilo so oproščeni državni organi oziroma
drugi organi in organizacije v okviru izvrševanja njihovih javnih pooblastil.
10. člen
Če plačani zneski taks za odločanje, letnih nadomestil,
nadomestil in taks za potrdila v posameznem letu presežejo dejanske stroške
opravljanja nadzora, lahko Agencija za zavarovalni nadzor:
1.     
s sklepom, ob soglasju Vlade Republike Slovenije, odloči, da se vse ali
posamezne skupine zavezancev za določen čas oprosti plačevanja dela ali
celotnih mesečnih obveznosti za plačilo letnega nadomestila ali
2.     
s sklepom odloči, da se plačani zneski letnih nadomestil v delu, v
katerem presežejo dejanske stroške opravljanja nadzora, zavezancem vrnejo pred
koncem koledarskega leta, v katerem so bili plačani.

Priloga:
Takse za odločanje in nadomestila, letno nadomestilo

Tarifa o taksah in nadomestilih (Uradni list
RS, št. 52/16) vsebuje naslednji končni določbi:
»11. člen
Z dnem uveljavitve te tarife se preneha uporabljati Tarifa o
taksah in nadomestilih (Uradni list RS, št. 89/02, 74/05, 103/08, 105/13
in 93/15 – ZZavar-1), razen 1. in 2. točke drugega odstavka Tarifne številke 27
Tarife o taksah in nadomestilih (Uradni list RS, št. 89/02, 74/05, 103/08,
105/13 in 93/15 – ZZavar-1), ki se prenehata uporabljati 1. januarja 2017,
ko se začneta uporabljati 1. in 2. točka drugega odstavka Tarifne številke 54
iz Priloge 1 te tarife.
12. člen
Ta tarifa začne veljati petnajsti dan po objavi v Uradnem
listu Republike Slovenije.«.

Sprememba Tarife o taksah in nadomestilih
(Uradni list RS, št. 75/19) vsebuje naslednjo končno določbo:
»2. člen
Ta Sprememba Tarife o taksah in nadomestilih začne veljati
osmi dan po objavi v Uradnem listu Republike Slovenije, uporabljati pa se začne
1. januarja 2020. Do začetka njene uporabe se uporablja tretji odstavek tarifne
številke 54 Tarife o taksah in nadomestilih (Uradni list RS, št. 52/16).«.