1. člen
S to uredbo se določajo pogoji in način uporabe potrdil ter
oblika potrdil o stanju devizne vloge (v nadaljnjem besedilu: potrdila), ki jih
banke po prvem odstavku 16. člena Zakona o poravnavanju obveznosti iz
neizplačanih deviznih vlog (Uradni list RS, št. 7/93) izdajo lastniku devizne
vloge na njegovo zahtevo do izdaje obveznic Republike Slovenije.
2. člen
Banka izda lastniku devizne vloge potrdilo na podlagi
zahtevka za izročitev obveznic Republike Slovenije. Z izročitvijo zahtevka
banki se je lastnik devizne vloge odločil za obveznice Republike Slovenije kot
možnost za poplačilo celotne devizne vloge.
3. člen
Banka lahko izda lastniku devizne vloge potrdilo le, če je
lastnik predložil banki zahtevek za izročitev obveznic Republike Slovenije do
30. aprila 1993.
4. člen
Potrdilo se lahko izda za celotno višino devizne vloge ali
samo za del.
5. člen
Banka izda potrdilo v vrednosti 100 DEM oziroma kot
mnogokratnik te vsote. Potrdilo se lahko uporabi tudi v tolarski
protivrednosti, izračunani po srednjem tečaju Banke Slovenije za DEM na dan
izdaje potrdila.
6. člen
Devizne vloge, za katere zahteva lastnik potrdilo in niso
nominirane v DEM, se preračunajo v DEM po srednjem tečaju Banke Slovenije na
dan izdaje potrdila.
7. člen
Lastnik devizne vloge lahko uporabi potrdilo do 30. junija
1993, po tem datumu pa ga pri banki, ki je izdala potrdilo, zamenja po
nominalni vrednosti v DEM za obveznice Republike Slovenije in sicer v 30 dneh
po izdaji obveznic Republike Slovenije.
8. člen
Prejemnik potrdila zamenja prejeto potrdilo v nominalni
vrednosti v DEM za obveznice Republike Slovenije pri banki, ki je izdala
potrdilo, in sicer v 30 dneh po izdaji obveznic Republike Slovenije.
9. člen
Banke uporabljajo za izdajanje potrdil obrazec, ki je
sestavni del te uredbe.
10. člen
Ta uredba začne veljati naslednji dan po objavi v Uradnem
listu Republike Slovenije.
Št. 440-07/93-1/1-8
Ljubljana, dne 4. marca 1993.
Vlada Republike Slovenije
Predsednik 
dr. Janez Drnovšek l. r.

Priloga:
Potrdilo o stanju devizne vloge