I. SPLOŠNE DOLOČBE
1. člen
(1) Ta pravilnik podrobneje določa
pogoje, način in postopek za pridobitev dovoljenja, ki ga izda Javna agencija
Republike Slovenije za zdravila in medicinske pripomočke (v nadaljnjem
besedilu: Agencija), za vnos oziroma uvoz naslednjih zdravil za uporabo v
humani medicini (v nadaljnjem besedilu: zdravila):
-      
imunskih serumov, cepiv, izdelkov iz krvi in
radiofarmacevtskih izdelkov, ki imajo dovoljenje za promet v Republiki
Sloveniji;
-      
zdravil, ki nimajo dovoljenja za promet v
Republiki Sloveniji, v nujnih primerih posamičnega zdravljenja oziroma
zaščite z zdravili na predlog pravne osebe, ki opravlja
zdravstveno dejavnost na terciarni ravni in na osebno odgovornost lečečega
zdravnika;
-      
zdravil, ki so razvrščena na seznam nujno
potrebnih zdravil za uporabo v humani medicini in ki nimajo dovoljenja za
promet v Republiki Sloveniji;
-      
zdravil, ki nimajo dovoljenja za promet v
Republiki Sloveniji, v izrednih primerih ali v primeru drugih razlogov, ki so v
interesu varovanja javnega zdravja;
-      
zdravil, ki so namenjena za razvojno in
raziskovalno delo in na odgovornost institucije, ki opravlja razvojno in
raziskovalno delo.
(2) Ta pravilnik podrobneje ureja tudi
pogoje, način in postopek za pridobitev dovoljenja za vnos oziroma uvoz
zdravil, ki nimajo dovoljenja za promet v Republiki Sloveniji in so v postopku
pridobitve dovoljenja za promet z zdravilom po centraliziranem postopku na
predlog lečečega zdravnika – zdravljenja bolnika z zdravilom za sočutno uporabo
v skladu s 83. členom Uredbe (ES) št. 726/2004 Evropskega parlamenta in Sveta z
dne 31. marca 2004 o postopkih Skupnosti za pridobitev dovoljenja za
promet in nadzor zdravil za humano in veterinarsko uporabo ter o ustanovitvi
Evropske agencije za zdravila (UL L št. 136 z dne 30. 4. 2004, str. 1),
zadnjič spremenjene z Uredbo (EU) št. 1235/2010 Evropskega parlamenta in Sveta
z dne 15. decembra 2010 o spremembah Uredbe (ES) št. 726/2004 o postopkih
Skupnosti za pridobitev dovoljenja za promet in nadzor zdravil za humano in
veterinarsko uporabo ter o ustanovitvi Evropske agencije za zdravila in Uredbe
(ES) št. 1394/2007 o zdravilih za napredno zdravljenje, glede farmakovigilance
zdravil za uporabo v humani medicini (UL L št. 348 z dne 31. 12. 2010,
str. 1).
2. člen
Poleg definicij in izrazov, ki so
opredeljeni v 5. in 6. členu Zakona o zdravilih (Uradni list RS, št. 31/06 in
45/08; v nadaljnjem besedilu: zakon), se v tem pravilniku uporabljajo še
definicije in izrazi, ki imajo naslednji pomen:
-      
tuji dobavitelj je pravna ali fizična oseba, ki
je lahko izdelovalec, proizvajalec, ali veletrgovec, in ima sedež izven
Republike Slovenije;
-      
končni uporabnik je zdravstveni zavod ali druga
pravna ali fizična oseba, ki je pristojna za izdajo zdravil za posamično
zdravljenje ali zdravilo uporablja pri opravljanju lastne dejavnosti;
-      
vnosnik je imetnik dovoljenja za promet z
zdravili na debelo, ki vnosi zdravilo iz drugih držav članic EU v Republiko
Slovenijo;
-      
predlagatelj za pridobitev dovoljenja za vnos
zdravila je:
-    
imetnik dovoljenja za opravljanje dejavnosti
prometa z zdravili na debelo oziroma priglašeni veletrgovec, ki je pridobil
dovoljenje za opravljanje dejavnosti prometa z zdravil na debelo v drugi državi
članici Evropske unije (v nadaljnjem besedilu EU),
za uvoz pa:
-    
imetnik dovoljenja za izdelavo zdravil, ki
lahkov okviru tega dovoljenja opravljati tudi dejavnost uvoza zdravil;
-      
uvoz pomeni dokončen uvoz po carinski
sprostitvi.
3. člen
(1) Vnos oziroma uvoz zdravil, ki se
vnašajo oziroma uvažajo zaradi nadaljnje prodaje v Republiki Sloveniji in imajo
dovoljenje za promet v Republiki Sloveniji, sta prosta.
(2) Vnos oziroma uvoz zdravil, ki se
vnašajo oziroma uvažajo zaradi iznosa ali izvoza v druge države, z namenom
dajanja v promet v drugih državah in ne bodo prodana v Republiki Sloveniji, sta
prosta, če se opravljata v okviru in na podlagi ustreznega dovoljenja za
opravljanje dejavnosti izdelave zdravil, oziroma prometa na debelo z zdravili.
II. POSTOPEK ZA PRIDOBITEV DOVOLJENJA ZA VNOS OZIROMA UVOZ
ZDRAVIL
1. Vnos oziroma uvoz imunskih serumov,
cepiv, izdelkov iz krvi in radiofarmacevtskih izdelkov, ki imajo dovoljenje za
promet v Republiki Sloveniji
4. člen
(1) Postopek za pridobitev dovoljenja
za vnos oziroma uvoz imunskih serumov, cepiv, izdelkov iz krvi in radiofarmacevtskih
izdelkov se začne s pisno vlogo, ki jo predlagatelj pošlje Agenciji, in vsebuje
izpolnjen obrazec, objavljen na spletni strani Agencije, z naslednjimi podatki:
-      
ime zdravila, jakost, farmacevtsko obliko,
pakiranje, mednarodno nelastniško ime (INN), količino in serijsko številko;
-      
ime in sedež predlagatelja;
-      
številko in datum izdaje dovoljenja za promet z
zdravilom;
-      
ime in sedež tujega dobavitelja.
(2) Pred dajanjem vnesenih oziroma
uvoženih rizičnih zdravil, ki so določeni v tretji alinei drugega odstavka 92.
člena zakona, v promet, mora biti izvedena posebna kontrola kakovosti v skladu
s pravilnikom, ki ureja analizno preskušanje zdravil z namenom kontrole
kakovosti.
2. Vnos oziroma uvoz zdravil, ki nimajo
dovoljenja za promet v Republiki Sloveniji, v nujnih primerih posamičnega
zdravljenja
5. člen
(1) Postopek za pridobitev dovoljenja
za vnos zdravil, ki nimajo dovoljenja za promet v Republiki Sloveniji, v nujnih
primerih posamičnega zdravljenja, se začne s pisno vlogo, ki jo predlagatelj
pošlje Agenciji, in vsebuje izpolnjen obrazec, objavljen na spletni strani
Agencije, z naslednjimi podatki:
-      
ime zdravila, jakost, farmacevtsko obliko,
pakiranje, mednarodno nelastniško ime (INN), ATC klasifikacijo in količino; pri
imunskih serumih, cepivih in izdelkih iz krvi tudi serijsko številko;
-      
ime in sedež predlagatelja;
-      
ime in sedež izdelovalca oziroma izdelovalcev;
-      
številko in datum izdaje oziroma veljavnost
dovoljenja za promet z zdravilom ter ime organa, ki je izdal dovoljenje za
promet z zdravilom v drugi državi članici EU;
-      
ime in sedež tujega dobavitelja;
-      
ime in sedež končnega uporabnika.
(2) Predlagatelj mora k vlogi za
pridobitev dovoljenja za vnos zdravil iz prejšnjega odstavka priložiti še
naslednja dokazila:
-      
obrazložen predlog pristojne klinike ali inštituta
za vnos potrebne količine zdravila, iz katerega je razvidno, zakaj z zdravili
določenimi s smernicami zdravljenja, ki so že pridobila dovoljenje za promet v
Republiki Sloveniji in so na trgu, ni možno zagotoviti ustreznega zdravljenja z
navedbo zdravnikov, ki so predlagali vnos zdravila, ki nima dovoljenja za
promet v Republiki Sloveniji in so osebno odgovorni za zdravljenje s temi
zdravili. Predlog mora v imenu strokovnega kolegija podpisati njegov
predstojnik. Kadar je končni uporabnik zdravstveni zavod, ki nima naziva
klinike, kliničnega inštituta ali kliničnega oddelka, mora obrazložen predlog
končnega uporabnika potrditi predstojnik strokovnega kolegija izvajalca
zdravstvene dejavnosti na terciarni ravni na obrazcu, objavljenem na spletni
strani Agencije;
-      
strokovno utemeljeno izjavo končnega
uporabnika, da vnos zdravila ni predlagan izključno zato, ker je cena vnesenega
zdravila konkurenčna ceni zdravila z dovoljenjem za promet, če je na trgu
Republike Slovenije zdravilo z dovoljenjem za promet z enako učinkovino,
farmacevtsko obliko, jakostjo in pakiranjem, kot zdravilo, ki je predmet vloge
za izdajo dovoljenja za vnos;
-      
izjavo končnega uporabnika zdravila, da bodo
upoštevane farmakovigilančne obveznosti, kot v primeru zdravil, ki imajo
dovoljenje za promet v Republiki Sloveniji;
-      
izjavo končnega uporabnika, da zdravila ne bodo
uporabljena za klinična preskušanja;
-      
originalno naročilnico končnega uporabnika in
naročilnico dobavitelja zdravila vnosniku, če vnosnik in dobavitelj nista isti
pravni osebi, oziroma naročilnico končnega uporabnika, če je vnosnik in
dobavitelj ista pravna oseba;
-      
izjavo Inštituta za varovanje zdravja Republike
Slovenije o skladnosti s programom cepljenja in zaščite z zdravili za tekoče
leto, če gre za vnos zdravil, ki sodijo v ta program;
-      
mnenje Zavoda Republike Slovenije za
transfuzijsko medicino, ali je zadevni vnos izdelkov iz krvi v skladu z načelom
samozadostnosti;
-      
opis poti zdravila od izdelovalca do
predlagatelja;
-      
izjavo vnosnika zdravila, da bo upošteval
farmakovigilančne obveznosti glede vzpostavitve in dopolnjevanja sistema
farmakovigilance, kot to velja za imetnike dovoljenja za promet z zdravili.
6. člen
Postopek za pridobitev dovoljenja za uvoz
zdravil, ki nimajo dovoljenja za promet v Republiki Sloveniji, v nujnih
primerih posamičnega zdravljenja, se začne s pisno vlogo, ki jo predlagatelj
pošlje Agenciji, in vsebuje izpolnjen obrazec, objavljen na spletni strani
Agencije, ki poleg podatkov iz prejšnjega člena vsebuje tudi potrdilo, da je
zdravilo izdelano po načelih dobre proizvodne prakse (DPP), ki ni starejše od
treh let (certifikat DPP) ali certifikat o zdravilu
(CertificateofPharmaceuticalProduct – CPP), oziroma izjemoma, v posebej
utemeljenih primerih, drugo ustrezno dokazilo, ki zagotavlja kakovost zdravila.
3. Vnos oziroma uvoz zdravil, ki so
razvrščena na seznam nujno potrebnih zdravil za uporabo v humani medicini in ki
nimajo dovoljenja za promet v Republiki Sloveniji
7. člen
(1) Postopek za pridobitev dovoljenja
za vnos zdravil, ki so razvrščena na seznam nujno potrebnih zdravil za uporabo
v humani medicini in ki nimajo dovoljenja za promet v Republiki Sloveniji, se
začne s pisno vlogo predlagatelja Agenciji, ki vsebuje izpolnjen obrazec,
objavljen na spletni strani Agencije, z naslednjimi podatki:
-      
ime zdravila, jakost, farmacevtsko obliko,
pakiranje, mednarodno nelastniško ime (INN), ATC klasifikacijo in količino; pri
imunskih serumih, cepivih in izdelkih iz krvi tudi serijsko številko;
-      
ime in sedež predlagatelja;
-      
številko in datum izdaje oziroma veljavnost
dovoljenja za promet z zdravilom ter ime organa, ki je izdal dovoljenje za
promet z zdravilom v drugi državi članici Evropske unije;
-      
ime in sedež tujega dobavitelja;
-      
ime in sedež končnega uporabnika.
(2) Predlagatelj mora k vlogi za
pridobitev dovoljenja za vnos zdravil iz prejšnjega odstavka priložiti še
naslednja dokazila:
-      
mnenje Zavoda Republike Slovenije za
transfuzijsko medicino, ali je zadevni vnos izdelkov iz krvi v skladu z načelom
samozadostnosti;
-      
opis poti zdravila od izdelovalca do
predlagatelja;
-      
izjavo predlagatelja, da bo zdravilo opremil s
prevodom navodila za uporabo v slovenskem jeziku ter z nalepko v slovenskem
jeziku, oziroma da je zagotovljena zunanja ovojnina v slovenskem jeziku, kadar
gre za nujno zdravilo, ki se izdaja na recept v lekarnah v skladu z določbami
13. in 22. člena Pravilnika o označevanju in navodilu za uporabo zdravil za
uporabo v humani medicini (Uradni list RS, št. 21/12). Izjava mora vsebovati
tudi zagotovilo predlagatelja, da bo zdravilo opremila na ta način pravna oziroma
fizična oseba, ki ima dovoljenje Agencije za ta del izdelave zdravil z navedbo
te osebe. Zdravila, ki so samo za bolnišnično uporabo ali za uporabo v javnih
zdravstvenih zavodih ter pri pravnih in fizičnih osebah, ki opravljajo
zdravstveno dejavnost, morajo biti označena v enem od jezikov držav članic EU,
in sicer v latinici. Predlagatelj mora uporabnika oskrbeti z navodili za
uporabo v slovenskem ali angleškem jeziku oziroma izjemoma v drugem jeziku, ki
je razumljiv naročniku;
-      
izjavo vnosnika zdravila, da bo upošteval
farmakovigilančne obveznosti glede vzpostavitve in dopolnjevanja sistema
farmakovigilance, kot to velja za imetnike dovoljenja za promet z zdravili.
8. člen
Postopek za pridobitev dovoljenja za uvoz
zdravil, ki so razvrščena na seznam nujno potrebnih zdravil za uporabo v humani
medicini in ki nimajo dovoljenja za promet v Republiki Sloveniji, se začne s
pisno vlogo, ki jo predlagatelj pošlje Agenciji, in vsebuje izpolnjen obrazec,
objavljen na spletni strani Agencije, ki poleg podatkov iz prejšnjega člena
vsebujejo tudi potrdilo, da je zdravilo izdelano po načelih dobre proizvodne
prakse (DPP), ki ni starejše od treh let (certifikat DPP) ali certifikat o
zdravilu (Certificate of Pharmaceutical Product – CPP), oziroma izjemoma, v
posebej utemeljenih primerih, drugo ustrezno dokazilo, ki zagotavlja kakovost
zdravila.
4. Vnos oziroma uvoz zdravil, ki nimajo
dovoljenja za promet v Republiki Sloveniji, v izrednih primerih ali v primeru
drugih razlogov, ki so v interesu varovanja javnega zdravja
9. člen
(1) Postopek za pridobitev dovoljenja
za vnos zdravil, ki nimajo dovoljenja za promet v Republiki Sloveniji, v
izrednih primerih ali v primeru drugih razlogov, ki so v interesu varovanja
javnega zdravja se začne s pisno vlogo predlagatelja Agenciji, ki vsebuje
izpolnjen obrazec, objavljen na spletni strani Agencije, z naslednjimi podatki:
-      
ime zdravila, jakost, farmacevtsko obliko,
pakiranje, mednarodno nelastniško ime (INN), ATC klasifikacijo in količino; pri
imunskih serumih, cepivih in izdelkih iz krvi tudi serijsko številko;
-      
ime in sedež predlagatelja;
-      
ime in sedež izdelovalca;
-      
številko in datum izdaje oziroma veljavnost
dovoljenja za promet z zdravilom ter ime organa, ki je izdal dovoljenje za
promet z zdravilom v drugi državi članici EU oziroma tretji državi, ki ima
primerljive zahteve glede kakovosti, varnosti in učinkovitosti zdravil kot EU.
Tretje države so navedene v prilogi tega pravilnika;
-      
ime in sedež tujega dobavitelja;
-      
ime in sedež končnega uporabnika.
(2) Predlagatelj mora k vlogi za pridobitev
dovoljenja za vnos zdravil iz prejšnjega odstavka priložiti še naslednja
dokazila oziroma izjave:
-      
navedba in obrazložitev izrednih razlogov
oziroma drugih razlogov, ki so v interesu varovanja javnega zdravja, ki so
razlog za vložitev vloge;
-      
podatke o moteni dobavi zdravila, ki so bila
Agenciji sporočena v skladu s 44. členom zakona, v primeru motene dobave
zdravila, če na trgu Republike Slovenije ni zdravila z dovoljenjem za promet,
ki ima enako učinkovino, farmacevtsko obliko, jakost in pakiranje, z navedbo
razlogov za motnje v dobavi in predvideno trajanje motene dobave;
-      
dokazilo o porabi zdravila po mesecih v
preteklem letu;
-      
obrazložen predlog pristojne klinike ali
inštituta za vnos potrebne količine zdravila, iz katerega je razvidno, zakaj z
zdravili določenimi s smernicami zdravljenja, ki so že pridobila
dovoljenje za promet v Republiki Sloveniji in so na trgu, ni možno zagotoviti
ustreznega zdravljenja z navedbo zdravnikov, ki so predlagali vnos zdravila, ki
nima dovoljenja za promet v Republiki Sloveniji in so osebno odgovorni za
zdravljenje s temi zdravili. Predlog mora v imenu strokovnega kolegija
podpisati njegov predstojnik. Kadar je končni uporabnik zdravstveni zavod, ki
nima naziva klinike, kliničnega inštituta ali kliničnega oddelka, mora
obrazložen predlog končnega uporabnika potrditi predstojnik strokovnega
kolegija izvajalca zdravstvene dejavnosti na terciarni ravni na obrazcu,
objavljenem na spletni strani Agencije;
-      
opis poti zdravila od izdelovalca do
predlagatelja;
-      
izjavo predlagatelja, da bo zdravilo opremil s
prevodom navodila za uporabo v slovenskem jeziku ter z nalepko v slovenskem
jeziku, oziroma da je zagotovljena zunanja ovojnina v slovenskem jeziku, kadar
gre za zdravilo, ki se izdaja na recept v lekarnah v skladu z določili 13. in
22. člena Pravilnika o označevanju in navodilu za uporabo zdravil za uporabo v
humani medicini (Uradni list RS, št. 21/12). Izjava mora vsebovati tudi
zagotovilo predlagatelja, da bo zdravilo opremila na ta način pravna oziroma
fizična oseba, ki ima dovoljenje Agencije za ta del izdelave zdravil z navedbo
te osebe. Zdravila, ki so samo za bolnišnično uporabo ali za uporabo v javnih
zdravstvenih zavodih ter pri pravnih in fizičnih osebah, ki opravljajo
zdravstveno dejavnost, morajo biti označena v enem od jezikov držav članic EU,
in sicer v latinici. Predlagatelj mora uporabnika oskrbeti z navodili za
uporabo v slovenskem ali angleškem jeziku oziroma izjemoma v drugem jeziku, ki
je razumljiv naročniku;
-      
izjavo Inštituta za varovanje zdravja Republike
Slovenije o skladnosti s programom cepljenja in zaščite z zdravili za tekoče
leto, če gre za vnos zdravil, ki sodijo v ta program;
-      
mnenje Zavoda Republike Slovenije za
transfuzijsko medicino, ali je zadevni vnos izdelkov iz krvi v skladu z načelom
samozadostnosti;
-      
izjavo vnosnika zdravila, da bo upošteval
farmakovigilančne obveznosti glede vzpostavitve in dopolnjevanja sistema
farmakovigilance, kot to velja za imetnike dovoljenja za promet z zdravili.
(3) Ne glede na četrto alinejo prejšnjega
odstavka lahko za zdravila, ki se uporabljajo za izvajanje programa cepljenja
in zaščite z zdravili za tekoče leto, obrazložen predlog za vnos potrebne
količine zdravil da tudi Inštitut za varovanje zdravja Republike Slovenije. V
tem primeru mora predlog Inštituta za varovanje zdravja Republike Slovenije
vsebovati obrazložitev, iz katere je razvidno, zakaj z zdravili, ki so že
pridobila dovoljenje za promet v Republiki Sloveniji in so na trgu, ni mogoče
zagotoviti ustrezne zaščite. Predlog mora v imenu Inštituta za varovanje
zdravja Republike Slovenije podpisati nacionalni koordinator cepljenja, ki ga v
skladu s pravilnikom, ki določa program cepljenja in zaščite z zdravili,
imenuje minister, pristojen za zdravje.
10. člen
Postopek za pridobitev dovoljenja za uvoz
zdravil, ki nimajo dovoljenja za promet v Republiki Sloveniji, v izrednih
primerih ali v primeru drugih razlogov, ki so v interesu varovanja javnega
zdravja, se začne s pisno vlogo, ki jo predlagatelj pošlje Agenciji, in vsebuje
izpolnjen obrazec, objavljen na spletni strani Agencije, ki poleg podatkov iz
prejšnjega člena vsebuje tudi potrdilo, da je zdravilo izdelano po načelih
dobre proizvodne prakse (DPP), ki ni starejše od treh let (certifikat DPP) ali
certifikat o zdravilu (Certificate of Pharmaceutical Product – CPP), oziroma
izjemoma, v posebej utemeljenih primerih, drugo ustrezno dokazilo, ki
zagotavlja kakovost zdravila.
5. Vnos oziroma uvoz zdravil, ki nimajo
dovoljenja za promet v Republiki Sloveniji in so v postopku pridobitve
dovoljenja za promet z zdravilom po centraliziranem postopku na predlog
lečečega zdravnika – sočutna uporaba zdravila
11. člen
(1) Postopek za pridobitev dovoljenja
za vnos zdravil, ki nimajo dovoljenja za promet v Republiki Sloveniji, in so v
postopku pridobitve dovoljenja za promet z zdravilom po centraliziranem
postopku na predlog lečečega zdravnika – sočutna uporaba zdravila, ki se začne
s pisno vlogo predlagatelja Agenciji, ki vsebuje izpolnjen obrazec, objavljen
na spletni strani Agencije, z naslednjimi podatki:
-      
ime zdravila, jakost, farmacevtsko obliko,
pakiranje, mednarodno nelastniško ime (INN), ATC klasifikacijo, ki je v
postopku pridobitve dovoljenja za promet po centraliziranem postopku;
-      
ime zdravila, jakost, farmacevtsko obliko,
pakiranje, mednarodno nelastniško ime (INN), ATC klasifikacijo in količino, za
katerega se predlaga izdaja dovoljenja za vnos;
-      
ime in sedež predlagatelja;
-      
ime in sedež izdelovalca;
-      
ime in sedež tujega dobavitelja;
-      
ime in sedež končnega uporabnika.
(2) Predlagatelj mora k vlogi za
pridobitev dovoljenja za vnos zdravil iz prejšnjega odstavka priložiti še
naslednja dokazila oziroma izjave:
-      
izjavo, da je zdravilo v postopku pridobitve
dovoljenja po centraliziranem postopku;
-      
izjavo lečečega zdravnika glede uporabe
zdravila, ki vsebuje navedbe:
-    
da gre za bolnike s kronično in resno
izčrpavajočo boleznijo ali ogrožajočo boleznijo,
-    
da bolnike, za katere se predlaga zdravljenje z
vnesenim zdravilom, ni mogoče učinkovito zdraviti z zdravilom iz iste
terapevtske skupine, ki že ima dovoljenje za promet, oziroma na trgu v
Republiki Sloveniji ni drugega ustreznega zdravila ali druge možnosti
zdravljenja,
-    
da bo upošteval farmakovigilančne obveznosti,
kot v primeru zdravil, ki imajo dovoljenje za promet,
-      
izjavo bolnika oziroma njegovega zakonitega
zastopnika, da je seznanjen in da se strinja s predlagano možnostjo
zdravljenja;
-      
dokumentacijo – povzetek podatkov o kakovosti,
varnosti in učinkovitosti zdravila;
-      
izobraževalno gradivo za zdravnike in bolnike
(tudi v prevodu v slovenski jezik);
-      
seznam držav, kjer je odobren program sočutne
uporabe z zadevnim zdravilom;
-      
izjavoizdelovalca, da bo zagotovil potrebne
količine zdravila za zdravljenje bolnikov, ki so udeleženi v zadevnem programu
do zagotovitve financiranja tega zdravila iz javnih sredstev pri vseh bolnikih,
pri katerih je dokumentirana korist zdravljenja s tem zdravilom.
(3) Agencija lahko od predlagatelja
zahteva tudi predložitev mnenje Evropske agencije za zdravila v zvezi z vnosom
zdravila v Republiko Slovenijo, če oceni, da je to mnenje potrebno za izdajo
dovoljenja na podlagi tega pravilnika z vidika varnosti zdravljenja bolnikov.
12. člen
Postopek za pridobitev dovoljenja za uvoz
zdravil, ki nimajo dovoljenja za promet v Republiki Sloveniji, in so v postopku
pridobitve dovoljenja za promet z zdravilom po centraliziranem postopku na
predlog lečečega zdravnika – sočutna uporaba zdravila, se začne s pisno vlogo,
ki jo predlagatelj pošlje Agenciji, in vsebuje izpolnjen obrazec, objavljen na
spletni strani Agencije, ki poleg podatkov iz prejšnjega člena vsebujejo tudi
potrdilo, da je zdravilo izdelano po načelih dobre proizvodne prakse (DPP).
4. Vnos oziroma uvoz zdravil, ki so
namenjena za razvojno in raziskovalno delo
13. člen
Postopek za pridobitev letnega dovoljenja
za vnos oziroma uvoz zdravil, ki so namenjena za razvojno in raziskovalno delo,
se začne s pisno vlogo, ki jo predlagatelj pošlje Agenciji, in vsebuje
izpolnjen obrazec, objavljen na spletni strani Agencije, s podatki o imenu in
sedežu predlagatelja, potrdilom končnega uporabnika o namenu uporabe z izjavo,
da zdravila ne bodo uporabljena za klinično preskušanje ali zdravljenje ter
izjavo, da bo predlagatelj s trimesečnimi poročili seznanjal o izvedenih vnosih
oziroma uvozih zdravil z naslednjimi podatki:
-      
trgovsko ime ali kodo zdravila, farmacevtsko
obliko, jakost, pakiranje, mednarodno nelastniško ime (INN) in količino
zdravila;
-      
ime in sedež izdelovalca;
-      
ime in sedež tujega dobavitelja.
5. Izdaja dovoljenja za vnos oziroma
uvoz zdravil
14. člen
(1) Agencija izda dovoljenje za vnos
oziroma uvoz zdravil v 30 dneh po prejemu popolne vloge.
(2) Dovoljenja za vnos oziroma uvoz
zdravil, ki ga izda Agencija, mora vključevati delovno šifro zdravila, ki je
sestavni del dovoljenja za vnos oziroma uvoz zdravil.
(3) Dovoljenje za vnos oziroma uvoz
zdravila je veljavno do končne izvedbe vnosa oziroma uvoza v dovoljenju
navedene količine zdravila, oziroma najdlje eno leto od datuma izdaje
dovoljenja.
(4) Dovoljenje velja le v izvirniku.
15. člen
Agencija lahko zavrne izdajo dovoljenja za
vnos oziroma uvoz zdravil:
-      
če predlagane količine zdravila presegajo
predvideni namen pri vnosu oziroma uvozu zdravil v nujnih primerih posamičnega
zdravljenja, če je na trgu Republike Slovenije zdravilo, ki ima dovoljenje za
promet z zdravilom z enako učinkovino, farmacevtsko obliko in jakostjo;
-      
če je zdravilo, ki je uvrščeno na seznam nujno
potrebnih zdravil, pridobilo dovoljenje za promet z zdravilom in je dostopno na
trgu Republike Slovenije.
III. SPREMLJANJE SLEDLJIVOSTI PROMETA ZDRAVILA IN UVOZA
OZIROMA VNOSA ZARADI IZVOZA ALI IZNOSA
16. člen
(1) Na zahtevo Agencije mora imetnik
dovoljenja za vnos oziroma uvoz zdravil Agenciji predložiti poročilo o
opravljenem prometu z zdravilom, ki je predmet izdanega dovoljenja za vnos
oziroma uvoz, oziroma druge podatke o teh zdravilih, pomembne za varovanje
javnega zdravja.
(2) Na zahtevo Agencije mora imetnik
ustreznega dovoljenja za opravljanje dejavnosti izdelave zdravil oziroma
prometa na debelo z zdravili Agenciji predložiti poročilo o opravljenem uvozu
oziroma vnosu zdravil zaradi izvoza ali iznosa oziroma druge podatke o teh
zdravilih, pomembne za varovanje javnega zdravja.

Priloga


Pravilnik o pogojih, načinu in postopku za
pridobitev dovoljenja za vnos oziroma uvoz zdravil za uporabo v humani medicini
(Uradni list RS, št. 65/12)
vsebuje naslednje prehodne in končne določbe:
»IV. PREHODNE IN KONČNE DOLOČBE
17. člen
Agencija o vlogah, ki jih je prejela do
uveljavitve tega pravilnika, odloči na podlagi določb Pravilnika o pogojih,
načinu in postopku za pridobitev dovoljenja za vnos oziroma uvoz zdravil za
uporabo v humani medicini (Uradni list RS, št. 30/09).
18. člen
Z dnem uveljavitve tega pravilnika preneha
veljati Pravilnik o pogojih, načinu in postopku za pridobitev dovoljenja za
vnos oziroma uvoz zdravil za uporabo v humani medicini (Uradni list RS, št.
30/09).
19. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o pogojih, načinu in postopku za pridobitev dovoljenja za vnos oziroma uvoz
zdravil za uporabo v humani medicini (Uradni list RS, št. 20/13) vsebuje naslednjo končno določbo:
»4. člen
Ta pravilnik začne veljati petnajsti dan po
objavi v Uradnem listu Republike Slovenije.«.