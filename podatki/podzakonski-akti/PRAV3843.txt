I. SPLOŠNI DOLOČBI
1. člen
Ta pravilnik določa splošno dokumentacijo
in dokumentacijo o poteku vzgojno-izobraževalnega dela, o delu strokovnih
delavcev in organov šole, določa javne listine in drugo dokumentacijo, ki jo mora
glasbena šola voditi oziroma izdajati učencem.
2. člen
Glasbena šola poleg dokumentacije, določene
s tem pravilnikom, vodi tudi dokumentacijo po drugih predpisih.
II. VRSTE DOKUMENTACIJE
Splošna dokumentacija
3. člen
Splošna dokumentacija v glasbeni šoli
je: 
1.    
prijavnica za vpis v glasbeno šolo; vsebuje ime in priimek učenca,
spol, datum, kraj in državo rojstva, prebivališče in državljanstvo, program in
predmet izobraževanja, zapisnik komisije o sprejemnem preizkusu učenca za vpis
v prvi razred oziroma ugotavljanje otrokove pripravljenosti za vpis v program
predšolske glasbene vzgoje oziroma glasbene ali plesne pripravnice ter mnenje
komisije o preizkusu in sprejemu učenca;
2.    
vpisni list; vsebuje ime in priimek učenca, spol, datum, kraj in
državo rojstva, prebivališče in državljanstvo, program, predmete in razred
izobraževanja, zdravstvene posebnosti, katerih poznavanje je nujno za delo z učencem,
ime šole, ki jo učenec obiskuje poleg glasbene šole, ter razred in oddelek
oziroma letnik, v katerega je vpisan. Vpisni list vsebuje tudi najnujnejše
podatke o starših še mladoletnih otrok, in sicer ime in priimek, naslov
prebivališča in telefonsko številko osebe, ki ji je mogoče posredovati nujna
sporočila, ter izjavo o rednem poravnavanju prispevka za del materialnih
stroškov, določenih v svetu šole;
3.    
matični list; vsebuje ime in priimek učenca, spol, datum, kraj in
državo rojstva, prebivališče, prijavnico k izpitu in sklepe o napredovanju učenca
v naslednji razred oziroma višjo stopnjo glasbene šole, podatke o učnem uspehu,
nastopih in dosežkih na tekmovanjih, napredovanju in dokončanju izobraževanja.
Priloga matičnega lista so tudi v posameznem šolskem letu izrečeni vzgojni
ukrepi. Matični list vodi učitelj, in sicer za vsakega učenca za ves čas
izobraževanja v glasbeni šoli;
4.    
matična knjiga;vsebuje splošne podatke o vpisanih učencih in
poteku njihovega izobraževanja in se vodi od vpisa do dokončanja izobraževanja
oziroma do izpisa. Matična knjiga se vodi tudi za učence, ki niso vpisani v
glasbeno šolo, ampak na podlagi 34. člena zakona o glasbenih šolah opravljajo
izpite;
5.    
prijavnica k izpitu; vsebuje podatke o učencu, in sicer ime in
priimek, leto rojstva, ime izpitnega predmeta in razred, vrsto izpita, podatke
o snovi, predelani med letom in o programu za izpit, datum prijave na izpit ter
podpis učenca in učitelja;
6.    
zapisnik izpitov; vsebuje podatke o učencu, in sicer ime in
priimek, spol, datum rojstva, ime izpitnega predmeta in razred, vrsto in datum
izpita, podatke o izpitni snovi in izpitni oceni, prostor za pripombe ter
podpis članov izpitne komisije;
7.    
šolska kronika, v katero se po kronološkem vrstnem redu vpisujejo
pomembnejši dogodki šole;
8.    
letni delovni načrt šole, v katerem se določijo vsebina, obseg in
razporeditev pouka in drugega dela v skladu s predmetnikom in učnim načrtom;
razporeditev učencev po predmetih, oddelkih individualnega in skupinskega
pouka, zasedbe komornih skupin in šolskih orkestrov; razporeditev nastopov in
tekmovanj; načrt vpisa; roki za opravljanje izpitov; strokovno izobraževanje in
spopolnjevanje učiteljev in drugih strokovnih delavcev; sodelovanje s starši;
sodelovanje z osnovnimi in drugimi šolami ter vrtci; sodelovanje z drugimi
glasbenimi šolami in kulturno-umetniškimi organizacijami ter druge naloge;
9.    
letno organizacijsko poročilo, v katerega se vpisujejo splošni
podatki o glasbeni šoli ter podatki o obsegu in vsebini vzgojno-izobraževalnega
in drugega dela.
Dokumentacija o poteku
vzgojno-izobraževalnega dela
4. člen
Dokumentacijo o poteku pouka in drugega
vzgojno-izobraževalnega dela vodi učitelj, in sicer:
1.    
dnevnik individualnega pouka;vsebuje podatke o posameznem učencu
in predmetu,
2.    
dnevnik skupinskega pouka; vsebuje podatke o posamezni skupini in
predmetu,
3.    
glasbena beležka; vsebuje podatke o poteku pouka, urniku,
nastopih, izposoji šolskih not in instrumenta, o uspehu učenca med šolskim
letom, ter ima prostor za medsebojna obvestila staršev in učiteljev. Namenjena
je sprotnemu obveščanju staršev in jo prejme vsak učenec na začetku šolskega
leta.
Dokumentacija o delu strokovnih
delavcev
5. člen
Strokovni delavci v glasbeni šoli vodijo
dokumentacijo o: 
1.    
letni pripravi na pouk (individualni pouk za
vsakega učenca posebej, komorna igra in orkester), 
2.    
podrobni urni oziroma tedenski pripravi na pouk
predmetov, ki se izvajajo skupinsko, 
3.    
podrobni mesečni pripravi na pouk predmetov, ki se
izvajajo individualno.
Dokumentacija o delu organov
6. člen
O delu organov v glasbeni šoli se vodijo:
1.    
zapisniki o sejah učiteljskega zbora, oddelčnih učiteljskih zborov in
strokovnih aktivov,
2.    
zapisniki o sejah sveta staršev,
3.    
zapisniki o sejah sveta šole.
Zapisnik oziroma dokumentacija vsebuje
vabila na seje, zapisnike sej, dokumente o obravnavanih zadevah in druga
gradiva, povezana z delom organov.
Javne listine
7. člen
Šolske javne listine so: 
1.    
spričevalo,
2.    
spričevalo o končani nižji oziroma višji stopnji glasbene šole,
3.    
spričevalo o končanem programu (predšolska glasbena vzgoja, glasbena
pripravnica in plesna pripravnica z navedbo razreda).
Šola izda učencu za uveljavljanje pravic po
drugih predpisih na njegovo zahtevo potrdilo o vpisu oziroma statusu učenca.
Druga dokumentacija
8. člen
Druga dokumentacija, ki jo glasbena šola
izda po tem pravilniku, je:
1.    
obvestilo o vzgojnem ukrepu,
2.    
soglasje staršev k hitrejšemu napredovanju učenca,
3.    
soglasje staršev k prijavi učenca na glasbeno oziroma baletno
tekmovanje,
4.    
izpisnica (če se učenec med šolskim letom prešola na drugo glasbeno
šolo),
5.    
reverz za izposojo šolskega instrumenta oziroma pripomočka za pouk,
6.    
druga obvestila staršem.
III. VODENJE DOKUMENTACIJE
9. člen
Dokumentacija iz tega pravilnika se vodi na
predpisanih obrazcih.
Minister, pristojen za šolstvo, predpiše
naslednje obrazce:
1.    
spričevala,
2.    
matično knjigo,
3.    
letno organizacijsko poročilo,
4.    
dnevnik za individualni pouk,
5.    
dnevnik za skupinski pouk,
6.    
prijavnico za vpis v glasbeno šolo,
7.    
prijavnico k izpitu,
8.    
zapisnik izpitov,
9.    
vpisni list,
10.  matični
list,
11.  glasbeno
beležko,
12.  potrdilo
o vpisu oziroma statusu učenca,
13.  izpisnico,
14.  obvestilo
o vzgojnem ukrepu,
15.  izpis
iz evidence.
Obliko drugih obrazcev oziroma
dokumentacije iz tega pravilnika glasbene šole določijo same.
10. člen
Glasbene šole morajo voditi dokumentacijo
tako, da je zagotovljeno varstvo osebnih podatkov v skladu s predpisi.
11. člen
Glasbena šola trajno hrani:
1.    
matično knjigo,
2.    
matične liste (brez prilog o vzgojnih ukrepih, ki se po enem letu izločijo),
3.    
šolsko kroniko,
4.    
letni delovni načrt šole,
5.    
letna organizacijska poročila,
6.    
zapisnike sej učiteljskega zbora,
7.    
zapisnike sej oddelčnih učiteljskih zborov,
8.    
zapisnike sej sveta šole.
Eno leto po zaključku šolanja učencev
glasbena šola hrani:
1.    
prijavnice za vpis v glasbeno šolo,
2.    
vpisne liste,
3.    
dnevnike,
4.    
prijavnice k izpitu,
5.    
zapisnike izpitov,
6.    
soglasja staršev.
Najmanj 5 let glasbena šola hrani:
1.    
zapisnike sej strokovnih aktivov,
2.    
zapisnike sej sveta staršev.
Do konca šolskega leta glasbena šola hrani
letne in sprotne priprave na pouk in dokumentacijo o izrečenih vzgojni ukrepih.
12. člen
Glasbena šola vodi evidenco izdanih javnih
listin.
Glasbena šola, ki vodi evidence oziroma
dokumentacijo v elektronskem mediju v enotni podatkovni bazi, si mora z
ustrezno programsko opremo zagotoviti dejansko ločitev uporabe in varovanja
podatkov glede na njihovo naravo in pravico do razpolaganja z njimi.
Glasbena šola mora evidence oziroma
dokumentacijo, ki jih vodi v elektronski obliki, hraniti tudi v rezervnih
kopijah, tako v elektronskem mediju kot tudi v izpisu na papir.
12.a člen
Ne glede na roke shranjevanja, določene s tem pravilnikom, je
glasbena šola dolžna po navodilih pristojnega arhiva odbrati gradivo iz šolske
dokumentacije, ki je arhivskega pomena. 
Dokumentacijo, ki jo glasbena šola trajno hrani, in
dokumentacijo, ki jo hrani kot arhivsko gradivo do izročitve pristojnemu
arhivu, mora glasbena šola arhivirati in varovati po predpisih o arhivskem
gradivu in varstvu osebnih podatkov. 
Glasbena šola lahko v soglasju z ustanoviteljem zagotovi in
organizira arhiviranje in shranjevanje dokumentacije zunaj svojih prostorov ali
pa v skupnih prostorih za več šol na določenem območju.
12.b člen
Glasbena šola je dolžna zbrisati oziroma uničiti osebne podatke,
vsebovane v šolski dokumentaciji, po preteku predpisanega roka shranjevanja,
tako da ni več mogoče ugotoviti njihove vsebine oziroma jih ponovno
uporabljati. 
Za brisanje podatkov iz računalniško vodenih zbirk podatkov
se uporabi metoda brisanja podatkov, ki onemogoča delno ali celotno
restavracijo brisanih podatkov. 
Osebni podatki iz dokumentacije, ki se vodi na klasičen
način, se uničijo na način, ki onemogoča čitanje uničenih podatkov. Fizično
uničenje dokumentacije se izvede komisijsko, o čemer se sestavi zapisnik o
načinu uničenja, času in kraju ter predmetu uničenja ter navzočih članih
komisije, ki je to izvedla. 
Glasbena šola na način, določen v tem členu, uniči tudi
neveljavno, neuporabno oziroma poškodovano dokumentacijo.
13.  člen
Šola javne listine iz 7. člena tega
pravilnika izda v izvirniku le enkrat. 
Šola izda nadomestno javno listino, če
tisti, ki jo zahteva, dokaže, da je zaradi izgube, uničenja, poškodovanja ali
odtujitve v Uradnem listu Republike Slovenije preklicana veljavnost izvirnika. 
Nadomestno javno listino se izda na obrazcu
v obliki izpisa iz evidence. 
Izdajatelj nadomestne javne listine navede
ime šole oziroma pravnega naslednika, ki razpolaga z uradno evidenco. Izpis iz
evidence podpiše pooblaščena oseba izdajatelja in potrdi pristnost listine s
pečatom izdajatelja.
14.  člen
Ta pravilnik se v skladu z zakonom o
glasbenih šolah smiselno uporablja v zasebnih glasbenih šolah, ki so vpisane v
razvid izvajalcev javnoveljavnih programov osnovnega glasbenega in plesnega
izobraževanja pri ministrstvu, pristojnem za šolstvo.
15. člen
Obrazci, ki jih predpiše minister, se smejo
prodajati samo javnim in zasebnim glasbenim šolam, ki so na ministrstvu,
pristojnem za šolstvo, vpisani v razvid kot izvajalci javnoveljavnih programov
osnovnega glasbenega in plesnega izobraževanja.

Pravilnik o šolski dokumentaciji v glasbenih
šolah (Uradni list RS, št. 44/01)
vsebuje naslednjo prehodno in končni določbi:
»IV. PREHODNA IN KONČNI DOLOČBI
16.  člen
Do uvedbe oziroma uveljavitve novih
obrazcev vodi glasbena šola dokumentacijo ter izdaja javne listine na veljavnih
obrazcih, vendar sme v to dokumentacijo vpisovati le podatke, določene z
zakonom, na način, določen s tem pravilnikom.
17.  člen
Z dnem uveljavitve tega pravilnika preneha
veljati pravilnik o dokumentaciji v glasbenih šolah (Uradni list SRS,
št. 24/72).
18. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o šolski dokumentaciji v glasbenih šolah (Uradni list RS, št. 1/04) vsebuje naslednjo končno določbo:
»4. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o šolski dokumentaciji v glasbenih šolah (Uradni list RS, št. 66/06) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne 1.
septembra 2006.«.