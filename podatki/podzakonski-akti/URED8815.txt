I. PREDMET IN OBSEG KONCESIJE
1. člen
(predmet koncesije)
(1) Ta uredba je koncesijski akt, na podlagi katerega Vlada
Republike Slovenije (v nadaljnjem besedilu: vlada) podeli koncesijo za rabo
termalne vode za ogrevanje in potrebe kopališča v Rimski Čardi (v nadaljnjem
besedilu: koncesija) iz vrtine Mt-2/61 (ID-znak 78–2136/2-0; koordinate e:
589.569,688, n: 174.213,009, z: 213).
(2) Obseg vodne pravice, izražen kot največja dovoljena letna
količina rabe termalne vode iz vrtine Mt-2/61, je 113.530 m3/leto. Največji
dovoljeni trenutni pretok termalne vode iz vrtine Mt-2/61 je 6,4 l/s.
(3) Koncesija se podeli za rabo termalne vode za ogrevanje s
klasifikacijsko številko 4.2.1. in za potrebe dejavnosti bazenskega kopališča s
klasifikacijsko številko 3.1.2. v skladu s predpisom, ki ureja klasifikacijo
vrst posebne rabe vode in naplavin.
(4) Razmejitev največje dovoljene skupne letne količine med
rabama termalne vode iz prejšnjega odstavka se podrobneje določi v koncesijski
pogodbi.
(5) Območje koncesije obsega območje vrtine Mt-2/61 in zajema
termalno vodo iz vodnega telesa podzemne vode Goričko (VTPodV_4018), in sicer
iz tretjega vodonosnika – termalni vodonosniki v globljih terciarnih sedimentih
in na predterciarni podlagi.
(6) Napajalno območje vrtine Mt-2/61 iz prvega odstavka tega
člena in meja tega območja se prikažeta na digitalnem podatkovnem sloju v
državnem koordinatnem sistemu ter objavita v informacijskem sistemu okolja.
II. POGOJI ZA PRIDOBITEV IN IZVAJANJE KONCESIJE
2. člen
(začetek in trajanje koncesije)
(1) Koncesija se podeli za 30 let.
(2) Koncesijsko obdobje iz prejšnjega odstavka začne teči z
dnem sklenitve koncesijske pogodbe.
(3) Koncesija se lahko podaljša v skladu z zakonom, ki ureja
vode.
3. člen
(pogoji za pridobitev koncesije)
Koncesija se podeli osebi, ki izpolnjuje naslednje pogoje:
je pravna ali fizična oseba, registrirana za opravljanje
dejavnosti kopališč;
-       
ima poravnane davke, prispevke in druge obvezne dajatve, vključno s
koncesijskimi dajatvami;
-       
proti njej ni uveden postopek prisilne poravnave, stečaja ali
likvidacijski postopek;
-       
ni prenehala poslovati na podlagi sodne ali druge prisilne odločbe;
-       
v zadnjih petih letih pred objavo javnega razpisa ji ni bila izdana izvršljiva
sodna odločba za kaznivo dejanje ali izvršljiva sodna ali upravna odločba, s
katero ji je prepovedano opravljati dejavnost, ki je povezana z izvajanjem
koncesije.
4. člen
(pogoji za izvajanje koncesije)
(1) Oseba, ki pridobi koncesijo (v nadaljnjem besedilu:
koncesionar), mora izvajati koncesijo tako, da ne vpliva na drugo dovoljeno
posebno rabo vode.
(2) Koncesionar mora pri izvajanju koncesije izpolnjevati
naslednje okoljevarstvene pogoje, pogoje varstvenega režima in načina rabe
termalne vode:
1.     
zagotavljati, da največja dovoljena letna količina rabe termalne vode in
največji dovoljeni trenutni pretok rabe termalne vode iz 1. člena te uredbe
nista presežena;
2.     
zagotavljati, da s svojo dejavnostjo ne povzroči poslabšanja ali ne
prepreči doseganja dobrega kemijskega in količinskega stanja vodnega telesa
termalne vode, določenega v skladu s predpisom, ki ureja stanje podzemnih voda;
3.     
imeti črpališče urejeno tako, da je preprečen vnos onesnaževal v
vodonosnik;
4.     
zagotavljati, da je izkoristek toplotne energije odvzete termalne vode
več kakor 70 % v skladu s Prilogo 1, ki je sestavni del te uredbe;
5.     
dejavnost izvajati tako, da nastanejo le občasne spremembe toka termalne
vode ali stalne spremembe toka le na omejenem območju, vendar pa to ne sme
povzročiti vdora druge vode ter stalnega in jasno izraženega umetnega trenda
sprememb toka, zaradi česar bi taki vdori lahko nastali pozneje;
6.     
zagotavljati monitoring v skladu s 7. členom te uredbe in Prilogo 2, ki
je sestavni del te uredbe;
7.     
skrbeti za najmanjšo mogočo porabo termalne vode, ponovno uporabo
termalne vode ter uporabo drugih metod in tehnik varčevanja z vodo;
8.     
izvajati ukrepe iz predpisa, ki ureja načrt upravljanja voda za vodni
območji Donave in Jadranskega morja;
9.     
uporabljati termalno vodo izključno za lastne potrebe, za katere se
podeljuje koncesija, ter
10.  
preprečiti škodljive vplive in učinke na kakovost tal.
(3) Koncesionar mora pri izvajanju koncesije izpolnjevati
naslednja naravovarstvena pogoja:
1.     
zagotavljati, da ne ogroža naravnega ravnovesja vodnih in obvodnih
ekosistemov, ter
2.     
preprečiti škodljive vplive ter ogrožanje naravnih vrednot in območij,
varovanih po predpisih, ki urejajo ohranjanje narave.
(4) Koncesionar mora pri izvajanju koncesije izpolnjevati
naslednje druge pogoje:
1.     
zagotavljati varstvo objektov in naprav za rabo termalne vode ter
njihovo redno vzdrževanje;
2.     
vzpostaviti stalni nadzor nad objekti in napravami za rabo termalne vode
ter zagotavljati dostop samo pooblaščenim osebam koncesionarja;
3.     
dopustiti izvajanje meritev za potrebe državnega monitoringa podzemnih
voda na vrtini iz prvega odstavka 1. člena te uredbe;
4.     
po navodilu koncedenta sodelovati pri izvajanju kratkotrajne (do
24-urne) popolne prekinitve odvzema vode, ki ga zaradi ocenjevanja količinskega
stanja termalne vode praviloma enkrat letno istočasno izvedejo vsi
koncesionarji, ki odvzemajo vodo iz istega termalnega vodonosnika (prekinitveni
test);
5.     
zagotavljati enkrat na dan (on-line) prenos podatkov iz Priloge 2
te uredbe v podatkovno zbirko Agencije Republike Slovenije za okolje (v nadaljnjem
besedilu: agencija);
6.     
zagotoviti odvajanje vse izrabljene termalne vode v skladu s predpisom,
ki ureja emisijo odpadnih snovi in toplote pri odvajanju odpadnih voda v vode
in javno kanalizacijo;
7.     
zagotavljati, da s svojo dejavnostjo ne povzroči poslabšanja ali ne
prepreči doseganja dobrega kemijskega in ekološkega stanja vodnih teles
površinskih voda, določenega v skladu s predpisom, ki ureja stanje površinskih
voda;
8.     
zagotoviti koncedentu brezplačni dostop do podatkov o opravljenih
raziskavah, ki lahko dajo podatke o termalni vodi;
9.     
trajno hraniti tehnično, litološko in hidrogeološko dokumentacijo in
dokumentacijo, potrebno za izvajanje monitoringa iz 7. člena te uredbe, v
tiskani in digitalni obliki;
10.  
zagotoviti brezplačni dostop do vseh podatkov, ki se nanašajo na rabo
vode;
11.  
vzdrževati ali sanirati vrtino, izvedeno pri raziskavah vodnega vira, ki
je predmet koncesije;
12.  
sodelovati s koncedentom pri izvajanju izrednih ukrepov, če se poveča
stopnja ogroženosti zaradi škodljivega delovanja voda, ali pri intervencijskih
in sanacijskih ukrepih ob naravni nesreči zaradi škodljivega delovanja voda.
(5) Koncesionar mora s tehničnimi ali drugimi ukrepi,
vključno z zmanjšanjem dovoljene rabe termalne vode, v določenem obdobju
prilagoditi izvajanje koncesije novim razmeram, če pride do:
1.     
značilnega trenda zniževanja gladine termalne vode, ki zajema najmanj
šestletno obdobje;
2.     
značilnega trenda negativnih učinkov dolgoročnih sprememb režima toka
termalne vode;
3.     
preseganja količinskega obnavljanja vodonosnega sistema ali
4.     
vdora vode iz sosednjega vodonosnika ali površinske vode.
(6) Pojave iz prejšnjega odstavka ugotovi koncesionar na
podlagi podatkov monitoringa iz 7. člena te uredbe ali ga o njih obvesti
pristojni upravni organ.
III. OBVEZNOSTI KONCESIONARJA
5. člen
(vodenje ločenega računovodstva)
Koncesionar redno vodi ločeno računovodstvo za dejavnost
koncesije in evidenco odvzetih količin termalne vode.
6. člen
(poslovnik)
Koncesionar vodi poslovnik za obratovanje in vzdrževanje
vodnega objekta ali naprave v skladu z zakonom, ki ureja vode.
7. člen
(monitoring)
(1) Koncesionar zagotavlja izvajanje monitoringa, ki
vključuje monitoring odvzetih količin termalne vode in vpliva rabe vode ter
nadzor nad hidravličnimi značilnostmi vrtine v skladu z zahtevami iz Priloge 2
te uredbe.
(2) Monitoring se izvaja po programu, ki ga za tri zaporedna
koledarska leta pripravi koncesionar, potrdi pa agencija (v nadaljnjem
besedilu: program monitoringa).
(3) Monitoring se izvaja v skladu s predpisi, ki urejajo
monitoring podzemnih in površinskih voda, ter predpisi, ki urejajo meroslovje.
(4) Koncesionar predloži agenciji v potrditev program
monitoringa najpozneje do 1. julija zadnjega leta pred začetkom novega obdobja,
za katero se pripravlja program monitoringa. Agencija potrdi program
monitoringa v enem mesecu po njegovem prejemu. Če agencija ugotovi, da program
monitoringa ni pripravljen v skladu s prejšnjim odstavkom in Prilogo 2 te
uredbe, mora koncesionar v enem mesecu od prejema ugotovitev in priporočil
agenciji poslati popravljeni program monitoringa.
(5) Koncesionar v skladu s Prilogo 2 te uredbe najpozneje do
28. februarja tekočega leta pošlje agenciji poročilo o meritvah, obdelavi
podatkov in rezultatih izvajanja monitoringa za preteklo leto.
(6) Poročilo iz prejšnjega odstavka vsebuje:
-       
poročilo o meritvah za preteklo leto, ki vsebuje splošni opis izvajanja
monitoringa in posebnosti v obdobju, na katero se poročilo nanaša,
-       
rezultate monitoringa za preteklo leto po posameznih sestavnih delih
monitoringa in parametrih ter
-       
obdelavo oziroma analizo in razlago podatkov monitoringa.
(7) Vzorec obrazca poročila iz petega odstavka tega člena je
objavljen na osrednjem spletnem mestu državne uprave.
8. člen
(hramba dokumentacije)
Koncesionar hrani dokumentacijo v zvezi s plačili za
koncesijo najmanj pet let po prenehanju koncesije.
9. člen
(ukrepi koncesionarja po prenehanju koncesije)
(1) Koncesionar po prenehanju koncesije izvede vse ukrepe v
skladu z zakonom, ki ureja vode.
(2) Podrobnejši ukrepi iz prejšnjega odstavka se določijo v
koncesijski pogodbi.
IV. PODELITEV KONCESIJE
10. člen
(postopek podelitve koncesije)
(1) Koncesija se podeli na podlagi javnega razpisa.
(2) Javni razpis izvede ministrstvo, pristojno za vode (v
nadaljnjem besedilu: ministrstvo).
(3) Javni razpis se objavi v Uradnem listu Republike
Slovenije in traja najmanj 30 dni od dneva objave.
(4) Javni razpis je uspešen, če je do poteka razpisnega roka
predložena najmanj ena veljavna prijava.
(5) Prijava na javni razpis je veljavna, če je pravočasna in
v celoti izpolnjuje vse zahteve iz javnega razpisa. Če javni razpis ni uspešen,
se lahko ponovi.
(6) Predlog o izbiri koncesionarja se pripravi po
pridobljenem mnenju strokovne komisije.
(7) Strokovno komisijo sestavljajo trije člani. Člane
strokovne komisije imenuje minister, pristojen za vode.
(8) Člani strokovne komisije ne smejo biti s prijavitelji na
javni razpis (v nadaljnjem besedilu: prijavitelj) ali zaposlenimi pri
prijaviteljih v poslovnem ali sorodstvenem razmerju v ravni ali stranski vrsti
do vštetega četrtega kolena, v zakonski ali partnerski zvezi, svaštvu do
vštetega drugega kolena, četudi je zakonska ali partnerska zveza že prenehala,
ali živeti z njimi v zunajzakonski skupnosti ali nesklenjeni partnerski zvezi.
V strokovno komisijo prav tako ne sme biti imenovana oseba, ki je bila
zaposlena pri prijavitelju ali je kako drugače delala za prijavitelja, če od
prenehanja zaposlitve ali drugačnega sodelovanja še niso pretekla tri leta.
(9) Izpolnjevanje pogojev za imenovanje v strokovno komisijo
vsak član potrdi s pisno izjavo. Če član pozneje izve za razlog iz prejšnjega
odstavka, mora takoj predlagati svojo izločitev. Izločenega člana strokovne
komisije zaradi razlogov iz prejšnjega odstavka nadomesti nadomestni član
strokovne komisije, ki ga imenuje minister, pristojen za vode.
(10) Člani strokovne komisije ne smejo neposredno komunicirati
s prijavitelji, temveč le posredno po ministrstvu.
11. člen
(vsebina javnega razpisa)
Javni razpis vsebuje:
1.     
podatke o koncedentu,
2.     
podatke o objavi koncesijskega akta,
3.     
predmet in predvideni obseg koncesije,
4.     
pogoje za pridobitev koncesije,
5.     
podatke, ki jih mora vsebovati prijava na javni razpis, in dokazila, ki
jih je treba priložiti prijavi na javni razpis,
6.     
začetek in trajanje koncesije,
7.     
način dostopa do razpisne dokumentacije,
8.     
čas in kraj oddaje prijave na javni razpis,
9.     
naslov, prostor, dan in uro javnega odpiranja prijav na javni razpis,
10.  
prednostna merila za izbiro koncesionarja,
11.  
postopek za izbiro koncesionarja,
12.  
rok za izbiro koncesionarja,
13.  
rok, v katerem bodo prijavitelji obveščeni o izbiri koncesionarja,
14.  
podatke o odgovorni osebi za dajanje informacij med javnim razpisom.
12. člen
(prednostna merila za izbiro koncesionarja)
Prednostni merili, ki se upoštevata pri izbiri koncesionarja
na podlagi javnega razpisa, sta:
-       
lastninska ali druga stvarna pravica na nepremičninah, ki so potrebne za
izvajanje dejavnosti ogrevanja in kopališke dejavnosti, ter
-       
ponujena višina plačila za koncesijo, ki ne sme biti nižja od višine,
določene v 16. členu te uredbe.
13. člen
(odločba o izboru)
(1) Koncesija se podeli z odločbo o izboru na podlagi javnega
razpisa.
(2) Odločba o izboru koncesionarja se odpravi, če v 90 dneh
od njene dokončnosti koncesijska pogodba ni sklenjena zaradi razlogov na strani
koncesionarja.
V. KONCESIJSKA POGODBA
14. člen
(sklenitev in vsebina koncesijske pogodbe)
(1) Razmerja med koncedentom in koncesionarjem se podrobneje
uredijo s koncesijsko pogodbo.
(2) Koncesijska pogodba je sklenjena, ko jo podpišeta obe
pogodbeni stranki.
(3) V koncesijski pogodbi se podrobneje določijo ukrepi in
pogoji iz 4. člena te uredbe na podlagi podatkov o:
1.     
globini črpanja in temperaturi termalne vode na ustju vrtine ter
2.     
stanju termalne vode na vodnem telesu iz 1. člena te uredbe.
(4) V primeru neskladja med to uredbo in koncesijsko pogodbo
veljajo določbe te uredbe.
VI. PLAČILO ZA KONCESIJO
15. člen
(opredelitev plačila za koncesijo)
(1) Koncesionar plačuje plačilo za koncesijo za vsako leto
rabe vode.
(2) Obveznost plačila za koncesijo nastopi z dnem začetka
izvajanja vodne pravice iz prvega člena te uredbe.
16. člen
(višina plačila za koncesijo)
(1) Plačilo za koncesijo se določi za vsako koledarsko
leto posebej.
(2) Višina plačila za koncesijo se za posamezno
koledarsko leto izračuna po naslednji enačbi:
Vkoncesija = 0,15 × C × ((Qdej +
Qvod_prav)/2) × ∆T × 4,2 × D,
pri čemer je:
-       
Vkoncesija: višina plačila za koncesijo, izražena v eurih;
-       
C: povprečna letna cena za 1 MJ toplote, ki se pridobi iz ekstra lahkega
kurilnega olja ter izračuna iz kurilne vrednosti ekstra lahkega kurilnega olja
(ki je 42,6 MJ/kg) in cene ekstra lahkega kurilnega olja v maloprodaji v letu,
ki je dve leti pred letom, za katero se določa plačilo za koncesijo. Povprečna
letna cena za 1 MJ toplote je izražena v eurih;
-       
Qdej: letna količina iz vseh vrtin odvzete termalne vode
v m3 oziroma zmogljivost objekta za črpanje za obdobje, ko
niso na voljo meritve načrpane termalne vode, izražene brez enote za količino
(m3);
-       
Qvod_prav: obseg vodne pravice v m3 iz
drugega odstavka 1. člena te uredbe, ki določa največjo dovoljeno letno
prostornino (količino) v m3, izraženo brez enote za količino (m3);
-       
∆T: temperaturna razlika med povprečno letno temperaturo termalne vode
na ustju vrtine in med 12 °C, izražena brez enote za stopinje (°);
-       
D: faktor izhodiščne vrednosti enote posebne rabe vode.
(3) Ne glede na prejšnji odstavek se višina plačila za
koncesijo v primeru vračanja neonesnažene termalne vode v vodonosnik za
posamezno koledarsko leto izračuna po naslednji enačbi:
Vkoncesija_R = 0,15 × C × ((Qdej –
80 % Qvrnjene)+ (Qvod_prav – 80 % Qvrnjene))/2
× ∆T × 4,2 × D,
pri čemer:
-       
je Qvrnjena: letna količina vrnjene termalne vode v
vodonosnik v m3, izražena brez enote za količino (m3);
-       
spremenljivke Vkoncesija, C, Qdej, Qvod_prav,
∆T in D pomenijo enako, kakor je določeno v prejšnjem odstavku.
(4) Poročanje o količini vrnjene neonesnažene termalne
vode iz prejšnjega odstavka se podrobneje uredi s koncesijsko pogodbo.
17. člen
(povprečna cena toplote (C) in izhodiščna vrednost enote
posebne rabe vode (D))
(1) Povprečno letno ceno toplote za 1 MJ toplote (C) in
faktor izhodiščne vrednosti enote posebne rabe vode (D) iz prejšnjega člena
določi vlada s sklepom, ki se objavi v Uradnem listu Republike Slovenije.
(2) Spremembo povprečne letne cene toplote za 1 MJ toplote
(C) in faktor izhodiščne vrednosti enote posebne rabe vode (D) določi vlada
najpozneje do 31. decembra tekočega leta za naslednje leto v skladu s prejšnjim
odstavkom.
18. člen
(pošiljanje podatkov, potrebnih za izračun plačila za
koncesijo)
(1) Koncesionar Direkciji Republike Slovenije za vode (v
nadaljnjem besedilu: direkcija) vsako leto najpozneje do 28. februarja pošlje
podatke, potrebne za izračun plačila za koncesijo iz 16. člena te uredbe, za
preteklo leto.
(2) Če podatki iz prejšnjega odstavka niso poslani v roku iz
prejšnjega odstavka, se za izračun plačila za koncesijo uporabijo podatki, ki
jih ima na voljo direkcija.
19. člen
(način plačila za koncesijo)
(1) Koncesionar med letom za koncesijo plačuje na podlagi
računa v obliki dveh akontacij, in sicer na podračun, določen s predpisom, ki
ureja podračune in način plačevanja obveznih dajatev ter drugih javnofinančnih
prihodkov.
(2) Akontacija iz prejšnjega odstavka znaša polovico zneska,
izračunanega po enačbi iz 16. člena te uredbe, pri čemer se uporabita povprečna
cena toplote (C) in faktor izhodiščne vrednosti enote posebne rabe vode (D),
določena na podlagi 17. člena te uredbe. Vrednosti ∆T in Qdej se
pridobita iz podatkov iz prejšnjega člena za preteklo leto.
(3) Prva akontacija v letu zapade v plačilo zadnji plačilni
dan v juniju, druga akontacija v letu pa zadnji plačilni dan v decembru.
(4) Za nepravočasno plačane zneske akontacij oziroma plačila
za koncesijo mora koncesionar plačati zakonite zamudne obresti.
(5) Koncesionar, ki med letom preneha izvajati koncesijo,
direkciji v 30 dneh po prenehanju izvajanja koncesije pošlje podatke iz
prejšnjega člena.
20. člen
(poračun)
(1) Morebitna razlika med z akontacijama plačanimi zneski in
zneskom plačila za koncesijo, določenim v skladu s 16. členom te uredbe, se
plača tako, kakor je določeno v prvem odstavku prejšnjega člena, ali vrne
koncesionarju v 60 dneh po izdaji poračuna plačil za koncesijo.
(2) Poračun plačila za koncesijo za prejšnje leto organ iz
petega odstavka prejšnjega člena izvede do 30. junija tekočega leta.
VII. PREHODNE IN KONČNA DOLOČBA
21. člen
(prvi program monitoringa in prvo poročilo o monitoringu)
(1) Koncesionar prvi program monitoringa iz drugega odstavka
7. člena te uredbe pošlje agenciji v potrditev najpozneje v šestih mesecih po
začetku izvajanja koncesije.
(2) Koncesionar prvo poročilo iz petega odstavka 7. člena te
uredbe pošlje agenciji najpozneje do 28. februarja leta, ki sledi letu
potrditve prvega programa monitoringa.
22. člen
(povprečna cena toplote (C) in izhodiščna vrednost enote
posebne rabe vode (D) v prehodnem obdobju)
Do uveljavitve sklepa iz 17. člena te uredbe znaša povprečna
letna cena za 1 MJ toplote (C) 0,026 eura, faktor izhodiščne vrednosti enote
posebne rabe vode (D) pa 0,5.
23. člen
(prva akontacija plačila za koncesijo)
(1) Ne glede na 19. člen te uredbe se prva akontacija plačila
za koncesijo obračuna naslednje leto po začetku izvajanja koncesije.
(2) Za izračun akontacije iz prejšnjega odstavka se uporabijo
podatki o dejanski količini odvzete termalne vode v tekočem letu, ki jih
koncesionar predloži direkciji najpozneje do 28. februarja naslednjega leta po
sklenitvi koncesijske pogodbe.
24. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-266/2023
Ljubljana, dne 13. julija 2023
EVA 2023-2560-0030
Vlada Republike Slovenije
dr. Robert Golob
predsednik

Priloga
1: Izračun izkoristka toplotne energije odvzete termalne vode
Priloga
2: Monitoring