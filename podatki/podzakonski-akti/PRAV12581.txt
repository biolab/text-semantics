I. SPLOŠNE DOLOČBE
1. člen
(vsebina)
Ta pravilnik določa vrste in način izvedbe rednih
vzdrževalnih del na javnih cestah (v nadaljnjem besedilu: redno vzdrževanje
cest) in potrebni nivo rednega vzdrževanja cest.
2. člen
(pomen izrazov)
Posamezni izrazi, uporabljeni v tem pravilniku, imajo
naslednji pomen:
1.     
berma je površina med pobočjem brežine in robnikom vozišča, muldo,
koritnico ali robnim pasom;
2.     
elementarni dogodek je nepričakovan dogodek na cesti, povzročen zaradi
delovanja naravnih sil (npr. slabo vreme, poplave, potres, velike količine
padavin, zdrsi pobočij, zemeljski plazovi in usadi, močan veter), zaradi česar
sta ogrožena promet in cesta ter je povzročena materialna škoda;
3.     
geografsko-klimatski pogoji so pogoji, ki jih opredeljujejo vsi
vremenski pojavi v določenem časovnem obdobju na določenem kraju ali področju,
skozi katero poteka cesta;
4.     
hortikulturna ureditev je ureditev okolice z vegetacijo po pripravljenem
načrtu;
5.     
krpanje udarnih jam na asfaltnem vozišču je vgraditev zmesi asfalta
ustrezne kakovosti v območju poškodovane asfaltne obrabne ali krovne plasti, na
makadamskem vozišču pa krpanje z ustrezno mešanico drobljenca;
6.     
mrežaste razpoke so v obliki mreže med seboj povezane razpoke krovne
plasti asfalta;
7.     
mulda je plitek, utrjen sestavni del ceste, ki omogoča odvodnjavanje
površinske vode z vozne ali pohodne površine;
8.     
načrt pluženja je načrt plužnih poti po posameznih cestnih odsekih;
9.     
oprijemljivost ceste pomeni sposobnost prenosa sil v naležni površini
pnevmatike s trenjem vozila na vozno površino;
10.  
poledica je tanka plast ledu na vozišču ali drugi prometni površini;
11.  
poročilo o stanju ceste je poročilo, ki vsebuje strokovno oceno stanja
ceste po enem ali več tehničnih kriterijih;
12.  
posipanje ceste pomeni raztros snovi za taljenje snega ali ledu ter
kamnitega drobirja kot ukrep za povečanje torne sposobnosti vozišča v zimskem
času;
13.  
poškodba zaradi zmrzovanja (zmrzlinska poškodba) je poškodba na cesti,
ki je posledica učinkovanja mraza v povezavi z vodo v cestnem telesu ali
voziščni konstrukciji;
14.  
poškodbe zaradi odjuge so poškodbe cestišča, ki nastanejo po dolgotrajni
globinski zamrznjenosti voziščne konstrukcije zaradi otoplitve;
15.  
povprečni letni dnevni promet (v nadaljnjem besedilu: PLDP) je na
podlagi podatkov štetij prometa ovrednoteno povprečno dnevno število motornih
vozil, ki je v določenem letu prevozilo izbrani prerez ceste;
16.  
površinska prevleka pomeni izdelavo zaščitne plasti površine s pobrizgom
bitumenskega veziva in posipom zrn drobirja;
17.  
pregled ceste je strokovni pregled, ki ga vizualno ali z napravami
opravi strokovno usposobljena oseba ali organizacija;
18.  
pregledniška služba je služba izvajalca rednega vzdrževanja cest, ki v
določenem času in razporedu fizično nadzira dogajanja, ki vplivajo na cesto in
promet na njej;
19.  
prevoznost ceste je omogočanje varnega odvijanja prometa;
20.  
profiliranje vozišča je izdelava ali popravilo vozišča z ustreznim
prečnim profilom;
21.  
prometna površina je površina javne ceste, ki je namenjena odvijanju
prometa;
22.  
protiprašno škropljenje je škropljenje vozišča z vodo ali vodno
raztopino z dodanim kemičnim sredstvom;
23.  
razpoke, stiki in rege so nenačrtovane posamezne tanke zevajoče odprtine
na eni ali več veznih plasteh voziščne konstrukcije ali druge prometne
površine;
24.  
rezkanje zglajenih asfaltnih površin je ukrep za začasno povečanje torne
sposobnosti vozne površine in odstranitev večje neravnosti;
25.  
snovi za taljenje snega in ledu so kemične snovi, ki pri različnih
temperaturnih pogojih omogočajo taljenje ledu na prometni površini;
26.  
stanje ceste je lastnost ceste, ki je določena z enim ali več kriteriji
stanja posameznih sestavnih delov ceste (npr. ravnost vozišča, oprijemljivost
vozišča, nosilnost voziščne konstrukcije);
27.  
tehnične lastnosti ceste so lastnosti, opredeljene z geometrijskimi in
konstrukcijskimi elementi ceste;
28.  
udarna jama je lokalna poškodba asfaltne obrabne ali krovne plasti z ostrimi
robovi, ki predstavlja nevarnost za udeležence cestnega prometa;
29.  
varnostne lastnosti ceste so lastnosti, ki ob upoštevanju prometnih
predpisov in drugih razmer na cesti omogočajo varno uporabo ceste;
30.  
začasna prometna ureditev je ureditev, ki nastane zaradi fizične
dejavnosti na cesti (npr. opravljanje del na cesti) in zahteva spremembo
obstoječe prometne ureditve.
(2) Izrazi, uporabljeni v tem pravilniku, katerih pomen
ni določen v prejšnjem odstavku, imajo enak pomen, kot ga določajo predpisi, ki
urejajo ceste.
3. člen
(namen rednega vzdrževanja cest)
Javne ceste se vzdržujejo tako, da:
-       
se ohranijo njihove prometne, tehnične in varnostne lastnosti,
-       
se okolje v največji možni meri zaščiti pred škodljivimi vplivi cestnega
prometa.
4. člen
(načrtovanje in način izvajanja del rednega vzdrževanja)
(1) Redno vzdrževanje cest se opravlja vestno in po
pravilih stroke, z uporabo sodobnih tehnologij in mehanizacije ter s strokovno
usposobljenimi izvajalci rednega vzdrževanja cest. Strokovni nadzor nad rednim
vzdrževanjem cest zagotavlja upravljavec cest.
(2) Redno vzdrževanje ceste se začne po predaji ceste
ali njenega posameznega dela v promet. Redno vzdrževanje cest se praviloma
opravlja v času najprimernejših vremenskih, prometnih in drugih razmer za
opravljanje teh del. Območje, kjer se opravlja redno vzdrževanje ceste,
izvajalec rednega vzdrževanja ceste označi in zavaruje s predpisano prometno
signalizacijo in prometno opremo v skladu s pravilnikom, ki ureja zapore na
cestah, tako da je zagotovljena varnost prometa in delavcev pri opravljanju
del. Začasno prometno ureditev izvajalec rednega vzdrževanja ceste odstrani
takoj, ko ni več potrebna.
(3) Upravljavec cest enkrat letno izdela poročilo o
stanju cest s podatki o posameznih delih rednega vzdrževanja cest. Ti podatki
so podlaga za izdelavo letnega plana rednega vzdrževanja cest, v katerem so
določena potrebna finančna sredstva za izvajanje rednega vzdrževanja cest za
naslednje leto.
(4) Dela rednega vzdrževanja cest, ki so potrebna za
zagotavljanje varnega prometa in ohranitev dobrega stanja cest, so določena v
Prilogi 1, ki je sestavni del tega pravilnika. Dela so razvrščena v prednostne
razrede glede na kategorijo ceste in pomembnost opravila.
(5) Finančna sredstva za redno vzdrževanje cest se
razporedijo tako, da se za neodložljiva dela v prvem prednostnem razredu
zagotovijo vsa potrebna finančna sredstva. Za dela v drugem in tretjem
prednostnem razredu se izdela program glede na preostala razpoložljiva finančna
sredstva.
5. člen
(obveščanje javnosti)
Upravljavec cest organizira zbiranje podatkov o stanju in
prevoznosti cest ter o tem obvešča javnost. Če se zaradi vremenskih razmer,
rednega vzdrževanja ceste, naravnih ali prometnih nesreč ter drugih izrednih
dogodkov na cesti ali ob njej spremenijo pogoji za odvijanje prometa,
upravljavec ceste zagotovi sprotno obveščanje javnosti.
6. člen
(izvedbeni program rednega vzdrževanja cest)
(1) Redno vzdrževanje cest se opravlja v skladu z
izvedbenim programom rednega vzdrževanja cest, ki ga ob upoštevanju razpoložljivih
finančnih sredstev pripravi izvajalec rednega vzdrževanja ceste in ga predloži
v potrditev upravljavcu cest.
(2) Izvajalec rednega vzdrževanja ceste pripravi za vsak
koledarski mesec mesečni izvedbeni program rednega vzdrževanja cest, v katerem
so določeni posamezni ukrepi na cestah za naslednji mesec. Mesečni izvedbeni
program rednega vzdrževanja cest potrdi upravljavec cest.
(3) Z izvedbenim programom rednega vzdrževanja cest se
določijo obdobja in razpored opravljanja posameznih del, tehnološki postopki,
roki izvedbe ter drugi pogoji za opravljanje rednega vzdrževanja cest (npr.
vrsta del, strojno ali ročno delo, vrsta strojev za izvajanje del, časovno
izvajanje del).
II. NADZOR NAD STANJEM CEST
7. člen
(nadzor nad stanjem cest)
Nadzor nad stanjem cest zagotavljata upravljavec cest s
pregledi cest in izvajalec rednega vzdrževanja ceste s pregledniško službo.
Upravljavec cest zbira podatke, ugotovljene s pregledi cest in cestnih
objektov, ter vodi podatke o stanju cest in cestnih objektov. Ugotovitve s
pregledov cest in cestnih objektov so podlaga za določanje potrebnih
vzdrževalnih ukrepov.
8. člen
(obdobni pregledi cest in cestnih objektov)
(1) Obdobni pregledi avtocest in hitrih cest se
opravljajo periodično v skladu z razporedom, določenim z izvedbenim programom
rednega vzdrževanja cest. Obdobni pregledi ostalih cest se opravljajo po
potrebi in v obsegu, ki ga določi upravljavec cest.
(2) Obdobni pregledi cestnih objektov se opravljajo
najmanj enkrat na šest let. Jekleni in leseni cestni objekti se pregledajo najmanj
enkrat letno. Pregledajo se vsi deli cestnega objekta in na zahtevo upravljavca
cest izvedejo meritve in preizkusi.
(3) Obdobni pregled se zaključi s poročilom o stanju
pregledanega dela ceste ali cestnega objekta, ki vsebuje predloge o potrebnih
vzdrževalnih ukrepih.
9. člen
(izredni pregledi cest in cestnih objektov)
(1) Izredni pregledi cest ali cestnih objektov se
opravijo:
-       
neposredno ali takoj po dogodkih kot so naravne nesreče, hude prometne
nesreče, požar, eksplozije, posedanje terena, izredni prevozi in drugi izredni
dogodki, ki vplivajo na cesto, oziroma takrat, ko je ogrožena varnost cestnega
prometa,
-       
ob pojavu nenadnih večjih poškodb posameznih elementov ceste ali
cestnega objekta,
-       
pri ugotavljanju sposobnosti ceste ali cestnega objekta za prevzemanje
dodatnih ali izrednih prometnih obremenitev,
-       
pred potekom garancijske dobe za cesto ali cestni objekt.
(2) Upravljavec cest določi vsebino in obseg izrednega
pregleda ter imenuje komisijo za opravljanje pregleda. Komisija o svojih
ugotovitvah sestavi poročilo s predlogom potrebnih ukrepov in določi pogoje za
začasno oziroma stalno uporabo ceste ali cestnega objekta.
III. REDNO VZDRŽEVANJE CEST
10. člen
(dela rednega vzdrževanja cest)
(1) Redno vzdrževanje cest se opravlja v skladu z
izvedbenim programom rednega vzdrževanja cest. Izvajalec rednega vzdrževanja
ceste o svojem delu vodi podatke, iz katerih mora biti razvidno, kdaj in katera
dela so bila opravljena, obseg in trajanje teh del, poraba materialov,
uporabljena delovna sila in mehanizacija ter druge pomembne podatke. Redno
vzdrževanje cest se opravlja praviloma v času manjšega obsega prometa in, če je
mogoče, brez omejitev prometa.
(2) Dela rednega vzdrževanja so:
1.     
pregledniška služba,
2.     
redno vzdrževanje prometnih površin,
3.     
redno vzdrževanje cestnih objektov,
4.     
redno vzdrževanje bankin,
5.     
redno vzdrževanje naprav za odvodnjavanje,
6.     
redno vzdrževanje brežin in berm,
7.     
redno vzdrževanje prometne signalizacije in opreme,
8.     
redno vzdrževanje cestne razsvetljave, naprav in ureditev,
9.     
redno vzdrževanje vegetacije,
10.  
zagotavljanje preglednega polja in prostega profila ceste,
11.  
čiščenje cest,
12.  
redno vzdrževanje mejnikov,
13.  
redno vzdrževanje drugih funkcionalnih površin,
14.  
nadzor osnih obremenitev, skupnih mas in dimenzij vozil,
15.  
intervencijski ukrepi in
16.  
zimska služba.
11. člen
(pregledniška služba)
(1) Pregledniška služba nadzira vsa dogajanja, ki lahko
vplivajo na cesto in promet na njej, ter z vizualnim pregledom preverja stanje
vseh sestavnih delov ceste. Pregledniška služba opravlja tudi manjša vzdrževalna
ali zavarovalna dela in meritve na cesti, ki jih je mogoče opraviti s
predpisano pregledniško opremo in sredstvi, ki so potrebna za izvajanje zimske
službe.
(2) Med manjša ali zavarovalna dela na cesti, ki jih
opravlja pregledniška služba, spadajo zlasti:
-       
takojšnje zavarovanje nevarnih mest in ovir na cesti,
-       
odstranjevanje predmetov, ki ogrožajo varnost prometa, z vozišča in
drugih prometnih površin,
-       
preprečevanje drsnosti vozišča ob razlitju oljnih tekočin, razsutega
tovora, nanosov blata,
-       
preverjanje in preprečevanje posegov v cestno telo ali varovalni pas,
-       
čiščenje sistema za odvodnjavanje, če bi zastajajoča voda ogrožala cesto
ali varnost prometa,
-       
popravilo in čiščenje vertikalne prometne signalizacije,
-       
čiščenje in manjša popravila prometne opreme,
-       
obsekovanje in obrezovanje rastlinja za zagotovitev vidnosti prometne
signalizacije v preglednem polju in pregledni bermi,
-       
ravnanje smernikov in stebričkov za zaznamovanje mejnikov,
-       
ravnanje in ponovna postavitev zimskih kolov,
-       
manjša popravila bankin,
-       
ročna košnja v preglednem polju,
-       
krpanje udarnih jam,
-       
kontrola stanja in vidnosti mejnikov,
-       
zagotavljanje prostega profila ceste,
-       
nadziranje postavitve in delovanja začasne prometne signalizacije,
-       
nadziranje stanja brežin in naprav za zaščito ceste pred padajočim
kamenjem,
-       
preverjanje stanja in ustreznosti varnostnih in varovalnih ograj,
-       
čiščenje območja ceste.
(3) Podatke o ugotovitvah s pregledov in o opravljenih
delih mora izvajalec rednega vzdrževanja ceste zapisovati in hraniti ter jih
posredovati upravljavcu cest.
(4) Pregledniška služba opravlja preglede cest najmanj:
-       
enkrat dnevno na avtocestah in hitrih cestah,
-       
dvakrat tedensko na glavnih cestah, glavnih mestnih cestah, zbirnih
mestnih ali krajevnih cestah ter na regionalnih in drugih cestah s PLDP nad 4000,
-       
enkrat tedensko na regionalnih cestah s PLDP do 4000, lokalnih cestah,
mestnih ali krajevnih cestah ter na kolesarskih poteh.
(5) Na cestah nižjih kategorij (npr. javna pot)
pogostost pregledov določi upravljavec ceste glede na pomen ceste, prometne obremenitve,
geografsko-klimatske razmere ter druge posebne razmere.
(6) V obdobjih neugodnih vremenskih razmer in v drugih
primerih, ki lahko ogrožajo cesto ali promet na njej, je treba pogostost in
obseg pregledov prilagoditi razmeram. Pregled se opravi takoj, ko to omogočajo
vremenske razmere ali ko preneha nevarnost, zaradi katere je lahko ogrožena
varnost cestnega preglednika. Glede na potek ceste v prostoru in ogroženost cestnega
prometa lahko upravljavec ceste določi pogostnost pregledov glede na stopnjo
ogroženosti (npr. padajoče kamenje, zdrsi pobočij, zavarovanje zožitev zaradi
usadov).
(7) Pregledniška služba najmanj enkrat na tri mesece
vizualno pregleda cestne objekte, pri čemer mora pregledati zlasti elemente, ki
so bistvenega pomena za stabilnost, funkcionalnost in trajnost cestnega objekta
ter varnost prometa (npr. pregled dilatacije, naprav za odvodnjavanje, opornih
in podpornih konstrukcij).
(8) Pregledniško službo opravljajo cestni pregledniki.
Nadzor nad delom pregledniške službe opravlja upravljavec cest.
12. člen
(redno vzdrževanje prometnih površin)
Redno vzdrževanje prometnih površin, ki so sestavni del javne
ceste, obsega njihovo čiščenje in popravila lokalnih poškodb (npr. krpanje
udarnih jam in mrežastih razpok) oziroma polaganje asfaltne prevleke preko
vozišča in robnih pasov, zalivanje posameznih razpok, stikov in reg, rezkanje
zglajenih in neravnih asfaltnih površin ali izdelavo asfaltnih prevlek preko
zglajenih površin ter popravila drugih podobnih poškodb.
13. člen
(redno vzdrževanje bankin)
Bankine se vzdržujejo tako, da zagotavljajo bočno stabilnost vozišča,
omogočajo razpršeno odtekanje vode z vozišča in postavitev prometne
signalizacije in prometne opreme.
14. člen
(redno vzdrževanje naprav za odvodnjavanje)
(1) Z območja ceste mora biti omogočen odtok površinskih
in talnih voda. Preprečeno mora biti pritekanje vode in nanašanje naplavin z
brežin in cestnih priključkov na vozišče. Naprave za odvodnjavanje je treba
vzdrževati in čistiti tako, da ne puščajo, da na njih ali v njih voda ne
zastaja in da je z vseh sestavnih delov ceste zagotovljeno regulirano odvajanje
vode.
(2) Ne glede na prejšnji odstavek je v posameznih delih
naprav za odvodnjavanje zastajanje vode dovoljeno (npr. peskolovi, usedalniki).
15. člen
(redno vzdrževanje brežin in berm)
Brežine usekov, zasekov in nasipov ceste se vzdržujejo tako,
da sta zagotovljena stabilen nagib in oblika, da se na njih utrjuje ali
odstranjuje nestabilen material in da se ohranjajo obstoječe tehnične in
biološke ureditve oziroma zaščite. Redna vzdrževalna dela na brežinah in bermah
obsegajo zlasti:
-       
vzdrževanje vegetacije,
-       
utrjevanje in odstranjevanje nestabilnega materiala,
-       
čiščenje in širitev površin ter vzdrževanje tehničnih zaščitnih naprav.
16. člen
(redno vzdrževanje prometne signalizacije in prometne
opreme)
Redno vzdrževanje prometne signalizacije in prometne opreme
obsega čiščenje ter dopolnitve, nadomestitve ali popravila dotrajane,
poškodovane, pomanjkljive ali izginule prometne signalizacije in opreme ter
njihovih nosilnih konstrukcij. Prometna signalizacija in prometna oprema na
cestah morata biti redno vzdrževani tako, da so zagotovljeni njuna stabilnost,
brezhibno delovanje in vidnost ter izpolnjevanje zahtev iz pravilnika, ki ureja
prometno signalizacijo in prometno opremo na javnih cestah.
17. člen
(redno vzdrževanje cestne razsvetljave, naprav in ureditev)
(1) Cestna razsvetljava, naprave in ureditve se
vzdržujejo tako, da je zagotovljeno njihovo brezhibno delovanje. Vzroke, ki to
preprečujejo, je treba nemudoma odpraviti, če to ni mogoče, pa izvesti ustrezne
začasne rešitve in zavarovalne ukrepe.
(2) Posebne naprave in kontrolni sistemi, ki so vgrajeni
v cesto ali cestne objekte in so namenjeni urejanju in nadzoru prometa, nadzoru
nad stanjem ceste, meritvam, obveščanju, pobiranju cestnine, telekomunikacijske
naprave, energetski kabli, prezračevalne, zaščitne in varnostne naprave ter
ureditve in naprave na počivališčih, se vzdržujejo v skladu z navodili in
predpisi za delovanje teh naprav in tako, da ne ogrožajo varnosti prometa.
18. člen
(redno vzdrževanje vegetacije)
(1) Na površinah, ki so sestavni del ceste, se
vegetacija kosi, obrezuje in seka najmanj v takem obsegu, da sta zagotovljena prosti
profil ceste in predpisana preglednost, da so vidne in dostopne prometna
signalizacija in prometna oprema ter cestne naprave in druge ureditve.
(2) Vzdrževati je treba tudi cesti bližnja drevesa in
druge zasaditve, ki lahko ogrožajo cesto ali promet na njej.
(3) Hortikulturne ureditve v območju cestnega sveta
državnih cest v naselju, brežine cestnega telesa z urejenimi površinami za
odvijanje kolesarskega in peš prometa ter vegetacijo v profilu traktorske poti
vzdržujejo občine.
19. člen
(zagotavljanje preglednosti)
Pregledno polje se vzdržuje tako, da je zagotovljena
preglednost, če to ni mogoče, pa tako, da je glede na terenske razmere
zagotovljena največja možna preglednost.
20. člen
(čiščenje cest)
Vsi sestavni deli ceste se čistijo tako, da se odstrani vse,
kar lahko negativno vpliva na njihovo funkcionalnost, varnost prometa in
varovanje okolja.
21. člen
(redno vzdrževanje prostega profila ceste)
Prosti profil ceste se vzdržuje tako, da vanj ne segajo
fizične ovire. Če fizične ovire ni mogoče odstraniti, se ovira označi s
predpisano prometno signalizacijo in prometno opremo.
22. člen
(redno vzdrževanje mejnikov)
(1) Mejniki posestnih meja upravljavca cest se
vzdržujejo tako, da je zagotovljena njihova vidnost.
(2) Za stalnost in nepoškodovanost mejnikov skrbita
lastnik zemljišča, ki meji na cestni svet, in upravljavec ceste.
23. člen
(redno vzdrževanje drugih funkcionalnih površin)
Redno vzdrževanje drugih funkcionalnih površin za umestitev cestnih
naprav, objektov in drugih ureditev, namenjenih varnosti, vodenju in nadzoru
prometa, vozil ter voznikov, zaščiti ceste in cestnega telesa ter zemljišč in
preprečevanju škodljivih emisij prometa obsega popravila, obnove, čiščenje in
urejenost travnatih in drugih površin ter redno vzdrževanje opreme na teh
površinah.
24. člen
(redno vzdrževanje cestnih objektov)
(1) Cestni objekti se redno vzdržujejo tako, da se na
objektu in prostoru okoli cestnega objekta pravočasno ugotovijo in odpravijo
vzroki, ki lahko negativno vplivajo na stabilnost, funkcionalnost in trajnost
cestnega objekta ter varnost cestnega prometa.
(2) Med dela rednega vzdrževanja cestnih objektov spada
zlasti čiščenje:
-       
prometnih površin in prometne opreme na cestnem objektu,
-       
prostora neposredno okoli cestnega objekta,
-       
ležišč, dilatacij, členkov in drugih dostopnih delov cestnega objekta,
-       
naprav za odvodnjavanje,
-       
naplavin, nanosov in drugega materiala, ki lahko ogroža cestni objekt
ali cestni promet,
-       
obodnih sten predora,
-       
grafitov in drugih napisov.
(3) Poleg del iz prejšnjega odstavka se v okviru rednega
vzdrževanja cestnega objekta opravljajo tudi manjša popravila:
-       
poškodb prometnih površin (npr. krpanje udarnih jam, zalivanje razpok,
rezkanje neravnin, popravilo in nadomestitev izpadlih robnikov),
-       
posameznih manjših poškodb na konstrukcijskih delih cestnega objekta
(npr. krpanje odkruškov, zapolnjevanje fug, popravila zaščitne plasti armature,
razmajanih kamnov),
-       
protikorozijske zaščite,
-       
hidroizolacije in odvodnjavanja,
-       
izpodjedenih delov stebrov, opornih in podpornih konstrukcij.
25. člen
(intervencijski ukrepi)
(1) Izvajalec rednega vzdrževanja ceste organizira
dežurno službo in delovne skupine za izvajanje intervencijskih ukrepov zaradi
izrednih dogodkov na cesti. O izvajanju intervencijskega ukrepa in vzrokih
zanj, predvsem v primeru elementarnih dogodkov, izvajalec rednega vzdrževanja
ceste takoj obvesti upravljavca ceste, če je ogrožen ali oviran cestni promet,
pa tudi policijo.
(2) Pri naravnih nesrečah (npr. neurje, poplava, plaz,
potres, žled), hudih prometnih nesrečah in drugih izrednih dogodkih izvajalec
rednega vzdrževanja ceste takoj odpravi vzroke (npr. poškodbe ceste, ovire na
cesti), zaradi katerih je oviran ali ogrožen cestni promet oziroma zaradi
katerih bi lahko prišlo do hujših poškodb ceste in večje materialne škode. Če
to ni mogoče, izvajalec rednega vzdrževanja ceste označi ovire in zavaruje
promet s predpisano prometno signalizacijo in prometno opremo, izvede nujne
ukrepe za zavarovanje ceste in, če okoliščine dopuščajo, vzpostavi prevoznost
ceste.
26. člen
(zimska služba)
Zimska služba obsega sklop dejavnosti in opravil, potrebnih za
zagotavljanje prevoznosti ceste in varnega prometa v zimskih razmerah. Zimske
razmere nastopijo, ko je zaradi zimskih pojavov (npr. sneg, poledica) lahko
ovirano ali ogroženo normalno odvijanje prometa in pri tem prihaja do odstopanj
od sicer zagotovljenih tehničnih lastnosti ceste.
27. člen
(izvedbeni program zimske službe)
(1) V zimskem obdobju, ki praviloma traja od 15. novembra
tekočega leta do 15. marca naslednjega leta oziroma v obdobju trajanja
zimskih razmer, se ceste vzdržujejo v skladu z izvedbenim programom zimske
službe. Izvedbeni program zimske službe pripravi izvajalec rednega vzdrževanja
ceste in ga predloži v potrditev upravljavcu cest najkasneje do 15. oktobra
tekočega leta.
(2) Z izvedbenim programom zimske službe se določijo
zlasti:
-       
organizacijska shema vodenja ter pristojnosti in odgovornosti izvajalcev
zimske službe s podatki o medsebojni komunikaciji (npr. kontaktni podatki,
podatki o centrih obveščanja),
-       
usklajenost različnih izvajalcev zimske službe na isti cesti v naseljih
(npr. vzdrževanje površin za pešce in kolesarje, križišč, priključkov,
avtobusnih postajališč in dostopa do njih, odstranjevanje snega, odvoz na
deponije),
-       
lokacije stalnih večjih koncentracij izvora ali cilja pešcev, uporabe
objektov ali površin v javni rabi v naseljih (npr. šole, nakupovalni centri,
železniške in avtobusne postaje, zdravstveni domovi, bolnišnice, domovi za
ostarele, športni objekti, kulturne ustanove, javna parkirišča),
-       
vodja koordiniranega dela različnih izvajalcev,
-       
seznam pogodbenih izvajalcev,
-       
razpored pripravljalnih del,
-       
načrt cestne mreže z oznakami prednostnih razredov in izhodiščna mesta
za izvajanje zimske službe (cestne baze),
-       
seznam posebno težavnih cestnih odsekov ob nastanku neugodnih vremenskih
razmer,
-       
seznam z oznako mest za postavitev prometne signalizacije za čas
trajanja zimske službe,
-       
seznam vremenskih postaj, katerih podatki se upoštevajo pri izvajanju
zimske službe,
-       
razporeditev mehanizacije, opreme, materiala za posipanje in delavcev za
izvajanje načrtovanih del,
-       
seznam posebnih strojev,
-       
dežurstva, obveznost prisotnosti, stopnje pripravljenosti in razpored
delovnih skupin,
-       
poti posipanja proti poledici in odstranjevanja snega (plužne in posipne
poti),
-       
mesta in način izločanja posameznih vrst vozil ob neugodnih razmerah na
cesti,
-       
način zbiranja podatkov in shema obveščanja javnosti o stanju in
prevoznosti cest,
-       
dela po zimski službi (npr. odstranitev ostankov posipnih materialov,
začasno postavljene prometne signalizacije in prometne opreme, cestnih naprav
in ureditev za zavarovanje ceste in prometa v zimskem obdobju).
(3) Dela po zimski službi je treba izvesti najkasneje v
enem mesecu po koncu zimskega obdobja.
28. člen
(pripravljalna dela pred začetkom opravljanja zimske službe)
Pripravljalna dela se opravljajo pred začetkom zimskega
obdobja z namenom, da se omogoči učinkovito delo zimske službe. Pripravljalna
dela obsegajo zlasti naslednje:
-       
priprava mehanizacije, prometne signalizacije in prometne opreme ter
posipnega materiala,
-       
priprava ceste in njene okolice (namestitev dopolnilne prometne
signalizacije na nevarnih mestih, postavitev snežnih kolov, namestitev naprav
in ureditev za zaščito pred snežnimi zameti – palisade),
-       
čiščenje in ureditev odvodnih sistemov in vozišča,
-       
usposabljanje in strokovno izobraževanje za opravljanje del v času
zimske službe.
29. člen
(posipanje cest zaradi poledice)
(1) V obdobjih, ko obstaja nevarnost nastanka poledice,
se izpostavljeni in prometno nevarni odseki cest posipajo zaradi preprečevanja
poledice. Mesta in način posipanja se določijo glede na vremenske razmere,
geografsko-klimatske razmere, lego, naklon in kategorijo ceste ter druge
lokalne razmere.
(2) Na delih cest, kjer se poledica pogosto pojavlja, je
treba namestiti dopolnilno prometno signalizacijo, ki na to nevarnost opozarja.
(3) Za posipanje topilnih sredstev se uporabljajo
naprave, ki omogočajo natančno odmerjanje količin. Naprave za merjenje posipa s
kemičnimi sredstvi morajo biti predhodno umerjene, kar se dokazuje z dokazilom
o kalibraciji take naprave.
30. člen
(zagotavljanje prevoznosti cest)
(1) Vzdrževanje prevoznosti posameznih cest in
dostopnosti v zimskih razmerah je določeno s prednostnimi razredi, v katere so
ceste in druge prometne površine razvrščene glede na kategorijo, gostoto in
strukturo prometa, geografsko-klimatske razmere in krajevne potrebe.
Razvrstitev cest po prednostnih razredih določi upravljavec cest tako, da je
zagotovljena usklajena prevoznost cestne mreže. Prednostni razredi za
vzdrževanje cest in drugih prometnih površin v zimskih razmerah so določeni v
Prilogi 2, ki je sestavni del tega pravilnika.
(2) Prevoznost je zagotovljena, če višina snega na
cestah I. in II. prednostnega razreda ne presega 10 cm, na drugih cestah pa 15
cm, promet pa je možen z uporabo zimske opreme vozil. Na odsekih cest z
vzdolžnim naklonom nad 10 odstotkov se šteje, da je prevoznost
zagotovljena tudi, če je promet možen samo z uporabo snežnih verig.
(3) Ne glede na prejšnji odstavek prevoznosti ni nujno
treba zagotavljati v obdobju izredno močnega sneženja, ob močnih snežnih
zametih in snežnih plazovih. Enako velja za poledico, ki je ni mogoče odpraviti
z razpoložljivimi tehničnimi sredstvi. Ceste, katerih prevoznost je odvisna od
snežnih razmer, se lahko hkrati uvrstijo v I.–V. in VII. prednostni razred,
površine za pešce pa v VI. prednostni razred. Nivo vzdrževanja se v teh
primerih prilagaja trenutnim vremenskim in snežnim razmeram.
(4) Načrt pluženja, mesta odvažanja in odlaganja snega
se določijo z izvedbenim programom zimske službe. Strojno odstranjevanje snega
in ledu je treba izvajati tako, da ne pride do poškodb ceste.
(5) Če opravljanje zimske službe upravljavca ceste
določene ceste ali druge prometne površine vpliva na opravljanje zimske službe
upravljavca ceste druge ceste ali druge prometne površine, mora biti delo
medsebojno koordinirano. Delo koordinira upravljavec ceste višje kategorije.
IV. KONČNI DOLOČBI
31. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o vrstah vzdrževalnih del na javnih cestah in nivoju rednega
vzdrževanja javnih cest (Uradni list RS, št. 62/98 in 109/10 – ZCes-1).
32. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-415/2015/18-02111214
Ljubljana, dne 16. maja 2016
EVA 2015-2430-0092
dr. Peter Gašperšič l.r.
Minister za
Infrastrukturo

Priloga 1:
Razvrstitev del rednega vzdrževanja v prednostne razrede
Priloga 2:
Prednostni razredi vzdrževanja cest in drugih prometnih površin v zimskih
razmerah