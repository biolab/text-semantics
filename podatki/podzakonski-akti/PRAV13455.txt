1. člen
(vsebina)
Ta pravilnik podrobneje ureja način in pogoje za pridobitev pravice
vrhunskih športnikov do povračila stroškov izobraževanja za pridobitev
izobrazbe po javnoveljavnih izobraževalnih programih v Republiki Sloveniji
oziroma stroškov usposabljanja za pridobitev usposobljenosti za strokovno delo
v športu v skladu z zakonom, ki ureja področje športa, (v nadaljnjem besedilu:
povračilo stroškov) ter obseg povračila in vrste stroškov.
2. člen
(pogoji za pridobitev pravice do povračila stroškov)
(1) Do povračila stroškov je upravičen vrhunski
športnik, ki je dobitnik olimpijske ali paraolimpijske medalje, medalje z
olimpijade gluhih, medalje s šahovske olimpijade oziroma dobitnik medalje s
svetovnih prvenstev v olimpijskih kolektivnih športnih panogah ali olimpijskih
športnih disciplinah individualnih športnih panog (v nadaljnjem besedilu:
vrhunski športnik).
(2) Vrhunski športnik je upravičen do povračila stroškov
izobraževanja po javnoveljavnem izobraževalnem programu v Republiki Sloveniji
(v nadaljnjem besedilu: program izobraževanja), in sicer enkrat za vsako raven
izobraževanja, ki si je še ni pridobil.
(3) Vrhunski športnik je upravičen do povračila stroškov
usposabljanja po javnoveljavnih programih usposabljanja za strokovno delo v
športu v skladu z zakonom, ki ureja področje športa (v nadaljnjem besedilu:
program usposabljanja).
(4) Pravica do povračila stroškov izobraževanja in
stroškov usposabljanja se izključujeta.
3. člen
(postopek pridobitve pravice do povračila stroškov)
Postopek za pridobitev pravice do povračila stroškov vodi
ministrstvo, pristojno za šport (v nadaljnjem besedilu: ministrstvo), po
določbah zakona, ki ureja splošni upravni postopek.
4. člen
(predlog za pridobitev pravice do povračila stroškov)
(1) Ministrstvo začne postopek za pridobitev pravice do
povračila stroškov na podlagi vloge vrhunskega športnika.
(2) Vlogi za pridobitev pravice do povračila stroškov
vrhunski športnik priloži potrdilo nacionalne panožne športne zveze o doseženi
medalji iz prvega odstavka 2. člena tega pravilnika.
(3) Če vrhunski športnik uveljavlja pravico do povračila
stroškov izobraževanja, mora poleg potrdila iz prejšnjega odstavka vlogi
priložiti tudi potrdilo o najvišjem predhodnem zaključenem programu
izobraževanja in potrdilo o vpisu v program izobraževanja, za katerega
uveljavlja pravico do povračila stroškov.
(4) Če vrhunski športnik uveljavlja pravico do povračila
stroškov usposabljanja, mora poleg potrdila iz drugega odstavka tega člena
vlogi priložiti tudi potrdilo o vpisu v program usposabljanja.
(5) Če vrhunski športnik uveljavlja pravico do povračila
stroškov izobraževanja ali usposabljanja, ki ga je že zaključil in pravice ni
uveljavljal ob vpisu, predlogu priloži potrdilo o zaključenem izobraževanju
oziroma diplomo o usposobljenosti.
5. člen
(odločba o pridobitvi pravice do povračila stroškov)
(1) Če so izpolnjeni pogoji za pridobitev pravice do
povračila stroškov izobraževanja, minister, pristojen za šport (v nadaljnjem
besedilu: minister), z odločbo ugotovi, katero najvišjo raven izobrazbe vrhunski
športnik že ima, ter odloči, za katero raven oziroma ravni izobrazbe je
upravičen do povračila stroškov.
(2) Če so izpolnjeni pogoji za pridobitev pravice do
povračila stroškov usposabljanja, minister odloči, za kateri program
usposabljanja in katero stopnjo usposobljenosti je vrhunski športnik upravičen
do povračila stroškov.
6. člen
(obseg in vrsta stroškov)
(1) Stroški izobraževanja so stroški, ki jih ima
vrhunski športnik za zaključeno izobraževanje, in sicer:
1.     
šolnina,
2.     
vpisnina,
3.     
stroški preizkusa posebnih nadarjenosti ali psihofizičnih sposobnosti,
4.     
stroški zaključnega dela z zagovorom,
5.     
prispevek za kritje stroškov povezanih z izvajanjem obveznega
študijskega programa na terenu,
6.     
prispevek za kritje stroškov, povezanih z organizacijo obveznih strokovnih
ekskurzij,
7.     
drugi obvezni prispevki, ki jih določi izvajalec programa izobraževanja.
(2) Stroški usposabljanja so stroški, ki jih ima
vrhunski športnik za zaključeno usposabljanje, in sicer:
1.     
cena tečaja,
2.     
prispevek za kritje obveznih stroškov povezanih z izvajanjem tečaja na
terenu.
(3) Stroški iz prvega in drugega odstavka tega člena so
upravičeni, če jih je plačal vrhunski športnik.
7. člen
(povračilo upravičenih stroškov)
(1) Povračilo stroškov izobraževanja na podlagi odločbe
iz prvega odstavka 5. člena tega pravilnika vrhunski športnik uveljavlja s
predložitvijo potrdila o uspešno opravljenih šolskih ali študijskih obveznostih
tekočega šolskega ali študijskega leta oziroma šolskih ali študijskih let, ki
jih še ni uveljavljal, in kopije računov z dokazilom o plačilu.
(2) Povračilo stroškov usposabljanja na podlagi odločbe
iz drugega odstavka 5. člena tega pravilnika vrhunski športnik uveljavlja s
predložitvijo kopije diplome o usposobljenosti v skladu z zakonom, ki ureja
področje športa, in kopije računov z dokazilom o plačilu.
(3) Sredstva, potrebna za povračilo stroškov se
zagotovijo v okviru proračunskih sredstev ministrstva v višini določeni z
Letnim programom športa v Republiki Sloveniji.
8. člen
(prehodna določba)
Vrhunski športnik lahko uveljavlja pravico do povračila
stroškov izobraževanja ali usposabljanja za izobraževanja ali usposabljanja v
katera je bil vključen po uveljavitvi Zakona o športu (Uradni list RS, št.
29/17 in 21/18 – ZNOrg).
9. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-27/2017/12
Ljubljana, dne 3. julija 2018
EVA 2018-3330-0027
dr. Maja Makovec Brenčič
l.r.
Ministrica
za izobraževanje, znanost in šport