1. člen
Ustanovi se Agencija Republike Slovenije za sanacijo bank in
hranilnic (v nadaljnjem besedilu: agencija) kot specializirana finančna
organizacija, ki izvaja sanacijo bank in hranilnic v skladu z zakonom o
predsanaciji, sanaciji, stečaju in likvidaciji bank in hranilnic (Uradni list
RS, št. 1/91).
2. člen
Agencija je pravna oseba s pravicami, obveznostmi in
odgovornostmi, ki jih določa zakon. Sedež agencije je v Ljubljani.
3. člen
Viri financiranja agencije so prihodki, ki jih agencija
ustvari s poslovanjem, obveznice, ki jih izdaja agencija in sredstva iz
proračuna republike.
4. člen
Agencija opravlja v sanacijskem postopku naloge in posle v
skladu z zakonom.
5. člen
Vsa strokovna in administrativno tehnična dela v zvezi s
sanacijo bank opravlja Banka Slovenije.
6. člen
Agencija mora najpozneje do 30. junija vsakega leta sprejeti
letni obračun za preteklo leto in finančni načrt za tekoče leto, ki ju potrdi
Izvršni svet Skupščine Republike Slovenije.
7. člen
Finančno poslovanje agencije najmanj enkrat letno pregleda
pooblaščena revizorska organizacija, ki poda svoje poročilo Izvršnemu svetu
Skupščine Republike Slovenije.
8. člen
Agencija predloži najmanj enkrat na leto poročilo o svojem
delu Izvršnemu svetu Skupščine Republike Slovenije.
9. člen
Agencija ima strokovni svet in direktorja. Strokovni svet
vodi in nadzira izvajanje sanacije bank in hranilnic. 
Strokovni svet sestavljajo predsednik in šest članov. Imenuje
jih Izvršni svet Skupščine Republike Slovenije za dobo 6 let in sicer dva člana
iz Banke Slovenije, dva člana iz Ministrstva za finance in dva člana izmed
strokovnih delavcev s področja bančništva in financ. 
Strokovni svet je za svoje delo odgovoren Izvršnemu svetu
Skupščine Republike Slovenije. 
Direktor sveta vodi poslovanje agencije in organizira njeno
delo. 
Direktorja imenuje Izvršni svet Skupščine Republike Slovenije
izmed članov strokovnega sveta.
10. člen
Agencija ima poslovnik, ki ga sprejme strokovni svet. 
Poslovnik ureja zlasti: pristojnost strokovnega sveta,
delovanje in način odločanja strokovnega sveta, pooblastila za zastopanje in
finančno poslovanje v imenu agencije ter druga organizacijska vprašanja.
11. člen
Ta odlok začne veljati z dnem objave v Uradnem listu
Republike Slovenije.
Št. 428-06/91-I0/1-8
Ljubljana, dne 6. oktobra 1991.
Izvršni svet 
Skupščine Republike Slovenije 
Predsednik 
Lojze Peterle l. r.
 