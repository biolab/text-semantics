I.
Ta sklep določa cene storitev obvezne državne gospodarske
javne službe izvajanja meritev, pregledovanja in čiščenja kurilnih naprav,
dimnih vodov in zračnikov zaradi varstva okolja in učinkovite rabe energije,
varstva človekovega zdravja in varstva pred požarom (v nadaljnjem besedilu:
dimnikarska služba).
II.
(1) Izvajalec dimnikarske službe zaračuna opravljene storitve
dimnikarske službe uporabniku dimnikarskih storitev. Cene storitev dimnikarske
službe so določene glede na vrsto storitev, vrsto naprave, toplotno moč kurilne
naprave, vrsto goriva in pogoje izvajanja, ki se razlikujejo v zahtevnosti
izvedbe posamezne storitve. 
(2) V Prilogi, ki je sestavni del tega sklepa, so določene
cene posameznih storitev dimnikarske službe. Cena posamezne storitve vključuje
pripravo na izvedbo storitve, storitev samo, administrativne stroške in stroške
izdelave poročil. Pri storitvah iz točke A Priloge strošek prevoza ni vključen
v ceno storitve, pri storitvah iz točke B Priloge je strošek prevoza (točka 5.4
A Priloge) vključen v ceno storitve. 
(3) Za primere, ko cena dimnikarske storitve v Prilogi ni
določena, se cena storitve dimnikarske službe določi po porabljenem času in
nastalih materialnih stroških. 
(4) Cena ure dimnikarske službe brez davka na dodano vrednost
je 25,20 eura. 
(5) Cene, navedene v Prilogi, ne vsebujejo davka na dodano
vrednost. 
(6) Izvajalec dimnikarske službe mora uporabniku po
opravljeni storitvi predložiti v podpis delovni nalog. Na delovnem nalogu
morajo biti navedena številka delovnega naloga z datumom, zapisani podatki o
uporabniku in izvajalcu, podatki o vrsti in številu storitev, ki so bile
opravljene, ter datum in ura začetka in zaključka opravljanja storitve. Poleg
podpisa izvajalca morata biti čitljivo zapisana ime in priimek izvajalca.
Delovni nalog morata podpisati izvajalec in uporabnik storitev. Če uporabnik noče
podpisati delovnega naloga, se to označi na delovnem nalogu. Delovni nalog je
potrebno izpolniti tudi v primeru, če uporabnik ne omogoči opraviti storitve
ali uporabnika na najavljeni dan ni doma, pri čemer se ta dejstva (datum, ura,
razlog za neuspelo izvedbo storitve) zavedejo na delovni nalog. V tem primeru
se delovni nalog pusti v hišnem predalčniku. Izvajalec storitve lahko
uporabniku po opravljeni storitvi namesto delovnega naloga predloži račun,
vendar le v primeru, da račun vsebuje vse elemente delovnega naloga. 
(7) V primeru, da uporabnik izvajalcu dimnikarske službe ob
najavljenem terminu po prihodu do uporabnika odkloni ali onemogoči izvajanje
dimnikarskih storitev, je izvajalec dimnikarske službe upravičen do plačila
nastalih stroškov v višini 6,30 eura brez davka na dodatno vrednost.
III.
Z dnem uveljavitve tega sklepa preneha veljati Sklep o ceniku
dimnikarskih storitev (Uradni list RS, št. 101/09).
IV.
Ta sklep začne veljati naslednji dan po objavi v Uradnem
listu Republike Slovenije.
Št. 30100-2/2010
Ljubljana, dne 15. julija 2010
EVA 2010-2511-0097
Vlada Republike Slovenije
Borut Pahor l.r.
Predsednik

Priloga: Cenik
dimnikarskih storitev