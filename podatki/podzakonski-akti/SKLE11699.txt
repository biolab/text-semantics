1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z dne
24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi Sklepa
Komisije 2009/78/ES (UL L št. 331 z dne 15. decembra 2010, str. 12; v
nadaljevanju Uredba (EU) št. 1093/2010) dne 19. julija 2018 na svoji
spletni strani objavil Smernice za stresno testiranje bank (v nadaljevanju
smernice). Smernice iz prvega stavka tega odstavka določajo enotne
organizacijske zahteve, metodologije in postopke za izvedbo stresnih testov v
institucijah, pri čemer se upoštevata kapitalska ustreznost in upravljanje
tveganja v okviru njihovih procesov upravljanja tveganja („stresno testiranje
institucij“).
(2) Smernice so naslovljene na pristojne organe in
institucije, kot so opredeljeni v točki (i) člena 4(2) Uredbe (EU) št.
1093/2010, ter na finančne institucije, kot so opredeljene v členu 4(1) Uredbe
(EU) št. 1093/2010, ki se prav tako uvrščajo med institucije v skladu s točko 3
člena 4(1) Uredbe (EU) št. 575/2013.
2. člen
(Vsebina sklepa in obseg uporabe smernic)
(1)   S tem sklepom določa Banka Slovenije uporabo
smernic za:
1.     
banke in hranilnice, ki so v skladu z ZBan-2 pridobile dovoljenje za
opravljanje bančnih storitev v RS (v nadaljevanju banke), in
2.     
Banko Slovenije, kadar v skladu z ZBan-2 v vlogi pristojnega organa
izvaja pristojnosti in naloge nadzora nad bankami iz 1. točke tega odstavka.
(2) Banke iz 1. točke prvega odstavka tega člena v
celoti upoštevajo določbe smernic v delu, v katerem so naslovljene na banke.
(3) Banka Slovenije bo pri opravljanju nalog in
pristojnosti nadzora v skladu z ZBan-2 v celoti upoštevala določbe smernic v
delu, v katerem se nanašajo na izvajanje nalog in pooblastil pristojnega
organa.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne
5. februarja 2019
Boštjan Vasle l.r.
predsednik
Sveta Banke Slovenije