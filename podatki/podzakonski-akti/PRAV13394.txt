1. člen
(vsebina pravilnika)
Ta pravilnik podrobneje ureja javno financiranje razvojnih
nalog visokošolskih zavodov, ki izvajajo javnoveljavne študijske programe,
vsebuje opredelitev in namen razvojnih nalog, določa pogoje za začetek
sofinanciranja ter postopek in način dodeljevanja sredstev za razvojne naloge.
2. člen
(upravičenci do sofinanciranja)
Sredstva za razvojne naloge se lahko dodelijo javnim in
zasebnim visokošolskim zavodom, ki izvajajo javnoveljavne študijske programe.
3. člen
(opredelitev in namen razvojnih nalog)
(1) Razvojne naloge so namenjene spodbujanju razvoja študijske
dejavnosti na področju kakovosti študija, internacionalizacije, prenosa znanja,
sodelovanja z okoljem, znanstveno-raziskovalne in umetniške ustvarjalnosti ter
socialne razsežnosti, ki prispevajo k doseganju ciljev in rezultatov ter
izvajanju ukrepov ali nalog s področja visokošolskega izobraževanja, opredeljenih
v dokumentih razvojnega načrtovanja države.
(2) Razvojne naloge izhajajo iz poslanstva visokošolskih
zavodov in njihovih institucionalnih strategij. Razvojne naloge visokošolskih
zavodov se lahko nanašajo na posamezni vidik ali sklop uresničevanja ciljev in
ukrepov iz prejšnjega odstavka tega člena.
4. člen
(pogoji za začetek postopka sofinanciranja)
Ministrstvo, pristojno za visoko šolstvo (v nadaljnjem
besedilu: ministrstvo), lahko začne postopek za dodelitev sredstev, če so za to
zagotovljena proračunska sredstva in so izpolnjeni drugi pogoji za prevzemanje
obveznosti, določeni z zakoni in podzakonskimi predpisi, ki urejajo porabo
proračunskih sredstev, ter predpisi s področja visokega šolstva.
5. člen
(postopek za dodelitev sredstev)
Glede postopka za dodelitev sredstev za razvojne naloge se v
celoti uporabljajo določbe predpisa, ki ureja postopke za izvrševanje proračuna
Republike Slovenije.
6. člen
(način dodeljevanja sredstev)
Sredstva za razvojne naloge se dodeljujejo z javnim razpisom,
ki ga ministrstvo objavi v Uradnem listu Republike Slovenije in skupaj z
razpisno dokumentacijo tudi na svojih spletnih straneh.
7. člen
(pogodba)
Za dodelitev sredstev se na podlagi predhodno izvedenega javnega
razpisa sklene pogodba med ministrstvom in izbranim visokošolskim zavodom.
8. člen
(uporaba predpisa)
Poleg postopka za dodelitev sredstev za razvojne naloge se
določbe predpisa, ki ureja postopke za izvrševanje proračuna Republike
Slovenije iz 5. člena tega pravilnika, v celoti uporabljajo tudi glede
obveznih sestavin javnega razpisa, razpisne dokumentacije in sklenjene pogodbe.
9. člen
(dodelitev pomoči »de minimis«)
(1) Zasebnim visokošolskim zavodom, ki izvajajo
javnoveljavne študijske programe, se sredstva za razvojne naloge, ki
predstavljajo državno pomoč, dodelijo v skladu z Uredbo Komisije (EU)
št. 1407/2013 z dne 18. decembra 2013 o uporabi členov 107 in 108
Pogodbe o delovanju Evropske unije pri pomoči »de minimis« (UL L
št. 352 z dne 24. 12. 2013, str. 1). Skupna vrednost pomoči,
dodeljena istemu prejemniku na podlagi pravila »de minimis«, ne sme
preseči 200.000 eurov v katerem koli obdobju treh zaporednih proračunskih let.
(2) Dajalec pomoči bo prejemnike pisno obvestil o
predvidenem znesku in pogojih pomoči ob izrecnem sklicevanju na Uredbo
1407/2013/EU.
10. člen
(prenehanje uporabe predpisov)
Z dnem začetka veljavnosti tega pravilnika se preneha
uporabljati 9.a člen Pravilnika o razvojnih nalogah v visokem šolstvu (Uradni
list RS, št. 107/11 in 19/16).
11. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 0070-7/2018/12
Ljubljana, dne 1. marca 2018
EVA 2018-3330-0006
dr. Maja Makovec Brenčič
l.r.
Ministrica
za izobraževanje, znanost in šport