I. SPLOŠNE DOLOČBE
1. člen
(vsebina uredbe)
(1) Ta uredba vsebuje odločitev o ugotovitvi javnega
interesa za sklenitev javno-zasebnega partnerstva in izvedbo projekta
energetskega pogodbeništva za celovito energetsko prenovo določenih objektov
Ministrstva za zdravje – objekti Univerzitetnega kliničnega centra Ljubljana v
eni izmed oblik javno-zasebnega partnerstva, določenih z Zakonom o
javno-zasebnem partnerstvu (Uradni list RS, št. 127/06).
(2) Ta uredba določa tudi predmet, pravice in obveznosti
javnega in zasebnega partnerja ter uporabnikov objektov, postopek izbire
zasebnega partnerja in druge sestavine razmerja javno-zasebnega partnerstva za
izvedbo projekta celovite energetske prenove objektov Ministrstva za zdravje –
objekti Univerzitetnega kliničnega centra Ljubljana.
(3) Ta uredba je koncesijski akt za izvedbo projekta iz
prejšnjega odstavka.
2. člen
(opredelitev izrazov)
(1) Izrazi, uporabljeni v tej uredbi, pomenijo:
-       
javni partner oziroma koncedent je Republika Slovenija;
-       
zasebni partner oziroma koncesionar je fizična ali pravna oseba, ki je
izbrana kot izvajalec javno-zasebnega partnerstva;
-       
uporabnik objektov je Univerzitetni klinični center Ljubljana;
-       
koncesionirana dejavnost je dejavnost, ki se jo v skladu s predmetom
koncesije iz 5. člena te uredbe s koncesijsko pogodbo zaveže opravljati
koncesionar;
-       
pogodbeno zagotavljanje prihrankov energije je pogodbeni dogovor med
koncedentom, koncesionarjem in uporabniki objekta za izboljšanje energetske učinkovitosti,
ki se preverja in spremlja v celotnem obdobju trajanja koncesijske pogodbe in v
okviru katerega se naložbe v ukrepe plačujejo sorazmerno s stopnjo izboljšanja
energetske učinkovitosti, dogovorjeno s koncesijsko pogodbo oziroma drugim
pogodbeno dogovorjenim merilom za energetsko učinkovitost.
(2) Drugi izrazi, uporabljeni v tej uredbi, pomenijo
enako, kot je določeno v Zakonu o javno-zasebnem partnerstvu, v Zakonu o
učinkoviti rabi energije (Uradni list RS, št. 158/20), v Zakonu o
nekaterih koncesijskih pogodbah (Uradni list RS, št. 9/19) ter v predpisih
in drugih aktih, izdanih na njihovi podlagi.
II. UGOTOVITEV JAVNEGA INTERESA
3. člen
(javni interes)
Na podlagi Energetskega zakona (Uradni list RS,
št. 60/19 – uradno prečiščeno besedilo, 65/20 in 158/20 – ZURE),
Dolgoročne strategije za spodbujanje naložb energetske prenove stavb,
Akcijskega načrta za energetsko učinkovitost za obdobje 2014–2020, Operativnega
programa za izvajanje Evropske kohezijske politike v obdobju 2014−2020,
Operativnega programa ukrepov zmanjšanja emisij toplogrednih plinov do leta
2020, Zakona o ratifikaciji Pogodbe o energetski listini, Protokola k
energetski listini o energetski učinkovitosti in s tem povezanimi okoljskimi
vidiki in sklepov v zvezi s pogodbo o energetski listini (Uradni list RS –
Mednarodne pogodbe, št. 12/97), Zakona o javnih financah (Uradni list RS,
št. 11/11 – uradno prečiščeno besedilo, 14/13 – popr., 101/13, 55/15 –
ZFisP, 96/15 – ZIPRS1617, 13/18 in 195/20 – odl. US), Uredbe o enotni metodologiji
za pripravo in obravnavo investicijske dokumentacije na področju javnih financ
(Uradni list RS, št. 60/06, 54/10 in 27/16), na njeni podlagi izdelane
investicijske dokumentacije (dokument identifikacije investicijskega projekta)
(v nadaljnjem besedilu: DIIP) za investicijo »Energetska prenova stavbe
Dermatovenerološka klinika Ljubljana«, izdelovalec DRI upravljanje investicij,
Družba za razvoj infrastrukture, d. o. o., Kotnikova 40, 1000
Ljubljana, december 2020, datum sklepa: 5. 2. 2021; DIIP za
investicijo »Energetska prenova stavbe Leonišče«, izdelovalec DRI upravljanje
investicij, Družba za razvoj infrastrukture, d. o. o., Kotnikova 40,
1000 Ljubljana, december 2020, datum sklepa: 5. 2. 2021, DIIP za
investicijo »Energetska prenova stavbe Samski dom«, izdelovalec DRI upravljanje
investicij, Družba za razvoj infrastrukture, d. o. o., Kotnikova 40,
1000 Ljubljana, december 2020, datum sklepa: 5. 2. 2021, DIIP za
investicijo »Energetska prenova stavbe UKC Stara porodnišnica«, izdelovalec DRI
upravljanje investicij, Družba za razvoj infrastrukture, d. o. o.,
Kotnikova 40, 1000 Ljubljana, december 2020, datum sklepa:
5. 2. 2021, DIIP za investicijo »Energetska prenova stavbe Bolnišnice
dr. Petra Držaja, Vodnikova cesta 62«, izdelovalec EUTRIP, d. o. o.,
Kidričeva ulica 24, 3000 Celje, december 2019, datum sklepa:
5. 2. 2021, DIIP za investicijo »Energetska sanacija UKC Ljubljana –
Stara Travmatološka klinika«, izdelovalec GE projekt, projektiranje, d. o. o.,
Stegne 21c, 1000 Ljubljana, oktober 2020, datum sklepa:
5. 2. 2021, DIIP za investicijo »Energetska sanacija UKC Ljubljana –
Nova porodnišnica«, izdelovalec GE projekt, projektiranje, d. o. o.,
Stegne 21c, 1000 Ljubljana, december 2019, datum sklepa: 5. 2. 2021,
predinvesticijska zasnova za investicijo »Energetska sanacija stavb UKC
Ljubljana po modelu javno-zasebnega partnerstva«, izdelovalec DRI upravljanje
investicij, Družba za razvoj infrastrukture, d. o. o., Kotnikova 40,
1000 Ljubljana, januar 2021, datum sklepa: 4. 3. 2021, investicijski
program za investicijo »Energetska sanacija stavb UKC Ljubljana po modelu
javno-zasebnega partnerstva«, izdelovalec DRI upravljanje investicij, Družba za
razvoj infrastrukture, d. o. o., Kotnikova 40, 1000 Ljubljana, januar
2021, datum sklepa: 16. 2. 2021, Pravilnika o vsebini upravičenosti
izvedbe projekta po modelu javno-zasebnega partnerstva (Uradni list RS,
št. 32/07) in na njegovi podlagi izdelane ocene o upravičenosti izvedbe
projekta po modelu javno-zasebnega partnerstva (ocena o upravičenosti JZP za
energetsko sanacijo Dermatovenerološke klinike, Samskega doma, Stare
porodnišnice in Leonišča, izdelal Inštitut za javno-zasebno partnerstvo, zavod
Turjak, PE Ljubljana, Ukmarjeva 2, 1000 Ljubljana, december 2020, ter ocena o
upravičenosti JZP za energetsko sanacijo Bolnišnice dr. Petra Držaja in
Geriatrije, Nove porodnišnice in Stare travmatološke klinike, izdelal Inštitut
za javno-zasebno partnerstvo, zavod Turjak, PE Ljubljana, Ukmarjeva 2, 1000
Ljubljana, oktober 2020) se ugotavlja, da obstaja javni interes za izvedbo
projekta energetskega pogodbeništva za celovito energetsko prenovo določenih
objektov Ministrstva za zdravje – objekti Univerzitetnega kliničnega centra
Ljubljana v obliki javno-zasebnega partnerstva na način in v obsegu, kot sta
določena v 4., 5. in 6. členu te uredbe.
III. VRSTA, PREDMET, OBMOČJE IZVAJANJA IN ČAS TRAJANJA
JAVNO-ZASEBNEGA PARTNERSTVA
4. člen
(vrsta javno-zasebnega partnerstva)
Javno-zasebno partnerstvo se izvaja v obliki koncesijskega
javno-zasebnega partnerstva.
5. člen
(predmet koncesije)
(1) Predmet koncesije je izvajanje storitev energetskega
pogodbeništva po načelu pogodbenega zagotavljanja prihrankov energije v
objektih iz 6. člena te uredbe.
(2) Predmet koncesije koncedent in koncesionar
podrobneje opredelita v koncesijski pogodbi.
6. člen
(območje izvajanja)
(1) Koncesionirana
dejavnost se izvaja v naslednjih objektih:


Št.

Funkcionalna enota

Naslov

Katastrska občina

Št. stavbe

Št. parcele


1.

Bolnišnica dr. Petra Držaja in Geriatrija

Vodnikova cesta 62,
1000 Ljubljana

1739 Zgornja Šiška

2827 in 
2837, 2939, 3008

655/1 in 654/1 


2.

Nova porodnišnica

Šlajmerjeva ulica 4, 1000 Ljubljana

1726 Šentpeter

464

367/2


3.

Stara travmatološka klinika

Zaloška cesta 2, 1000 Ljubljana

1726 Šentpeter

528

389/2


4.

Dermatovenerološka klinika

Zaloška cesta 2, 1000 Ljubljana

1726 Šentpeter

537

388/3


5.

Samski dom

Vidovdanska cesta 9, 1000 Ljubljana

1737 Tabor - Ljubljana

551

3012


6.

Stara porodnišnica

Šlajmerjeva ulica 3, 1000 Ljubljana

1726 Šentpeter

435

267/1


7.

Leonišče

Šlajmerjeva ulica 2, 1000 Ljubljana

1726 Šentpeter

1726-482

366/1


(2) Območje izvajanja koncesionirane dejavnosti ostane
enako ne glede na morebitno spremembo katastrskih podatkov iz prejšnjega
odstavka.
(3) Med pripravo ali izvedbo javnega razpisa in do
oddaje končnih ponudb lahko koncedent nabor objektov iz prvega odstavka tega
člena zmanjša, če se za posamezen objekt izkaže, da je njegova vključitev v
projekt negospodarna, ali bi usklajevanje s pogoji soglasodajalcev oziroma
upravljavcev toliko oviralo izvedbo tega dela projekta, da bi to lahko ogrozilo
uspešno izvedbo celotnega projekta.
7. člen
(čas trajanja)
(1) Začetek in čas trajanja koncesijskega razmerja se
opredelita v koncesijski pogodbi.
(2) Koncesijsko razmerje se sklene za največ 20 let.
(3) Koncesijsko razmerje se, kadar koncesionar
zaradi ukrepov koncedenta ali drugih ukrepov oblasti koncesije ni mogel
izvajati ali je to potrebno zaradi dodatnih vlaganj koncesionarja, ki so
posledica zahtev koncedenta ali njegovih ukrepov v javnem interesu, lahko
podaljša s sklenitvijo dodatka h koncesijski pogodbi, in sicer v skladu s
četrtim odstavkom 71. člena Zakona o javno-zasebnem partnerstvu največ za
polovico obdobja, določenega z osnovno koncesijsko pogodbo. Pred sklenitvijo
dodatka se opravijo pogajanja o vseh pomembnih sestavinah razmerja
javno-zasebnega partnerstva, ki jih je treba prilagoditi zaradi okoliščin.
IV. FINANCIRANJE
8. člen
(financiranje ukrepov za izboljšanje energetske
učinkovitosti)
(1) Ukrepi za izboljšanje energetske učinkovitosti se
financirajo iz:
-       
sredstev koncesionarja,
-       
sredstev koncedenta in
-       
sredstev evropskih strukturnih ali investicijskih skladov ali drugih
finančnih virov, namenjenih spodbujanju energetskega pogodbeništva s strani
koncedenta ali koncesionarja.
(2) Deleži posameznih virov financiranja iz prejšnjega
odstavka se podrobneje opredelijo v okviru postopka javnega razpisa in v
koncesijski pogodbi, pri čemer morajo biti sredstva koncesionarja večinski vir
financiranja.
9. člen
(plačilo in nagrada za opravljanje koncesionirane
dejavnosti)
(1) Koncesionarju za opravljanje koncesionirane
dejavnosti pripada plačilo za doseganje pogodbeno zagotovljenih prihrankov
energije in nagrada, če koncesionar preseže pogodbeno zagotovljene prihranke
energije.
(2) Če koncesionar doseže pogodbeno zagotovljene
prihranke energije, mu pripada pogodbeno dogovorjeno plačilo. Če koncesionar ne
doseže pogodbeno zagotovljenih prihrankov energije, se plačilo za opravljeno
storitev zmanjša v skladu z določbami koncesijske pogodbe oziroma se plačilo ne
izvede, če storitev ni opravljena.
(3) Način plačila za opravljanje koncesionirane
dejavnosti se podrobneje opredeli v okviru postopka javnega razpisa in v
koncesijski pogodbi.
V. SPLOŠNI POGOJI IZVAJANJA KONCESIJE
10. člen
(obveznosti koncesionarja)
(1) Koncesionar mora v okviru izvajanja koncesionirane
dejavnosti zagotoviti:
-       
izvedbo ukrepov za izboljšanje energetske učinkovitosti v objektih iz
6. člena te uredbe;
-       
pogodbeno zagotovljene prihranke energije v obliki in obsegu, kot sta
določena v koncesijski pogodbi;
-       
izvajanje nalog in dejavnosti, ki so neločljivo povezane z obveznostmi
iz prve alineje tega odstavka (na primer vodenje evidenc, obveščanje), v
obsegu, kot ga predpisujeta veljavna zakonodaja in koncesijska pogodba;
-       
izvajanje drugih obveznosti, ki so opredeljene v koncesijski pogodbi.
(2) Koncesionar prevzema v zvezi z izvajanem koncesije
najmanj investicijsko tveganje, tveganje razpoložljivosti ter tudi tveganje
doseganja zagotovljenih prihrankov in standardov udobja.
(3) Koncesionirano dejavnost mora koncesionar opravljati
nepretrgano. Koncesionar lahko začasno prekine izvajanje koncesionirane
dejavnosti le na način in iz razlogov, ki jih določa Zakon o javno-zasebnem
partnerstvu, ta uredba, koncesijska pogodba ali drug predpis.
11. člen
(obveznosti koncedenta)
Obveznosti koncedenta so zlasti:
-       
zagotavljati koncesionarju pogoje za opravljanje koncesionirane
dejavnosti tako, kot je opredeljeno v koncesijski pogodbi;
-       
koncesionarju pomagati pri pridobitvi posameznih pravic, soglasij ali dovoljenj,
ki jih koncesionar ne more pridobiti samostojno ali brez pomoči koncedenta;
-       
v skladu z določbami koncesijske pogodbe zagotavljati plačila za
opravljanje koncesionirane dejavnosti.
12. člen
(obveznosti uporabnika objektov)
Uporabnik objektov ima zlasti dolžnost:
1.     
pristopiti k podpisu koncesijske pogodbe kot sopodpisnik;
2.     
upoštevati navodila koncesionarja in koncedenta ter jima omogočiti
izvajanje nalog iz te uredbe in koncesijske pogodbe;
3.     
v skladu s pogoji in omejitvami, navedenimi v koncesijski pogodbi,
omogočiti koncesionarju in koncedentu dostop do vseh prostorov, naprav in
opreme, kjer se opravljajo storitve in naloge iz te uredbe in koncesijske
pogodbe;
4.     
prijaviti vsa dejstva, pomembna za izvajanje nalog koncesionarja in
koncedenta, oziroma sporočiti koncesionarju in koncedentu vsako spremembo, ki
bi lahko vplivala na izvajanje nalog;
5.     
obveščati koncedenta o morebitnih kršitvah koncesionarja;
6.     
v skladu z določbami koncesijske pogodbe zagotavljati plačila za
opravljanje koncesionirane dejavnosti.
13. člen
(druge pravice in obveznosti koncedenta, koncesionarja in
uporabnikov objektov)
Druge pravice in obveznosti koncedenta, koncesionarja in
uporabnika objektov se podrobneje opredelijo v koncesijski pogodbi.
VI. POSTOPEK IZBIRE KONCESIONARJA
14. člen
(javni razpis)
(1) Koncedent izbere koncesionarja na podlagi javnega
razpisa, ki ga vodi Ministrstvo za zdravje ter se izvede ob upoštevanju določb
III. dela Zakona o javno-zasebnem partnerstvu in določb Zakona o nekaterih
koncesijskih pogodbah.
(2) Objava javnega razpisa mora vsebovati:
1.     
navedbo pravne podlage;
2.     
predmet javnega razpisa z navedbo, da gre za koncesijo;
3.     
ime in sedež koncedenta;
4.     
predmet, vrsto ter obseg in območje koncesije;
5.     
začetek in predvideni čas trajanja koncesije;
6.     
postopek izbire koncesionarja;
7.     
pogoje za dostop do razpisne dokumentacije;
8.     
kraj in rok za predložitev vlog, pogoje za njihovo predložitev;
9.     
zahteve glede vsebine vlog;
10.  
pogoje, ki jih morajo kandidati izpolnjevati, in dokazila o njihovem
izpolnjevanju;
11.  
pogoje za predložitev skupne vloge;
12.  
merila za izbiro najugodnejšega kandidata;
13.  
naslov, prostor, datum in uro odpiranja vlog;
14.  
rok, v katerem so kandidati obveščeni o izidu javnega razpisa;
15.  
druge podatke, zahtevane v skladu z veljavno zakonodajo.
(3) V postopku izbire strokovna komisija iz 15. člena
te uredbe preveri najmanj ekonomsko, finančno ter tehnično in kadrovsko
sposobnost prijaviteljev. Za ta namen morajo biti v javni razpis vključeni
najmanj pogoji, ki zagotavljajo, da:
-       
je prijavitelj registriran za opravljanje dejavnosti, ki je predmet
koncesije,
-       
ima prijavitelj ustrezne reference s področja predmeta koncesije,
-       
ima prijavitelj zagotovljen dostop do finančnih sredstev za izvedbo
celotnega projekta javno-zasebnega partnerstva.
(4) Pri izbiri koncesionarja strokovna komisija iz
15. člena te uredbe upošteva naslednja merila po padajočem zaporedju
njihove pomembnosti:
-       
višina prihrankov,
-       
obseg ponujenih ukrepov,
-       
garancija po poteku razmerja in
-       
višina investicije.
(5) Druge pogoje in merila ter podrobnejšo vsebino
pogojev in meril za izbiro koncesionarja koncedent določi v razpisni
dokumentaciji za fazo dialoga in ponudbeno fazo.
15. člen
(strokovna komisija)
(1) Strokovno komisijo za izbiro koncesionarja za
izvedbo predmeta koncesije s sklepom imenuje minister, pristojen za zdravje.
(2) Strokovna komisija ima predsednika in najmanj tri
člane. Člani strokovne komisije morajo imeti delovne izkušnje najmanj z enega
od naslednjih delovnih področij: vodenje evropskih projektov, pravo, ekonomija
in gradbeno-tehnična stroka.
(3) Predsednik in člani strokovne komisije morajo imeti
najmanj stopnjo izobrazbe, pridobljeno po študijskem programu prve stopnje v
skladu z zakonom, ki ureja slovensko ogrodje kvalifikacij (7. raven), in
najmanj dve leti delovnih izkušenj z delovnega področja iz prejšnjega odstavka.
(4) Strokovna komisija ima lahko tudi zunanje
svetovalce, ki članom strokovne komisije ponujajo strokovno-tehnično in pravno
pomoč pri pripravi in vodenju javnega razpisa. Zunanji svetovalci, ki jih s
sklepom imenuje minister, pristojen za zdravje, morajo spoštovati določbe
drugega odstavka 52. člena Zakona o javno-zasebnem partnerstvu.
16. člen
(postopek izbire)
(1) Javni razpis za izbiro koncesionarja se izvede po
postopku konkurenčnega dialoga, ki poteka v treh fazah:
-       
faza preverjanja usposobljenosti,
-       
faza dialoga,
-       
ponudbena faza.
(2) V fazi preverjanja usposobljenosti se preveri
usposobljenost prijaviteljev, pri čemer se usposobljenost prizna vsem
prijaviteljem, za katere se ugotovi, da izpolnjujejo pogoje iz razpisne
dokumentacije za fazo preverjanja usposobljenosti. Po končanem odpiranju prijav
jih strokovna komisija pregleda in ugotovi, ali izpolnjujejo pogoje, določene v
javnem razpisu za fazo preverjanja usposobljenosti. Po končanem pregledu in
presoji prijav strokovna komisija sestavi poročilo, v katerem navede, katere
prijave izpolnjujejo razpisne zahteve, in v njem predlaga, katerim
prijaviteljem se prizna usposobljenost za sodelovanje v fazi dialoga.
(3) Na podlagi poročila strokovne komisije iz prejšnjega
odstavka minister, pristojen za zdravje, izda sklep o priznanju usposobljenosti
za sodelovanje v fazi dialoga.
(4) Med prijavitelji, ki jim je bila pravnomočno
priznana usposobljenost za sodelovanje v fazi dialoga (v nadaljnjem besedilu:
kandidati), se v fazi dialoga vodi dialog, namenjen ugotovitvi in opredelitvi
sredstev ter najprimernejših rešitev za zadovoljitev ciljev in potreb
koncedenta. Faza dialoga se lahko izvede v več kot dveh zaporednih fazah.
Dialog s kandidati se vodi vse do takrat, dokler se ne najde rešitev, ki
ustreza ciljem in potrebam koncedenta. Strokovna komisija pred zaključkom
dialoga izdela poročilo, v okviru katerega navede, katera rešitev najbolj
ustreza ciljem in potrebam koncedenta.
(5) Na podlagi poročila strokovne komisije iz prejšnjega
odstavka minister, pristojen za zdravje, izda sklep o zaključku faze dialoga,
ki opredeljuje sprejeto rešitev.
(6) Na podlagi sprejete rešitve iz zaključenega dialoga
in drugih sestavin, ki se podrobneje opredelijo v razpisni dokumentaciji za
ponudbeno fazo, se kandidate pozove k predložitvi končne ponudbe.
(7) Strokovna komisija po končanem odpiranju končnih
ponudb pravočasno prispele končne ponudbe pregleda in oceni ter ugotovi, ali
izpolnjujejo razpisne pogoje in zahteve iz razpisne dokumentacije za ponudbeno
fazo. Po končanem pregledu in presoji prijav strokovna komisija sestavi
poročilo, v katerem navede, katere vloge izpolnjujejo razpisne pogoje in
zahteve, ter razvrsti te vloge tako, da je razvidno, katera od vlog najbolj
ustreza postavljenim merilom oziroma kakšen je nadaljnji vrstni red glede na
ustreznost meril, določenih v javnem razpisu.
(8) Odločitev o izbiri koncesionarja na podlagi poročila
strokovne komisije iz prejšnjega odstavka sprejme minister, pristojen za
zdravje.
(9) Strokovna komisija poročila iz drugega, četrtega in
sedmega odstavka tega člena posreduje Vladi Republike Slovenije.
17. člen
(koncesijska pogodba)
(1) Koncesijsko pogodbo z izbranim koncesionarjem sklene
koncedent.
(2) Sopodpisnik koncesijske pogodbe je uporabnik
objektov.
(3) Koncesijska pogodba mora biti sklenjena v pisni
obliki.
(4) V koncesijski pogodbi koncedent in koncesionar
podrobno uredita medsebojna razmerja v zvezi z izvajanjem predmeta koncesije in
druge sestavine razmerja, ki niso urejene v tej uredbi. S koncesijsko pogodbo
se vzpostavijo ustrezni mehanizmi, s katerimi se zagotovita učinkovito
zavarovanje javnega interesa in nadzor nad izvajanjem koncesijske pogodbe.
VII. PRILAGODITEV RAZMERIJ
18. člen
(prilagoditev razmerij)
(1) Če pride do spremenjenih okoliščin, se lahko opravi
prilagoditev razmerij med koncedentom in koncesionarjem.
(2) Način in razlogi za morebitno prilagoditev razmerij
med koncesionarjem in koncedentom se uredijo v koncesijski pogodbi v skladu z
določbami 60. člena Zakona o nekaterih koncesijskih pogodbah.
VIII. POROČANJE IN NADZOR
19. člen
(dolžnost poročanja)
(1) Koncesionar mora v skladu z veljavno zakonodajo,
predpisi in koncesijsko pogodbo redno voditi vse potrebne evidence ter
koncedentu in uporabnikom objektov predložiti poročila in drugo potrebno
dokumentacijo v skladu z njihovimi navodili.
(2) Vsebina dolžnosti koncesionarja iz prejšnjega
odstavka in način njenega izvajanja se podrobneje uredita v koncesijski
pogodbi.
20. člen
(nadzor)
(1) Nadzor nad izvajanjem koncesionirane dejavnosti
opravljajo koncedent in uporabniki objektov v skladu z Zakonom o javno-zasebnem
partnerstvu in koncesijsko pogodbo.
(2) Način izvajanja nadzora se določi v koncesijski
pogodbi.
IX. PRENEHANJE KONCESIJSKEGA RAZMERJA
21. člen
(prenehanje koncesijskega razmerja)
Koncesijsko razmerje preneha v naslednjih primerih, in sicer
na način, v obsegu in pod pogoji, določenimi s koncesijsko pogodbo:
-       
s prenehanjem koncesijske pogodbe,
-       
z odkupom koncesije ali
-       
s prevzemom koncesije.
X. KONČNA DOLOČBA
22. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00725-55/2021
Ljubljana, dne 30. junija 2021
EVA 2021-2711-0067
Vlada Republike Slovenije
Janez Janša
predsednik