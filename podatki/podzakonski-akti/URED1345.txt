I. SPLOŠNE DOLOČBE
1. člen
Ta uredba določa društva in neprofitne
humanitarne organizacije (v nadaljnjem besedilu: prireditelji), ki smejo
občasno prirejati klasične igre na srečo ter podrobnejše kriterije, ki se
upoštevajo pri odločanju o predlogu za prireditev klasične igre na srečo.
II. PRIREDITELJI
2. člen
Klasične igre na srečo smejo občasno
prirejati društva, ki jim je bil v skladu s posebnimi predpisi podeljen status
društva, ki deluje v javnem interesu.
Ne glede na določbo prejšnjega odstavka
smejo na podlagi 20. člena zakona o igrah na srečo (Uradni list RS, št. 27/95,
v nadaljnjem besedilu: ZIS) prirediti tombolo ali srečelov v okviru lastnega
enodnevnega kulturnega ali zabavnega programa tudi druga društva.
3. člen
Pred pridobitvijo dovoljenja za prireditev
klasične igre na srečo prireditelj ne sme izvrševati nobenih dejanj, ki bi
kazala na dejstvo že izdanega dovoljenja.
Organizator javne prireditve, na kateri
želi prirediti klasično igro na srečo, mora vlogi za priglasitev javne
prireditve oziroma vlogi za izdajo dovoljenja za javno prireditev priložiti
tudi dovoljenje pristojnega organa za prireditev klasične igre na srečo.
Če upravni organ, pristojen za notranje
zadeve, v postopku ugotovi, da prireditelj ne izpolnjuje pogojev za dovolitev
javne prireditve, je dovoljenje za prireditev klasične igre na srečo nično.
Upravni organ, pristojen za notranje zadeve, je dolžan nemudoma obvestiti ministrstvo,
pristojno za finance, in nadzorni organ o tem, da prireditelju
dovoljenje za javno prireditev ni bilo izdano.
4. člen
Prireditelj, ki je priredil klasično igro
na srečo brez dovoljenja pristojnega organa, v istem letu ne more pridobiti
dovoljenja za prireditev klasične igre na srečo.
III. KRITERIJI
Namen
5. člen
Prireditelj lahko priredi klasično igro na
srečo, če ima takšen način zbiranja sredstev za financiranje dejavnosti določen
v temeljnem aktu.
Prireditelj mora ustvarjen čisti dobiček iz
klasične igre na srečo porabiti za izvajanje dejavnosti, za katero je bil
ustanovljen.
6. člen
Pristojni organ ne izda dovoljenja za
klasično igro na srečo, pri kateri prireditelj ne predvideva dobička.
Predvideni dobiček prireditelj izkaže v
finančni konstrukciji klasične igre na srečo na obrazcu, ki je sestavni del te
uredbe (obr. MF, KIS-01).
Vrednost in cena srečk
7. člen
Skupna vrednost izdanih srečk pri posamezni
klasični igri na srečo ne sme presegati 200.000 eurov. Cena posamezne srečke ne
sme biti večja od vrednosti najmanjšega dobitka. 
Ne glede na določbo prejšnjega odstavka
število izdanih srečk ne sme presegati 200.000 srečk. 
Vrednost posameznega vplačila na stavni
listek pri športnih stavah ne sme presegati 20 eurov.
Vrednost dobitkov
8. člen
Odstotek najvišje skupne vrednosti dobitkov
ne sme presegati 90% vrednosti od:
-       
vrednosti izdanih srečk pri številčni loteriji, tomboli ali srečelovu,
-       
vrednosti vplačanih stav pri športnih stavah.
Vrednost dobitkov, pridobljenih od
donatorjev oziroma sponzorjev, se oceni po njihovi tržni vrednosti na dan
pridobitve dobitka. Tržna vrednost dobitka mora biti razvidna iz potrdila
donatorja oziroma sponzorja.
Način žrebanja
9. člen
Prireditelj mora udeležencem pri klasični
igri na srečo omogočiti možnost izbire srečke.
Prireditelj prodaja srečke oziroma sprejema
vplačila sam ali prodajo oziroma sprejem vplačil poveri drugi osebi.
Srečke za številčno loterijo in tombolske
kartice se sme prodajati na celotnem območju Republike Slovenije. Srečke za
srečelov se sme prodajati samo na prireditvenem prostoru, ki je določen v
priglasitvi javne prireditve oziroma dovoljenju za javno prireditev.
10. člen
Prireditelj mora zagotoviti javno žrebanje.
Žrebanje je javno, če se izvede na
prireditvenem prostoru pred udeleženci pri klasični igri na srečo, če se izvede
v posebej za to namenjenem prostoru in je udeležencem pri klasični igri na
srečo omogočeno prisostvovanje oziroma če je zagotovljen neposreden
televizijski prenos žrebanja. Način zagotovitve javnega žrebanja se opredeli v
pravilih klasične igre na srečo.
11. člen
Potek žrebanja nadzoruje komisija (v
nadaljnjem besedilu: žrebna komisija). Žrebna komisija mora imeti najmanj tri
člane, od katerih je eden predsednik. Član žrebne komisije ne more biti član
organa prireditelja, ki je sprejel sklep o prireditvi.
12. člen
Prireditelj mora pred pričetkom žrebanja
predstaviti žrebno komisijo in potek žrebanja dobitkov.
Žrebna komisija mora neposredno na žrebanju
samem zagotoviti, da se dobitki žrebajo v skladu s pravili igre ter ugotavljati,
katera srečka je zadela posamezen dobitek. Pri športnih stavah žrebna komisija
ugotavlja dobitno kombinacijo športne stave ter vrednost posameznega dobitka.
13. člen
Vse neprodane srečke se mora preluknjati
ali komisijsko zapečatiti ter shraniti v ustrezno varovane prostore. Neprodane
srečke mora prireditelj hraniti najmanj 120 dni od dneva žrebanja.
14. člen
Pri klasičnih igrah na srečo, kjer se
dobitki žrebajo s pomočjo žrebalnih naprav in pripomočkov, morajo te naprave in
pripomočki ter način njihove uporabe zagotavljati, da je izid igre odvisen
izključno od naključja. Iz tehnične dokumentacije, ki jo izda proizvajalec ali
druga, s strani proizvajalca oziroma pristojnega državnega organa pooblaščena
oseba (v nadaljnjem besedilu: pooblaščena oseba), mora biti razvidno, da
delovanje električne, mehanske oziroma elektronske naprave in pripomočka
zagotavlja naključje.
Tehnična dokumentacija, ki jo izdela
proizvajalec ali pooblaščena oseba mora vsebovati najmanj postopke vzdrževanja
in postopke preverjanja ustreznosti delovanja električne, mehanske oziroma
elektronske naprave vključno s postopki preverjanja naključnosti ter določene
meje odstopanja, ki še dovoljujejo uporabo.
Dokazilo o preverjanju ustreznosti
delovanja električne, mehanske oziroma elektronske naprave ne sme biti starejše
od enega meseca.
Premoženje
15. člen
Prireditelj zagotavlja izplačevanje
dobitkov in izpolnjevanje drugih obveznosti v zvezi s klasično igro na srečo s
kupljenimi oziroma pridobljenimi dobitki in tudi z ostalim svojim premoženjem.
Če prireditelj nima zadostnega lastnega
premoženja, mora riziko izplačevanja dobitkov in izpolnjevanja drugih
obveznosti v zvezi s klasično igro na srečo zavarovati s poroštveno izjavo
garanta, ki ji mora biti priloženo dokazilo o boniteti garanta (BON-1).

Obrazec
MF, KIS-01: Planirana finančna konstrukcija igre na srečo/Obračun prihodkov in odhodkov igre na
srečo

Uredba o določitvi društev in neprofitnih
humanitarnih organizacij, ki smejo občasno prirejati klasične igre na srečo in
o kriterijih za občasno prirejanje klasičnih iger na srečo (Uradni list RS, št.
70/00) vsebuje naslednjo končno določbo:
»IV. KONČNA DOLOČBA
16. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o določitvi društev
in neprofitnih humanitarnih organizacij, ki smejo občasno prirejati klasične
igre na srečo, in o kriterijih za občasno prirejanje klasičnih iger na srečo
(Uradni list RS, št. 109/12) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.