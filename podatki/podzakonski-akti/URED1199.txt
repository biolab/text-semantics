1. člen
Ta uredba določa posebne zahteve v zvezi z
emisijo snovi pri odvajanju tehnološke odpadne vode (v nadaljnjem besedilu:
odpadna voda) iz objektov in naprav za čiščenje dimnih plinov iz kurilnih
naprav in sicer:
-      
mejne vrednosti parametrov odpadne vode in
-      
posebne ukrepe v zvezi z zmanjševanjem emisije
snovi.
Za emisije snovi v vode, ki niso urejene s
to uredbo, se uporablja uredba o emisiji snovi in toplote pri odvajanju
odpadnih voda iz virov onesnaževanja (Uradni list RS, št. 35/96; v nadaljnjem
besedilu: uredba).
2. člen
Določbe te uredbe veljajo za objekte in
naprave za čiščenje dimnih plinov iz kurilnih naprav elektrarne na trdna in
tekoča goriva razen goriv iz biomase in utekočinjenega naftnega plina (v
nadaljnjem besedilu: vir onesnaževanja).
3. člen
Za odpadno vodo iz vira onesnaževanja se ne
šteje odpadna voda, ki se na območju elektrarne odvaja iz:
-      
naprave za pripravo vode,
-      
hladilnih sistemov in parnih ter vročevodnih
kotlov,
-      
naprave za čiščenje odpadnega zraka, ki ne
nastaja zaradi zgorevanja goriv v kuriščih,
-      
naprav za čiščenje dimnih plinov ali za
čiščenje vodnih kondenzatov iz kurilnih naprav, katerih toplota se ne uporablja
za proizvodnjo električne energije,
-      
naprav za čiščenje zgorevalnih plinov ali za
čiščenje vodnih kondenzatov iz sežigalnic odpadkov,
-      
naprav za čiščenje zgorevalnih plinov ali za
čiščenje vodnih kondenzatov iz kurilnih naprav in industrijskih peči, v katerih
se sosežigajo odpadki,
-      
naprav za čiščenje zgorevalnega plina iz
industrijske peči, v kateri hkrati z zgorevanjem trdnih ali tekočih goriv
poteka fizikalna, kemična ali fizikalno-kemična reakcija sinteze ali
proizvodnega procesa, kot je proizvodnja tehničnih plinov, čistega žvepla ali
žveplove kisline in
-      
naprav za čiščenje dimnih plinov iz kurilnih
naprav, če so ti zmešani z drugimi odpadnimi plini.
Določbe te uredbe ne veljajo tudi za
komunalno odpadno vodo, ki nastaja na območju vira onesnaževanja.
4. člen
Mejne vrednosti parametrov odpadne vode iz
virov onesnaževanja za odvajanje neposredno v vode in v kanalizacijo, so
določene v prilogi 1, ki je sestavni del te uredbe.
5. člen
Mejne vrednosti anorganskih parametrov iz
tabele 2 v prilogi 1 te uredbe se določajo z mejnimi vrednostmi emisijskega
faktorja.
Mejne vrednosti emisijskih faktorjev iz
prejšnjega odstavka veljajo za odpadne vode iz virov onesnaževanja, ki se
odvajajo neposredno v vode ali v kanalizacijo.
Emisijski faktor posameznega anorganskega
parametra je razmerje med količino tega parametra v odpadni vodi, ki se je z
odpadno vodo odvedla v enem dnevu, in količino goriva, ki bi jo vir onesnaževanja
porabil v enakem obdobju, če obratujejo vse kurilne naprave elektrarne, katerih
dimni plini se čistijo na skupni napravi, pri nazivni toplotni moči.
Emisijski faktor se izraža v miligramih
posameznega anorganskega parametra na tono uporabljenega goriva v kurilnih
napravah elektrarne.
6. člen
Posebni ukrepi, ki jih upravljalec ali
lastnik vira onesnaževanja izvaja zaradi čim manjšega onesnaževanja iz vira
onesnaževanja, so:
-      
uporaba postopkov, s katerimi se zagotavlja
odstranjevanje nevarnih snovi pred zgorevanjem goriv v kuriščih kurilnih
naprav,
-      
uporaba suhih postopkov za zadrževanje trdnih
delcev v dimnem plinu pred pranjem dimnih plinov,
-      
uporaba sklenjenega krogotoka vode za pranje in
uporabljenih pralnih kemikalij pri pranju dimnih plinov,
-      
uporaba malo obremenjenih odpadnih voda iz
drugih virov (npr. hladilne vode, vode iz gašenja žlindre, prečiščene procesne
odpadne vode) kot surove vode za pranje dimnih plinov,
-      
opustitev uporabe podtalnice (razen obrežnega
filtrata iz neposredne bližine tekočega vodotoka) ali vode iz sistemov pitne
vode kot surove vode za pranje dimnih plinov,
-      
zmanjšanje emisij NOx v
zgorevalnem plinu na podlagi zgorevalnotehničnih ukrepov,
-      
zmanjšanje obremenjevanja odpadnih voda z
amoniakom in dušikovimi oksidi zaradi dodajanja reducirajočih dušikovih spojin
v tok zgorevalnega plina pri čiščenju dimnih plinov,
-      
uporaba postopkov za čiščenje dimnih plinov in
odpadnih voda, pri katerih nastajajo ponovno uporabne odpadne snovi, kot so
mavec, sol, klorovodikova kislina, amonijev sulfat,
-      
uporaba fizikalnih, kemičnih ali
fizikalno-kemičnih postopkov za čiščenje odpadnih voda, to je za
nevtralizacijo, za obarjanje težkih kovin in fluorida in izločanje trdnih snovi
in
-      
od odpadne vode ločeno zajemanje in
odstranjevanje odpadkov, ki nastajajo pri čiščenju odpadnih voda in jih ni več
mogoče reciklirati.
7. člen
Nadzor nad izvajanjem te uredbe opravljajo
inšpektorji, pristojni za varstvo okolja.
8. člen
Upravljavci ali lastniki virov
onesnaževanja morajo obstoječe vire onesnaževanja prilagoditi določbam te
uredbe v štiriindvajsetih mesecih po uveljavitvi te uredbe.
9. člen
Če je za obstoječi vir onesnaževanja po tej
uredbi odrejena priprava in izvedba sanacijskega programa, ministrstvo,
pristojno za varstvo okolja, ne glede na določbo prejšnjega člena, v soglasju k
sanacijskemu programu določi tudi količine nevarnih snovi, ki se v času
izvajanja programa letno lahko izpuščajo z odvajanjem odpadne vode v javno
kanalizacijo ali neposredno v vode.
Ministrstvo, pristojno za varstvo okolja,
določi količine nevarnih snovi iz prejšnjega odstavka na podlagi analize
obremenitve okolja zaradi odvajanja odpadne vode, ki je sestavni del
sanacijskega programa.
10. člen
Ta uredba začne veljati petnajsti dan po
objavi v Uradnem listu Republike Slovenije.
Št. 353–25/2000–1
Ljubljana, dne 16. marca 2000.
Vlada
Republike Slovenije
dr.
Janez Drnovšek l. r.
Predsednik

Priloga 1: Mejne
vrednosti parametrov odpadne vode iz virov onesnaževanja za odvajanje
neposredno v vode in v kanalizacijo