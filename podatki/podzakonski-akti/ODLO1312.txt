I. SPLOŠNE DOLOČBE
1. člen
(1) Ta uredba določa območje vodonosnika
Ljubljanskega polja in njegovega hidrografskega zaledja, ki je ogroženo območje
zaradi čezmerne obremenjenosti podzemne vode vodonosnika z:
-      
atrazinom in metabolitom desetilatrazinom,
-      
na delu vodonosnika z metabolitom 2,6‑diklorobenzamidom,
-      
na delu vodonosnika z diklorometanom in
tetrakloroetenom in
-      
na celotnem vodonosniku zaradi trajnega
povečevanja onesnaženosti z lahkohlapnimi kloriranimi ogljikovodiki.
(2) V zvezi z ukrepi celovite sanacije na
ogroženem območju vodonosnika Ljubljanskega polja in njegovega hidrografskega
zaledja uredba določa:
-      
najstrožji režim ukrepov varovanja vodonosnika
pred vnosom aktivnih snovi in onesnaženjem z lahkohlapnimi kloriranimi
ogljikovodiki in območje, na katerem velja ta režim (v nadaljnjem besedilu:
najožje vodovarstveno območje),
-      
strogi in manj strogi režim ukrepov varovanja
vodonosnika pred vnosom aktivnih snovi in onesnaženjem z lahkohlapnimi
kloriranimi ogljikovodiki in območje, na katerem veljata ta režima (v
nadaljnjem besedilu: ožje vodovarstveno območje),
-      
način uporabe vodnjakov, ki napajajo centralni
sistem oskrbe s pitno vodo v Ljubljani, ter nadzor v zvezi z načinom uporabe
vodnjakov,
-      
obveznost izvedbe ukrepov na centralnem sistemu
oskrbe s pitno vodo v Ljubljani z namenom, da se zagotovi stabilnejša oskrba s
pitno vodo,
-      
obveznosti v zvezi z načrtovanjem in
zagotavljanjem sredstev za meritve aktivnih snovi v tleh zaradi nadzora prepovedi
uporabe fitofarmacevtskih sredstev in
-      
obveznosti v zvezi z načrtovanjem in
zagotavljanjem sredstev za dodatni monitoring kakovosti podzemne vode glede
vsebnosti lahkohlapnih kloriranih ogljikovodikov in glede vsebnosti aktivnih
snovi, ki jih vsebujejo fitofarmacevtska sredstva v uporabi na območju, kjer se
izvajajo ukrepi varovanja vodonosnika.
(3) Za izvajanje ukrepov celovite sanacije
obremenjenosti podzemnih voda vodonosnika Ljubljanskega polja in njegovega
hidrografskega zaledja z aktivnimi snovmi, ki jih ta uredba ne ureja, se
uporabljajo določbe uredbe o določanju statusa zaradi fitofarmacevtskih
sredstev ogroženega območja vodonosnikov in njihovih hidrografskih zaledij in o
ukrepih celovite sanacije (Uradni list RS, št. 97/02; v nadaljnjem besedilu:
uredba).
2. člen
(1) Območje vodonosnika Ljubljanskega polja
in njegovega hidrografskega zaledja je določeno za ogroženo območje na podlagi
rezultatov imisijskega monitoringa podzemne vode v letu 2002, trajno
povečevanje onesnaženosti z lahkohlapnimi kloriranimi ogljikovodiki pa na
podlagi rezultatov imisijskega monitoringa podzemne vode v obdobju od 1997 do
2002.
(2) Imisijski monitoring podzemne vode iz
prejšnjega odstavka je monitoring, ki ga zagotavlja ministrstvo, pristojno za
okolje, skladno s predpisom, ki ureja imisijski monitoring podzemne vode.
(3) Ogroženo območje vodonosnika
Ljubljanskega polja in njegovega hidrografskega zaledja je območje katastrskih
občin iz priloge 1, ki je sestavni del te uredbe.
3. člen
(1) Ukrepi varovanja vodonosnika
Ljubljanskega polja in njegovega hidrografskega zaledja pred vnosom aktivnih
snovi in pred onesnaženjem z lahkohlapnimi halogeniranimi ogljikovodiki se
razvrščajo v najstrožji, strogi in manj strogi režim ukrepov varovanja
vodonosnika.
(2) Najstrožji režim ukrepov varovanja
vodonosnika velja na najožjem vodovarstvenem območju, strogi in manj strogi
režim ukrepov varovanja vodonosnika pa na ožjem vodovarstvenem območju.
(3) Meje najožjega vodovarstvenega območja,
meje ožjega vodovarstvenega območja s strogim režimom varovanja vodonosnika in
meje ožjega vodovarstvenega območja z manj strogim režimom varovanja
vodonosnika so izrisane na karti v prilogi 2, ki je sestavni del te uredbe.
(4) Seznam parcel na najožjem
vodovarstvenem območju, na ožjem vodovarstvenem območju s strogim režimom
varovanja vodonosnika in na ožjem vodovarstvenem območju z manj strogim režimom
varovanja vodonosnika je v prilogi 3, ki je sestavni del te uredbe.
II. PREPOVEDI IN NJIHOV NADZOR
4. člen
Na celotnem območju vodonosnika
Ljubljanskega polja in njegovega hidrografskega zaledja se izvaja nadzor nad
prepovedjo uporabe atrazina iz predpisov, ki urejajo registracijo
fitofarmacevtskih sredstev, in nad prepovedjo uporabe diklobenila iz predpisa,
ki ureja prepoved uporabe fitofarmacevtskih sredstev, ki vsebujejo diklobenil,
na kmetijskih in nekmetijskih zemljiščih na način, ki je določen v uredbi.
5. člen
(1) (razveljavljen)
(2) (razveljavljen)
(3) (razveljavljen)
(4) (razveljavljen)
(5) (razveljavljen)
(6) (prenehal veljati)
(7) (prenehal veljati)
6. člen
(1) Na najožjem vodovarstvenem območju in
na ožjem vodovarstvenem območju s strogim režimom varovanja vodonosnika je
prepovedana uporaba halogeniranih hlapnih organskih spojin, razen za površinsko
zaščito kovinskih ali lesenih površin pri vzdrževanju objektov in naprav.
(2) Ne glede na določbe prejšnjega odstavka
pa je na ožjem vodovarstvenem območju s strogim režimom varovanja vodonosnika
dovoljena uporaba halogeniranih hlapnih organskih spojin za izvajanje
dejavnosti v zaprtih in pokritih prostorih stavb, če je zagotovljeno, da se iz
teh prostorov ne odvajajo odpadne vode. V odpadni vodi, ki se odvaja iz drugih
prostorov te stavbe, pa vsebnost lahkohlapnih kloriranih ogljikovodikov ne sme
presegati meje določljivosti analitskih metod in se morajo odvajati v javno
kanalizacijo.
7. člen
Na ožjem vodovarstvenem območju z manj
strogim režimom varovanja vodonosnika je uporaba halogeniranih hlapnih
organskih spojin dovoljena samo za izvajanje dejavnosti v zaprtih in pokritih
prostorih stavb, če je zagotovljeno, da se iz teh prostorov ne odvajajo odpadne
vode ali pa, da se odpadne vode iz teh prostorov odvajajo v javno kanalizacijo,
očiščene skladno s predpisi, ki urejajo odvajanje odpadnih voda v javno
kanalizacijo.
8. člen
Lastnik ali najemnik stavbe na ožjem
vodovarstvenem območju s strogim režimom varovanja vodonosnika in lastnik ali
najemnik stavbe na ožjem vodovarstvenem območju z manj strogim režimom
varovanja vodonosnika mora uporabo halogeniranih hlapnih organskih spojin
zaradi izvajanja dejavnosti ne glede na količino uporabe prijaviti na način, ki
je določen v predpisu o emisiji halogeniranih hlapnih organskih spojin v zrak
iz naprav, ki uporabljajo organska topila.
III. UPORABA VODNJAKOV
9. člen
(1) Upravljavec centralnega sistema oskrbe
s pitno vodo v Mestni občini Ljubljana mora zagotavljati zdravstveno ustreznost
pitne vode na omrežju uporabnikov.
(2) V času izvajanja ukrepov celovite sanacije
mora upravljavec centralnega sistema oskrbe s pitno vodo v Mestni občini
Ljubljana zagotoviti takšen režim črpanja, da se za oskrbo s pitno vodo
prednostno črpajo vodnjaki, ki so najmanj obremenjeni z aktivnimi snovmi in
njihovimi metaboliti.
(3) Upravljavec centralnega sistema oskrbe
s pitno vodo v Mestni občini Ljubljana mora enkrat letno posredovati poročilo o
režimu črpanja ter o učinkih tega ukrepa na zdravstveno ustreznost pitne vode
na omrežju uporabnikov ministrstvu, pristojnemu za zdravje.
IV. UKREPI ZA STABILNEJŠO OSKRBO S PITNO VODO
10. člen
(1) Izvajalec gospodarske javne službe
oskrbe s pitno vodo v Mestni občini Ljubljana mora pripraviti za obdobje
2004–2006 program ukrepov na centralnem vodovodnem sistemu z namenom, da se
zagotovi stabilnejšo oskrbo s pitno vodo.
(2) Program iz prejšnjega odstavka je treba
posredovati ministrstvu, pristojnemu za okolje, v potrditev do 31. decembra
2003.
(3) V program iz prvega odstavka tega člena
je treba vključiti ukrepe tako, da se do 31. decembra 2006 zagotovi najmanj 15%
dodatnih razpoložljivih količin vode za oskrbo s pitno vodo v Ljubljani in od
tega najmanj 7% z ukrepi zmanjšanja izgub vode v centralnem sistemu oskrbe s
pitno vodo.
(4) Izvedbo ukrepov iz potrjenega programa
ukrepov na centralnem vodovodnem sistemu morata v roku iz prejšnjega odstavka
zagotoviti izvajalec gospodarske javne službe oskrbe s pitno vodo v Mestni
občini Ljubljana in Mestna občina Ljubljana.
V. DODATNI MONITORING KAKOVOSTI PODZEMNE VODE
11. člen
(1) Na območju vodonosnika Ljubljanskega
polja in njegovega hidrografskega zaledja se mora ugotavljati kakovost podzemne
vode glede vsebnosti aktivnih snovi, ki jih vsebujejo fitofarmacevtska sredstva
v uporabi na tem območju, in glede vsebnosti lahkohlapnih kloriranih
ogljikovodikov na podlagi dodatnega vzorčenja podzemne vode v homogeni mreži
merilnih mest.
(2) Homogenost mreže merilnih mest
kakovosti podzemne vode zagotovita ministrstvo, pristojno za okolje, in Mestna
občina Ljubljana.
(3) Šteje se, da je homogenost mreže
merilnih mest kakovosti podzemne vode primerna za ugotavljanje kakovosti
podzemne vode, če njen indeks reprezentativnosti ni manjši od 25.
(4) Indeks
reprezentativnosti merilne mreže se izračuna na podlagi naslednjega izraza:
kjer je:
R      indeks
reprezentativnosti
r        srednja razdalja
med merilnimi mesti, izražena v km
n       število merilnih
mest
P       površina
vodonosnika v km2.
(5) Ne glede na določbe predpisov, ki
urejajo monitoring kakovosti podzemnih voda, je pogostost vzorčenja najmanj
šestkrat letno.
VI. DRUGI UKREPI
12. člen
(prenehal
veljati)
13. člen
(prenehal
veljati)
VII. NADZOR
14. člen
Nadzor nad izvajanjem te uredbe v zvezi:
-      
s prepovedjo uporabe fitofarmacevtskih sredstev
na kmetijskih zemljiščih ter prepovedjo gnojenja z gnojevko ali gnojnico
opravljajo inšpektorji, pristojni za kmetijstvo,
-      
s prepovedjo gradnje gradbenih inženirskih
objektov, ki so pomožni objekti za shranjevanje vrtnega orodja ali posod za
zalivanje rastlin, in gradnje rastlinjakov iz prejšnjega člena opravljajo
gradbeni inšpektorji,
-      
s prepovedjo uporabe fitofarmacevtskih sredstev
na drugih zemljiščih, prepovedjo uporabe halogeniranih hlapnih organskih spojin
in prepovedjo črpanja podzemne vode opravljajo inšpektorji, pristojni za
varstvo okolja, in
-      
z zdravstveno ustreznostjo pitne vode
opravljajo zdravstveni inšpektorji.
15. člen
(1) Nadzor prepovedi uporabe fitofarmacevtskih
sredstev je treba načrtovati na podlagi analize rabe tal in analize rabe
fitofarmacevtskih sredstev.
(2) Finančna sredstva za izdelavo
strokovnih podlag načrta nadzora uporabe fitofarmacevtskih sredstev iz
prejšnjega odstavka ter sredstva za meritve vsebnosti aktivnih snovi v tleh
zagotavljajo v enakih delih ministrstvo, pristojno za kmetijstvo, ministrstvo,
pristojno za okolje, in Mestna občina Ljubljana.
(3) Načrt nadzora prepovedi uporabe
fitofarmacevtskih sredstev pripravita in zagotovita njegovo izvedbo
ministrstvo, pristojno za okolje, in ministrstvo, pristojno za kmetijstvo.
VIII. KAZENSKE DOLOČBE
16. člen
(1) Z globo od 100.000 do 300.000 tolarjev
se kaznuje za prekršek fizična oseba, pravna oseba in samostojni podjetnik
posameznik, če:
-      
kot lastnik, zakupnik ali najemnik zemljišča ne
dopusti vzorčenja tal ali ovira vzorčenje tal,
-      
kot lastnik ali zakupnik zemljišča na najožjem
vodovarstvenem območju uporablja gnoj ali gnojevko v nasprotju z določbami
prvega odstavka 5. člena,
-      
kot lastnik, zakupnik ali najemnik zemljišča na
najožjem vodovarstvenem območju uporablja ali dopusti uporabo zemljišča v
nasprotju z določbami drugega odstavka 5. člena,
-      
kot lastnik, zakupnik ali najemnik zemljišča na
najožjem vodovarstvenem območju uporablja ali dopusti uporabo fitofarmacevtskih
sredstev ali vnaša ali dopusti vnos rastlinskih hranil v tla v nasprotju z
določbami tretjega odstavka 5. člena,
-      
kot lastnik, zakupnik ali najemnik zemljišča
uporablja ali dopusti uporabo fitofarmacevtskih sredstev v nasprotju z
določbami četrtega in petega odstavka 5. člena,
-      
je na podlagi rezultatov meritev vsebnosti
aktivnih snovi v tleh razvidno, da so se na zemljišču, ki ga uporablja in ga
ima v lasti, zakupu ali v najemu, uporabljala fitofarmacevtska sredstva v
nasprotju z določbami 5. člena,
-      
kot lastnik ali najemnik stavbe uporablja
halogenirane hlapne organske spojine v nasprotju z določbami 6. in 7. člena,
-      
kot lastnik ali najemnik stavbe ni prijavil
uporabe halogeniranih hlapnih organskih spojin skladno z določbami 8. člena,
-      
uporablja vodnjake v nasprotju z določbami 9.
člena,
-      
ne posreduje poročila v skladu z določbami 9.
člena,
-      
kot lastnik, zakupnik ali najemnik zemljišča
krši prepoved o črpanju podzemne vode iz 12. člena,
-      
kot lastnik zemljišča dopusti uporabo ali sam uporablja
zemljišče za gradnjo rastlinjaka ali za uporabo rastlinjaka v nasprotju z
določbami 12. člena,
-      
kot lastnik, zakupnik ali najemnik zemljišča
krši prepoved o namakanju kmetijskih zemljišč iz 12. člena,
-      
kot lastnik zemljišča dopusti uporabo ali sam uporablja
zemljišče za vrtičke v nasprotju z določbami 13. člena in
-      
kot lastnik kmetijskega zemljišča dopusti
uporabo ali sam uporablja kmetijsko zemljišče za gradnjo pomožnih objektov za
shranjevanje vrtnega orodja v nasprotju z določbami 13. člena.
(2) Če stori prekršek pravna oseba, se z
globo od 100.000 do 250.000 tolarjev kaznuje za prekršek iz prejšnjega odstavka
tudi odgovorna oseba pravne osebe.
(3) Če stori prekršek samostojni podjetnik
posameznik, se z globo od 100.000 do 250.000 tolarjev kaznuje za prekršek iz
prejšnjega odstavka tudi odgovorna oseba samostojnega podjetnika posameznika.

Priloga 1: Ogroženo območje Ljubljanskega polja
Priloga 2: Zemljevid ogroženega območja Ljubljanskega
polja
Priloga 3. Seznam parcel

Uredba o območju vodonosnika Ljubljanskega
polja in njegovega hidrografskega zaledja, ogroženega zaradi fitofarmacevtskih
sredstev in lahkohlapnih kloriranih ogljikovodikov (Uradni list RS, št. 102/03)
vsebuje naslednje prehodne in končno določbo:
»IX. PREHODNE IN KONČNA DOLOČBA
17. člen
(1) Določbe drugega in tretjega odstavka 5.
člena te uredbe se začnejo uporabljati 1. januarja 2006.
(2) Ministrstvo, pristojno za okolje,
pripravi v sodelovanju z ministrstvom, pristojnim za kmetijstvo, in z Mestno
občino Ljubljana program prilagoditve obstoječe kmetijske pridelave na
zemljiščih na najožjem vodovarstvenem območju najkasneje do 1. julija 2004.
18. člen
Določbe tretjega odstavka 13. člena te
uredbe ne veljajo:
-      
za obstoječe objekte, zgrajene na podlagi
gradbenega dovoljenja, ki je bilo izdano pred uveljavitvijo te uredbe, in
obratujejo v skladu z uporabnim dovoljenjem,
-      
za objekte v gradnji, če se gradijo na podlagi
gradbenega dovoljenja, ki je bilo izdano pred uveljavitvijo te uredbe,
-      
za obstoječe pomožne objekte, zgrajene po
14. septembru 1990 na podlagi odločbe o dovolitvi priglašenih del oziroma
zgrajene pred navedenim datumom, če je začetek njihove gradnje priglašen v
skladu s predpisi, ki urejajo graditev objektov.
19. člen
Globe iz 16. člena te uredbe se do dne
začetka uporabe zakona o prekrških (Uradni list RS, št. 7/03) v postopku o
prekršku izrekajo kot denarne kazni v mejah, ki so določene z zakonom o
prekrških (Uradni list SRS, št. 25/83, 36/83 – popr., 42/85, 2/86 – popr.,
47/87 in 5/90 ter Uradni list RS, št. 10/91, 13/93, 66/93, 35/97, 73/97 – odl.
US, 87/97, 73/98, 31/00 in 24/01).
Določbe 16. člena te uredbe, ki se nanašajo
na odgovorno osebo samostojnega podjetnika posameznika, se začnejo uporabljati
z dnem začetka uporabe zakona o prekrških (Uradni list RS, št. 7/03).
20. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o vodovarstvenem območju za vodno telo
vodonosnika Ljubljanskega polja (Uradni list RS, št. 120/04) določa:
»28. člen
Z dnem uveljavitve te uredbe se razveljavi
prvi do peti odstavek 5. člena Uredbe o območju vodonosnika Ljubljanskega polja
in njegovega hidrografskega zaledja, ogroženega zaradi fitofarmacevtskih
sredstev in lahkohlapnih ogljikovodikov (Uradni list RS, št. 102/03) in preneha
uporabljati Odlok Mestne občine Ljubljana o varstvu virov pitne vode (Uradni
list SRS, št. 13/88) v delu, ki se nanaša na vodno telo vodonosnika
Ljubljanskega polja.«;
ter vsebuje naslednjo končno določbo:
»29. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
vodovarstvenem območju za vodno telo vodonosnika Ljubljanskega polja (Uradni
list RS, št. 7/06) določa:
»18. člen
Z dnem uveljavitve te uredbe prenehata
veljati šesti in sedmi odstavek 5. člena ter 12. in 13. člen Uredbe o območju
vodonosnika Ljubljanskega polja in njegovega hidrografskega zaledja, ogroženega
zaradi fitofarmacevtskih sredstev in lahkohlapnih ogljikovodikov (Uradni list
RS, št. 102/03, 41/04 – ZVO-1 in 120/04).«;
ter vsebuje naslednjo končno določbo:
»19. člen
Ta uredba začne veljati petnajsti dan po
objavi v Uradnem listu Republike Slovenije.«.