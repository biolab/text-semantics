1. člen
Ta pravilnik ureja podrobnejšo vsebino in obseg načrta
ukrepov za primer nesreče pri delu z gensko spremenjenimi organizmi (v
nadaljnjem besedilu: GSO) v zaprtih sistemih, metodologijo za njegovo pripravo,
preverjanje in dopolnjevanje ter način in obseg obveščanja in opozarjanja v
primeru nesreče, v skladu z Direktivo Sveta 90/219/EGS z dne 23. aprila 1990 o
uporabi gensko spremenjenih mikroorganizmov v zaprtih sistemih (UL L št. 117 z
dne 8. 5. 1990, str. 1, z vsemi spremembami), pa tudi sodelovanje z drugimi
državami članicami ter pristojnim organom Evropske unije v zvezi z nesrečo pri
delu z GSO v zaprtem sistemu. 
Nesreča iz prejšnjega odstavka je vsak izreden dogodek ali
vrsta dogodkov, kadar pri delu z GSO v zaprtem sistemu pride do nepredvidenega
sproščanja GSO v okolje, ki lahko pomeni takojšnjo ali kasnejšo nevarnost za
okolje ali zdravje ljudi. Nesreča pri delu z GSO (v nadaljnjem besedilu:
nesreča) je okoljska nesreča po predpisih o varstvu okolja.
2. člen
Načrt ukrepov za primer nesreče pri delu z GSO v zaprtih
sistemih (v nadaljnjem besedilu: načrt ukrepov) je razčlenjena zamisel za
obvladovanje nesreče in omejitev ali preprečitev njenih posledic za okolje in
zdravje ljudi. 
V načrtu ukrepov mora biti jasno razviden potek aktivnosti in
ukrepanja ob nesreči ter določene naloge osebja zaprtega sistema, opredeljeni
pa morajo biti tudi ukrepi, ki jih v primeru nesreče za zavarovanje okolja in
zdravja ljudi zagotovijo drugi pristojni organi, službe in organizacije, ki jih
je treba vključiti v načrtovano ukrepanje. 
Pri izdelavi načrta je treba upoštevati izkušnje, pridobljene
v preteklosti pri podobnih nesrečah, zlasti pri izbiri načrtovanih ukrepov in
aktivnosti za odpravo ogroženosti in omejitev ali preprečitev posledic nesreče,
pa tudi zadnje stanje varnostne tehnike in načela dobre laboratorijske ter
proizvodne prakse.
3. člen
Načrt ukrepov mora temeljiti na oceni tveganja, ki jo
prijavitelj izdela za nameravano delo z GSO v zaprtem sistemu v skladu z
zakonom, ki ureja ravnanje z GSO, pri čemer je treba upoštevati zlasti elemente
ocene, povezane z: 
-       
varnostnim razredom dela z GSO v zaprtem sistemu in lastnostmi GSO, ki
lahko povzročijo možne škodljive učinke na okolje in zdravje ljudi, 
-       
značilnostmi zaprtega sistema in dela z GSO, ki lahko vplivajo na raven
tveganja, 
-       
značilnostmi okolja izven zaprtega sistema, ki bi lahko bilo
izpostavljeno vplivom nenamernega sproščanja GSO, 
-       
možnimi takojšnjimi ali kasnejšimi škodljivimi učinki na okolje in
zdravje ljudi ter 
-       
verjetnostjo, da se škodljivi učinki za okolje in zdravje ljudi
pojavijo.
4. člen
Podrobnejšo vsebino načrta ukrepov, ki jo določa ta
pravilnik, je treba upoštevati pri izdelavi vsakega načrta ne glede na
varnostni razred, v katerega se delo z GSO v zaprtem sistemu uvršča. 
Če se v zaprtem sistemu opravljajo dela z GSO, uvrščena v
različne varnostne razrede, je treba pri izdelavi načrta ukrepov upoštevati
ravni tveganja, povezane z vsemi varnostnimi razredi.
5. člen
V načrtu ukrepov se v okviru ocene ogroženosti okolja in
zdravja ljudi ter možnih posledic v primeru nesreče opredelijo zlasti: 
-       
značilnosti zaprtega sistema, dejavnosti in postopkov, ki so pomembni v
primeru nesreče, vključno s podatki o shranjevanju GSO, 
-       
GSO, ki bi se v primeru nesreče lahko sprostili iz zaprtega sistema, in
njihove škodljive lastnosti ter varnostni razred dela z GSO v zaprtem sistemu, 
-       
zadrževalni ukrepi, ki so najpomembnejši za preprečevanje nesreče, 
-       
možni dogodki v zaprtem sistemu in drugi vzroki, ki lahko povzročijo
nesrečo, 
-       
možne vrste in obseg nesreče, 
-       
značilnosti okolice zaprtega sistema, ki lahko vplivajo na vrsto in
obseg posledic nesreče, in glavne značilnosti okolja v okolici zaprtega
sistema, 
-       
možni načini in poti nepredvidenega sproščanja GSO iz zaprtega sistema
in njihovega širjenja v okolju, ter 
-       
možni škodljivi učinki in takojšnje ali kasnejše posledice nesreče za
okolje in zdravje ljudi. 
Pri opredelitvi ogroženosti in vplivov na okolje v primeru
nesreče je treba upoštevati vse dele okolja in biotsko raznovrstnost.
6. člen
V okviru ocene ogroženosti iz prejšnjega člena se opredeli
tudi območje, na katerem bi v primeru nesreče lahko prišlo do vplivov
nepredvidenega sproščanja GSO iz zaprtega sistema in za katerega je treba
načrtovati ukrepe za preprečitev, omejitev ali odpravo posledic nesreče.
7. člen
V načrtu ukrepov se določijo organizacijski in tehnični
ukrepi, ki jih mora v primeru nesreče zagotoviti prijavitelj, zlasti v zvezi s:
-       
prepoznavanjem dogodkov v zaprtem sistemu in drugih situacij, ki lahko
povzročijo nesrečo, in njihovo čimprejšnjo odpravo, da se omeji obseg nesreče, 
-       
spremljanjem poteka nesreče in odkrivanje prisotnosti GSO izven zaprtega
sistema, 
-       
ugotavljanjem in spremljanjem vplivov nesreče izven zaprtega sistema in
njenih posledic, 
-       
načinom aktiviranja načrta ukrepov v primeru nesreče ter vodenjem in
usklajevanjem ukrepov, ki jih zagotavlja prijavitelj, 
-       
obveščanjem odgovornih oseb in zaposlenih v zaprtem sistemu o nesreči
ter zmanjšanjem tveganja za zaposlene in druge osebe, ki sodelujejo pri odpravi
ogroženosti in posledic nesreče, in 
-       
potrebnimi sredstvi in opremo za izvedbo ukrepov, vključno s podatki o
lokaciji razpoložljivih sredstev in opreme.
8. člen
V načrtu ukrepov se opredelijo tudi vsi potrebni
organizacijski in tehnični ukrepi, ki jih glede na možne škodljive vplive v
primeru nesreče na območju iz 6. člena tega pravilnika zagotovijo drugi
pristojni organi, službe in organizacije, zlasti v zvezi z: 
-       
ugotavljanjem in spremljanjem vplivov nesreče zunaj zaprtega sistema in
njenih posledic in 
-       
ukrepi za varovanje zdravja ljudi in živali, zagotavljanje zdrave hrane,
varstvo okolja, ohranjanje narave in drugimi ukrepi, potrebnimi za
preprečevanje in zmanjšanje takojšnjih in kasnejših posledic nesreče.
9. člen
V načrtu ukrepov je treba določiti osebe, ki so pri
prijavitelju pooblaščene in zadolžene za: 
-       
aktiviranje načrta ukrepov v primeru nesreče, 
-       
vodenje in usklajevanje ukrepov v zaprtem sistemu v primeru nesreče, 
-       
opozarjanje in dajanje navodil v zvezi z zmanjšanjem tveganja znotraj
zaprtega sistema, 
-       
obveščanje in sodelovanje s pristojnimi organi, službami in
organizacijami, ki v skladu z načrtom ukrepov sodelujejo pri odpravi
ogroženosti in posledic nesreče, in 
-       
izvedbo posameznih tehničnih in drugih organizacijskih ukrepov, ki jih
zagotavlja prijavitelj. 
V načrtu se opredelijo tudi službe in organizacije, ki jih
mora prijavitelj v primeru nesreče vključiti v izvajanje svojih ukrepov, če je
to potrebno.
10. člen
V zvezi z obveščanjem pristojnih organov, služb in
organizacij se v načrtu ukrepov določijo: 
-       
organi, službe in organizacije, ki jih je treba v primeru nesreče
obvestiti, kdaj in na kakšen način, 
-       
oseba pri prijavitelju, ki je pristojna za pripravo obvestila in njegovo
posredovanje organom, službam in organizacijam iz prejšnje alinee, 
-       
vsebina obvestila o nesreči, ki se posreduje posameznim organom, službam
in organizacijam, in 
-       
način izmenjave informacij s pristojnimi organi, službami in
organizacijami v času trajanja ogroženosti in izvajanja ukrepov.
11. člen
V zvezi z obveščanjem in opozarjanjem prebivalstva se v
načrtu ukrepov opredelijo: 
-       
podatki, namenjeni obveščanju in opozarjanju, ki jih prijavitelj ob
nesreči posreduje ministrstvu, pristojnemu za varstvo okolja (v nadaljnjem
besedilu: ministrstvo), da to v skladu s tem pravilnikom z njimi seznani
prebivalstvo, kdaj in na kakšen način, 
-       
oseba, ki je pri prijavitelju pristojna za pripravo podatkov iz prejšnje
alinee in njihovo posredovanje ministrstvu, in 
-       
način in pogostost poročanja ministrstvu o trenutnih razmerah in ukrepih
v času izvajanja načrta ukrepov. 
Podatki iz prve alinee prejšnjega odstavka se nanašajo zlasti
na: 
-       
vrsto, kraj in čas nesreče v zaprtem sistemu, 
-       
obseg prizadetega območja, kjer so možni vplivi nesreče, 
-       
možne škodljive učinke za okolje in zdravje ljudi ter možne posledice
nesreče in 
-       
zaščitne ali samozaščitne ukrepe prebivalcev, če so potrebni.
12. člen
Navodila in druge podrobnejše informacije o aktivnostih za
izvajanje načrta ukrepov se določijo v prilogah k načrtu. Načrt ukrepov mora
imeti vsaj naslednje priloge: 
-       
seznam oseb, služb in organizacij, vključenih v izvajanje
organizacijskih in tehničnih ukrepov prijavitelja, z vsemi potrebnimi podatki
za njihovo hitro obveščanje in informiranje, 
-       
zbirko javnih podatkov, potrebnih za izvajanje načrta ukrepov, in
podatkov o službah in organizacijah, ki v primeru nesreče lahko nudijo dodatne
potrebne informacije, 
-       
program usposabljanja, urjenja in vaj osebja za primer nesreče ter preverjanja
usposobljenosti, 
-       
navodila za ravnanje zaposlenih v primeru nesreče v zvezi z zmanjšanjem
tveganja za njihovo zdravje in vzajemno pomoč ob nesreči, 
-       
načrt prostorov zaprtega sistema z označenimi evakuacijskimi potmi in
lokacijo razpoložljivih naprav, opreme in sredstev za ukrepanje v primeru
nesreče ter 
-       
vzorec obvestila iz 10. člena tega pravilnika in obrazec za posredovanje
podatkov iz 11. člena tega pravilnika.
13. člen
Prijavitelj mora pri pripravi načrta ukrepov sodelovati z
organi lokalnih skupnosti na območju iz 6. člena tega pravilnika, ki so v
skladu z zakonom, ki ureja varstvo pred naravnimi in drugimi nesrečami,
pristojni za izdelavo ocene ogroženosti in načrta zaščite in reševanja za
območje svoje lokalne skupnosti. 
Prijavitelj mora organe iz prejšnjega odstavka seznaniti z
vsebino načrta ukrepov in predlagati organizacijske in tehnične ukrepe, ki jih
je poleg prijaviteljevih ukrepov treba načrtovati za primer nesreče in izvesti
izven zaprtega sistema na območju iz prejšnjega odstavka.
14. člen
Prijavitelj se mora pred dokončno potrditvijo načrta ukrepov
o udeležbi pri izvajanju ukrepov v primeru nesreče dogovoriti z vsemi službami
in organizacijami, za katere je v načrtu ukrepov predvidel, da sodelujejo pri
njegovih aktivnostih za odpravo ogroženosti in zmanjšanje posledic nesreče.
15. člen
Preden prijavitelj v skladu z zakonom, ki ureja ravnanje z
GSO, z načrtom ukrepov seznani ministrstvo, ga mora potrditi odgovorna oseba
prijavitelja.
16. člen
Prijavitelj mora v načrtu ukrepov določiti skrbnika načrta,
ki je dolžan skrbeti za preverjanje ustreznosti načrta v času trajanja dela z
GSO v zaprtem sistemu in njegovo dopolnjevanje, kadar je to potrebno oziroma
najmanj enkrat na dve leti, v skladu z zakonom, ki ureja ravnanje z GSO. 
Pri preverjanju ustreznosti načrta ukrepov je treba
pregledati zlasti tiste dele načrta, ki se nanašajo na oceno ogroženosti,
določitev organizacijskih in tehničnih ukrepov ter določitev subjektov,
vključenih v ukrepanje ob nesreči v zaprtem sistemu. 
Načrt ukrepov je treba spremeniti ali dopolniti zlasti, če: 
-       
so na razpolago nove informacije o delu z GSO v zaprtem sistemu, ki
lahko pomembno vplivajo na raven tveganja, 
-       
je prišlo do sprememb v postopkih, opremljenosti zaprtega sistema,
varnostnega razreda dela z GSO ali drugih sprememb, ki vplivajo na oceno
ogroženosti, 
-       
so na razpolago nova spoznanja o možnih ali potrebnih ukrepih v primeru
nesreče ali 
-       
je treba določiti nove ali druge subjekte za izvajanje posameznih
ukrepov. 
V prilogah načrta ukrepov je treba zagotoviti vzdrževanje in
ažuriranje zlasti vseh tistih podatkov in informacij, ki morajo biti v primeru
nesreče na razpolago za neposredno in takojšnjo uporabo.
17. člen
Prijavitelj mora nemudoma oziroma najkasneje šest ur potem,
ko je ugotovil, da je prišlo do nesreče, obvestiti ministrstvo, župana lokalne
skupnosti, na območju katere je zaprti sistem, in regijski center za
obveščanje. 
Obveščanje drugih pristojnih organov, služb in organizacij o
nesreči poteka v skladu s predpisi, ki urejajo varstvo pred naravnimi in
drugimi nesrečami.
18. člen
Prijavitelj mora župane lokalnih skupnosti na območju nesreče
iz 6. člena tega pravilnika obveščati o trenutnih razmerah in poteku aktivnosti
ves čas izvajanja ukrepov za odpravo ogroženosti in zmanjšanje posledic. 
Redna poročila o trenutnih razmerah in izvajanju ukrepov v
času trajanja potrebnih aktivnosti prijavitelj posreduje tudi ministrstvu.
19. člen
Obveščanje prebivalcev na prizadetem območju in posredovanje
informacij o nesreči, njenih vplivih in samozaščitnih in zaščitnih ukrepih, če
so potrebni, preko javnih medijev zagotavlja ministrstvo v sodelovanju z župani
iz prvega odstavka prejšnjega člena na podlagi prijaviteljevega obvestila o
nesreči in njegovih rednih poročil.
20. člen
Če pristojni organ druge države članice Evropske unije,
katere območje bi lahko prizadeli vplivi možne nesreče v posameznem zaprtem
sistemu na območju Republike Slovenije, zahteva, da se mu zagotovijo
informacije o načrtovanih ukrepih za primer nesreče, mu ministrstvo posreduje
povzetek načrta ukrepov za ta zaprti sistem. 
Povzetek načrta ukrepov iz prejšnjega odstavka pripravi
prijavitelj. 
V primeru nesreče v posameznem zaprtem sistemu se mora
ministrstvo o izvedbi načrta ukrepov posvetovati tudi s pristojnimi organi
države članice Evropske unije, katere območje bi lahko vplivi možne nesreče
prizadeli.
21. člen
Ministrstvo poročilo o nesreči, ki ga pripravi v skladu z
zakonom, ki ureja ravnanje z GSO, posreduje tudi pristojnemu organu Evropske
unije, potem, ko ga sprejme Vlada Republike Slovenije.
22. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-01-121/2005
Ljubljana, dne 11. julija 2005.
EVA 2002-2511-0169
Minister 
za okolje in prostor 
Janez Podobnik l. r.