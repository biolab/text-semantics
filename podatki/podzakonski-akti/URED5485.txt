I. SPLOŠNE DOLOČBE
1. člen
(1) S to uredbo se določa celostna
grafična podoba Vlade Republike Slovenije, vladnih služb, ministrstev, organov
v sestavi ministrstev in upravnih enot (v nadaljnjem besedilu: organi).
(2) Celostna grafična podoba organov
temelji na enotni uporabi grba Republike Slovenije (v nadaljnjem besedilu: grb)
in logotipa ter upoštevanju oblikovalskih izhodišč glede oblike dokumentov,
tabel, spletnih strani in drugih vsebin, ki so določena s to uredbo.
2. člen
(1) Organi uporabljajo celostno
grafično podobo pri poslovanju in komuniciranju s fizičnimi ali pravnimi
osebami, pri medsebojnem poslovanju, poslovanju z drugimi državnimi organi, z
organi samoupravnih lokalnih skupnosti, z nosilci javnih pooblastil, s tujimi
organi in organizacijami ter javnostmi.
(2) Ne glede na prejšnji odstavek se
celostna grafična podoba ne uporablja pri poslovanju in komuniciranju s tujimi
organi in organizacijami, fizičnimi ali pravnimi osebami, ki poteka v skladu s
pravili tujega ali mednarodnega prava, ustaljenimi mednarodnimi običaji ali na
ustaljen način v mednarodni skupnosti (npr. diplomatska korespondenca,
diplomatski protokol).
(3) Ne glede na prvi odstavek tega člena se
celostna grafična podoba ne uporablja na obrazcih dokumentov, ki so določeni s
predpisi.
(4) Ne glede na prvi odstavek tega člena se
celostna grafična podoba ne uporablja v medijskih središčih Vlade Republike
Slovenije na Gregorčičevi ulici 20 in 25 v Ljubljani.
II. CELOSTNA GRAFIČNA PODOBA
3. člen
(1) Celostna grafična podoba je
sestavljena iz grba in logotipa, ki je zapisan v črkovni vrsti »Republika«.
(2) Pri neformalnem komuniciranju
(npr. na naslovnicah raznih publikacij, predstavitvah ipd.) se celostna
grafična podoba iz prejšnjega odstavka dopolnjuje z uporabo dekonstruiranega
lika Triglava.
4. člen
(1) Logotip je izpis naziva »Republika
Slovenija« in naziva organa.
(2) Logotip nižjih organizacijskih
enot organov vsebuje poleg naziva »Republika Slovenija« in naziva organa tudi
naziv teh enot tako, da je iz logotipa razviden hierarhičen položaj teh enot v
organizaciji organa.
(3) Naziv »Republika Slovenija« se
zapiše v navadnem rezu črkovne vrste, naziv hierarhično najvišjega organa v
krepkem rezu črkovne vrste, nazivi nižjih organizacijskih struktur pa v navadnem
rezu. Za zapis »Republika Slovenija«, naziv organa in drugi organizacijski nivo
se uporabljajo velike črke, za zapis ostalih organizacijskih nivojev pa male
črke.
(4) Oblika logotipa in črkovna vrsta
»Republika« sta določeni z vzorčnim logotipom v prilogi št. 1, ki je sestavni
del te uredbe.
5. člen
Na območjih samoupravnih lokalnih
skupnosti, kjer je poleg slovenskega jezika uradni jezik tudi italijanski ali
madžarski jezik, je logotip izpisan tudi v italijanskem ali madžarskem jeziku.
6. člen
(1) Dekonstruiran lik Triglava je
oblikovalsko izhodišče, pri katerem se večje ploskve delijo na manjše
diagonalno pod kotom 50 stopinj. Manjše ploskve se prekrivajo med seboj in
potekajo v obeh smereh, padajoče od leve proti desni in naraščajoče od leve
proti desni.
(2) Kompozicijski princip delitve
površin iz prejšnjega odstavka je prikazan v prilogi št. 2 ki je sestavni del
te uredbe.
III. DOKUMENTI
7. člen
(1) V glavi dokumenta je grb, logotip
in podatki o poštnem in elektronskem naslovu organa oziroma organizacijske
enote, naslovu spletne strani, telefonski številki in številki faksa, preko
katere so dosegljivi vsi zaposleni funkcionarji in javni uslužbenci.
(2) Če organi uporabljajo v dokumentu
še druge podatke (npr. o matični številki), se zapišejo v nogo dokumenta.
(3) Položaj grba, logotipa ter ostalih
podatkov v glavi in nogi dokumenta pri običajnem in protokolarnem poslovanju so
določeni v prilogah št. 3 in št. 4, ki sta sestavna dela te uredbe.
8. člen
(1) Velikost
grba je 8,3 mm (24 pt). Velikost črk v logotipu dokumenta je 3,5 mm (10 pt)
oziroma 5,3 mm (15 pt), ko se v protokolarni različici logotipa zapiše ime
predstojnika. Velikost črk za zapis ostalih podatkov v glavi in nogi dokumenta
je 2,8 mm (8 pt).
(2) Vsebina
dokumenta se piše v črkovni vrsti »Arial«. Velikost črk in številk je 3,5 mm
(10 pt). Kadar oblika ali vsebina dokumenta zahteva (statistične tabele ipd.),
se velikost črk ustrezno prilagodi. Razmik med vrsticami je 4,6 mm (13 pt).
Uporablja se leva poravnava besedila, lahko tudi obojestranska.
9. člen
Na dokumentih je lahko dodaten znak ali
simbol, če in kot je določen s predpisi. Vzorčni primer uporabe je razviden v
prilogi št. 5, ki je sestavni del te uredbe.
IV. POSLOVNE VIZITKE
10. člen
(1) Na poslovnih vizitkah, ki jih
uporabljajo funkcionarji in javni uslužbenci, so grb, logotip in podatki o
funkcionarju ali javnem uslužbencu.
(2) V
logotipu se navedejo podatki, iz katerih je razvidno, v kateri organizacijski
enoti opravlja naloge funkcionar ali javni uslužbenec tako, da je mogoče
ugotoviti hierarhičen položaj te enote znotraj organizacije organa. Velikost
črk v logotipu je 2,8 mm (8 pt).
(3) Podatki o
funkcionarju ali javnem uslužbencu so: osebno ime, funkcija funkcionarja
oziroma položaj ali naziv javnega uslužbenca, poštni naslov, naslov osebne
elektronske pošte, telefonske številke in številke telefaksa. Če funkcionar ali
javni uslužbenec uporablja službeni mobilni telefon, se praviloma navede tudi
ta številka. Za navedenimi podatki se navede naslov spletne strani organa.
Podatki se izpišejo v črkovni vrsti »Arial« z velikostjo črk 2,5 mm (7 pt).
(4) Na poslovnih vizitkah za protokolarne
namene so lahko namesto podatkov iz prejšnjega odstavka podatki: osebno ime,
položaj in podatki o partnerju.
(5) Poslovne vizitke so dimenzij 85 mm x 55 mm.
(6) Postavitev grba, logotipa in
podatkov iz prvega odstavka tega člena ter druge oblikovalske značilnosti
poslovnih vizitk so določene v prilogi št. 6, ki je sestavni del te uredbe.
V. TABLA
11. člen
(1) Na tabli na pročelju zgradb je grb
in logotip. Velikost grba, njegova postavitev ter postavitev logotipa in
črkovna vrsta »Republika« so razvidni iz priloge št. 7, ki je sestavni del te
uredbe.
(2) Tabla je antracitno sive barve
(RAL classic 7016 oziroma Pantone432C). Logotip je bele barve.
(3) Tabla je velikosti 60 cm x 40 cm.
VI. OVOJNICE
12. člen
Organi za poslovanje po pošti praviloma
uporabljajo pisemske ovojnice z dvema prozornima oknoma, skozi kateri so
razvidni podatki o pošiljatelju in podatki o naslovniku, ki so natisnjeni na
dokumentu, ki se pošilja.
VII. SPLETNE STRANI
13. člen
(1) Spletne
strani kot osnovno črkovno vrsto uporabljajo črkovno vrsto »Republika«.
(2) Spletne
strani uporabljajo grb in naziv »Republika Slovenija« ter standardizirane
elemente, kakor je določeno v prilogi št. 8,
ki je sestavni del te uredbe.
(3) Spletne
strani uporabljajo barvno paleto, ki je določena v prilogi št. 8 te uredbe.

Priloga št. 1: Vzorčni logotip
Priloga
št. 2: Kompozicijski princip delitve površin
Priloga
št. 3: Položaj grba in logotipa
Priloga
št. 4: Položaj grba, logotipa in kontaktnih podatkov v glavi in nogi običajnega
dokumenta
Priloga
št. 5: Vzorčni prikaz uporabe grba in logotipa z drugimi znaki ali simboli
Priloga
št. 6: Vzorčni primer poslovne vizitke
Priloga
št. 7: Tabla na pročelju zgradb
Priloga
št. 8: Pravila umeščanja enotnih grafičnih elementov na spletnih mestih organov
državne uprave 

Uredba o celostni grafični podobi Vlade
Republike Slovenije in drugih organov državne uprave (Uradni list RS, št. 58/10)
vsebuje naslednje prehodne in končne določbe:
»VIII. PREHODNE IN KONČNE DOLOČBE
14. člen
Z dnem uveljavitve te uredbe prenehajo
veljati:
-      
drugi odstavek 162. člena ter drugi in tretji
odstavek 164. člena Uredbe o upravnem poslovanju (Uradni list RS,
št. 20/05, 106/05, 30/06, 86/06, 32/07, 63/07, 115/07, 122/07 – popr.,
31/08 in 35/09),
-      
Pravilnik o celostni podobi organov državne
uprave (Uradni list RS, št. 46/08, 97/08, 106/08 – popr., 122/08, 48/09 in
50/10),
-      
določbe 7., 8., 9., 10., 11., 12. in 13. člena Pravilnika o izvrševanju uredbe o upravnem poslovanju (Uradni list RS,
št. 75/05, 86/06 in 47/08).
15. člen
(1) Organi lahko uporabljajo obstoječo
celostno podobo do 31. decembra 2010.
(2) Obstoječe table se uporabljajo do
prve reorganizacije, zaradi katere je potrebna njihova zamenjava, oziroma do
iztrošenosti.
16. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvi Uredbe o
celostni grafični podobi Vlade Republike Slovenije in drugih organov državne
uprave (Uradni list RS, št. 57/11) vsebuje naslednjo končno določbo:
»9. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvi Uredbe o celostni grafični
podobi Vlade Republike Slovenije in drugih organov državne uprave (Uradni list
RS, št. 94/20)
vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba
o spremembah Uredbe o celostni grafični podobi Vlade Republike Slovenije in
drugih organov državne uprave (Uradni list RS, št. 11/22)
vsebuje naslednjo prehodno in končno določbo:
»PREHODNA IN KONČNA DOLOČBA
3. člen
Spletne strani organov se uskladijo s to
uredbo do 1. septembra 2024.
4. člen
Ta uredba začne veljati petnajsti dan po
objavi v Uradnem listu Republike Slovenije.«.