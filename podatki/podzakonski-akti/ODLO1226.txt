1. člen
Ta odlok določa: 
-       
območja vodonosnikov in njihovih hidrografskih zaledij, ki so ogrožena
zaradi uporabe fitofarmacevtskih sredstev (v nadaljnjem besedilu: ogrožena
območja), in 
-       
fitofarmacevtska sredstva (v nadaljnjem besedilu: aktivne snovi),
zaradi katerih so ta območja določena za ogrožena območja in za katere veljajo
v letu 2003 ukrepi celovite sanacije obremenjenosti podzemnih voda z aktivnimi
snovmi, kot to določa uredba o določanju statusa zaradi fitofarmacevtskih
sredstev ogroženega območja vodonosnikov in njihovih hidrografskih zaledij in o
ukrepih celovite sanacije (Uradni list RS, št. 97/02; v nadaljnjem besedilu: uredba).
2. člen
Ne glede na določbe 3. člena uredbe je status ogroženega
območja za leto 2003 določen za
območja, kjer je ugotovljeno na podlagi meritev monitoringa kakovosti
podzemne vode, da je bilo vodno telo podzemne vode v obdobju od leta 1999 do
leta 2001 čezmerno obremenjeno dve leti zaporedoma zaradi vsebnosti iste
aktivne snovi, za katero se ugotavlja kemijsko stanje vodnih teles podzemne
vode.
3. člen
Na podlagi meril iz prejšnjega člena je status ogroženega
območja določen za območja katastrskih občin iz priloge 1, ki je sestavni del
tega odloka. 
Ukrepi celovite sanacije obremenjenosti podzemnih voda z
aktivnimi snovmi po uredbi se morajo v letu 2003 izvajati na celotnem območju
katastrskih občin iz priloge 1 tega odloka.
4. člen
Aktivne snovi, zaradi katerih je za območja iz prejšnjega
člena določen status ogroženega območja, so: 
-       
atrazin na ogroženem območju Apaškega polja, Prekmurskega polja,
Murskega polja, Dravskega polja, Ptujskega polja, doline Bolske, Spodnje
Savinjske doline, Sorškega polja, doline Kamniške Bistrice in Ljubljanskega
polja, 
-       
metolaklor na ogroženem območju Prekmurskega polja, Ptujskega polja in
Kranjskega polja, 
-       
simazin na ogroženem območju Ptujskega polja in 
-       
prometrin na ogroženem območju Dravskega polja.
5. člen
Ta odlok začne veljati petnajsti dan po objavi v Uradnem
listu Republike Slovenije.
Št. 354-21/2002-2
Ljubljana, dne 7. novembra 2002.
Vlada Republike Slovenije
dr. Janez Drnovšek l. r.
Predsednik

Priloga
1: Ogrožena območja, kjer se v letu 2003 izvajajo ukrepi celovite sanacije
obremenjenosti podzemnih voda z aktivnimi snovmi