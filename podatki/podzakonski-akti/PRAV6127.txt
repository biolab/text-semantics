1. člen
(vsebina pravilnika)
(1) Ta pravilnik določa natančnejšo vsebino in obliko
petletnih programov dela, letnih dopolnil programa dela in poročila pravne
osebe, ki prosi za priznanje statusa organizacije proizvajalcev po zakonu, ki
ureja kmetijstvo, oziroma ji je minister, pristojen za kmetijstvo, status
organizacije proizvajalcev že priznal (v nadaljnjem besedilu: organizacija
proizvajalcev), za izvrševanje Uredbe Sveta (EGS) št. 1696/71 z dne 26. julija
1971 o skupni tržni ureditvi za hmelj (UL L št. 175 z dne 4. 8. 1971, str.7–29)
s spremembami in Uredbe Komisije (EGS) št. 1351/72 z dne 28. junija 1972 o
priznavanju skupin proizvajalcev hmelja (UL L št. 148 z dne 30. 6. 1972, str.
9–13) s spremembami. 
(2) Določbe tega pravilnika, ki urejajo program dela, se
smiselno uporabljajo za izdelavo letnih dopolnil k programom dela in poročil
organizacij proizvajalcev, in sicer tako, da se namesto zahtevanih predvidenih
podatkov o napovedi vpišejo podatki o dejanski realizaciji, razen če ni s tem
pravilnikom drugače določeno. 
(3) Če so poleg vsebine, določene s tem pravilnikom, za
poslovanje organizacije proizvajalcev pomembne dodatne okoliščine, jih je
dolžna organizacija proizvajalcev v programu oziroma dopolnilih k programu
oziroma poročilih dodatno navesti. 
(4) Če je ustanovitelj organizacije proizvajalcev zadruga
proizvajalcev, je treba vse podatke o članih in njihovi proizvodnji smiselno
izpolniti tudi za proizvajalce ustanovitelje zadruge.
2. člen
(program dela)
S programom dela organizacija proizvajalcev načrtuje
poslovanje in dokazuje, da je sposobna trajno in učinkovito izvajati poslovne
funkcije za dosego namenov kot so določeni v 4. členu uredbe, ki ureja trg s
hmeljem (v nadaljnjem besedilu: uredba) in v predpisih iz prvega odstavka
prejšnjega člena.
3. člen
(vsebina programa dela)
(1) Program dela se izdela na podlagi predlog na obrazcih, ki
so kot priloge 1 do 11 sestavni del tega pravilnika. Strani v programu morajo
biti oštevilčene. 
(2) Program dela mora prikazovati realno stanje preteklega
poslovanja in načrt poslovanja organizacije proizvajalcev v naslednjih petih
letih ter mora vsebovati zlasti: 
-       
opis stanja in analizo poslovanja; 
-       
cilje poslovanja; 
-       
seznam članov organizacije proizvajalcev in njihov obseg proizvodnje; 
-       
načrt proizvodnje; 
-       
načrt trženja; 
-       
podatke o organizacijski strukturi in kadrih; 
-       
podatke o sredstvih (zgradbe, stroji in oprema); 
-       
predvidene skupne investicije na nivoju organizacije proizvajalcev; 
-       
časovni razpored aktivnosti za izvrševanje programa; 
-       
pričakovan poslovni rezultat; 
-       
gibanje sredstev operativnega sklada.
4. člen
(osnovni podatki o programu dela)
Na naslovno stran programa dela se v skladu s prilogo 1 vpiše
osnovne podatke o organizaciji proizvajalcev.
5. člen
(opis stanja)
(1) Organizacija proizvajalcev v skladu s prilogo 2 predstavi
svoje poslovanje, značilnosti proizvodov ter panogo dejavnosti in priloži
bilanco stanja in uspeha. 
(2) Priloga 2 ni sestavni del poročila organizacije proizvajalcev.
6. člen
(cilji poslovanja organizacije proizvajalcev)
(1) Glede na analizo stanja in poslovanja iz prejšnjega člena
se v skladu s prilogo 3 v programu dela določijo dolgoročni in kratkoročni
cilji za poslovanje organizacije proizvajalcev ter strategija in aktivnosti za
doseganje teh ciljev. 
(2) Vsako leto se kot dopolnitev programa vloži kratkoročne
cilje za naslednje leto poslovanja.
7. člen
(seznam članov in njihov obseg proizvodnje)
(1) Organizacija proizvajalcev predloži podatke o svojih
članih in njihovem obsegu proizvodnje v skladu s prilogo 4. 
(2) Priloga 4.1. mora biti poslana na ministrstvo, pristojno
za kmetijstvo, tudi v elektronski obliki. Priloga 4.1. mora vsebovati podpise –
izjave vseh pridelovalcev hmelja, ki sami ali preko zadrug ustanavljajo
organizacijo proizvajalcev.
8. člen
(načrt proizvodnje)
Načrt proizvodnje organizacije proizvajalcev zajema le
proizvodnjo članov organizacije proizvajalcev ter se izdela v skladu s prilogo
5. Načrt predstavlja seštevke predvidenih letnih količin pridelkov vseh članov
organizacije proizvajalcev iz priloge 4.
9. člen
(načrt trženja)
(1) V načrtu trženja organizacija proizvajalcev prikaže v
prilogi 6, glede na prodajne možnosti, predvideno trženje proizvodnje svojih
članov in usklajevanja proizvodnje s povpraševanjem na trgu. 
(2) Priložene morajo biti tudi kopije sklenjenih predpogodb.
10. člen
(kadri)
(1) V skladu s prilogo 7 se v programu dela prikaže
organizacijsko strukturo in podatke o kadrih organizacije proizvajalcev. 
(2) V poročilu se označi le morebitne razlike, ki so nastale
med izvajanjem programa.
11. člen
(oprema in druga sredstva)
(1) V skladu s prilogo 8 se sestavi seznam sredstev (zgradb,
opreme in strojev), ki jih uporablja organizacija proizvajalcev za dejavnost
vezano na pripravo, dodelavo in prodajo hmelja. 
(2) V poročilu se označi le morebitne razlike, ki so nastale
med izvajanjem programa.
12. člen
(investicije in druge aktivnosti)
(1) Organizacija proizvajalcev pripravi v skladu s prilogo 9
investicijski program za naložbe v sredstva, opremo in stroje in program drugih
aktivnosti, ki jih v času trajanja programa potrebuje in za katere planira
njihovo izvedbo (le na nivoju organizacije proizvajalcev – ne pri posameznih
članih), ki se bodo financirale iz operativnega sklada. 
(2) Naložbe organizacije proizvajalcev ali njenih članov, ki
bodo financirane iz operativnega sklada organizacije proizvajalcev, se v programu
dela opiše vsaj za eno leto vnaprej. 
(3) Z investicijskim programom organizacija proizvajalcev
utemeljuje upravičenost investicij. Investicijski program mora vsebovati
najmanj vsebino določeno v prilogi 9.
13. člen
(pričakovan poslovni rezultat)
V skladu s prilogo 10 se v tabelah »bilanca uspeha in bilanca
stanja« iz podatkov načrta prodaje in predvidenih stroškov poslovanja sestavi
predvideno bilanco uspeha ter predračun bilance stanja (oboje brez upoštevanja
investicij in drugih aktivnosti iz prejšnjega člena) za nadaljnjih 5 let.
14. člen
(gibanje sredstev operativnega sklada)
(1) V skladu s prilogo 11 se predvidi gibanje sredstev
operativnega sklada, ki pomeni vse predvidene finančne transakcije na računu
operativnega sklada organizacije proizvajalcev. Za 5 let vnaprej, v prvem letu
pa tudi četrtletno, se evidentira vse predvidene pritoke v operativni sklad ter
odtoke, ki predstavljajo porabo sredstev za financiranje aktivnosti po programu
dela. 
(2) Citirano mora biti tudi določilo iz pravil delovanja
organizacije proizvajalcev, na osnovi katerega se oblikuje operativni sklad. 
(3) Tabela 2.2. priloge 11 ni sestavni del letnega poročila
organizacije proizvajalcev.
15. člen
(uveljavitev)
Ta pravilnik začne veljati naslednji dan po objavi v Uradnem
listu Republike Slovenije.
Št. 321-04-31/2004
Ljubljana, dne 28. avgusta 2004.
EVA 2004-2311-0337
Minister 
za kmetijstvo, 
gozdarstvo in prehrano 
dr. Milan Pogačnik l. r.

Priloga
1: Osnovni podatki o organizaciji proizvajalcev
Priloga
2: Opis in analiza poslovanja organizacije proizvajalcev in dejavnosti
Priloga
3: Dolgoročni in kratkoročni cilji poslovanja ter aktivnosti
Priloga
4: Seznam članov organizacije proizvajalcev in njihov obseg proizvodnje
Priloga
5: Načrt proizvodnje
Priloga
6: Načrt trženja
Priloga
7: Kadri
Priloga
8: Oprema in druga sredstva
Priloga
9: Investicije in druge aktivnosti na nivoju organizacije proizvajalcev
Priloga 10: Pričakovan poslovni rezultat
Priloga 11: Gibanje sredstev operativnega sklada