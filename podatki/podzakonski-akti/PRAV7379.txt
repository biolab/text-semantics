1. SPLOŠNE DOLOČBE
1. člen
(vsebina pravilnika)
(1) S tem pravilnikom se za izvajanje Uredbe Sveta (ES) št.
2200/96 z dne 28. oktobra 1996 o skupni ureditvi trga za sadje in zelenjavo (UL
L št. 297 z dne 21. 11. 1996, str. 1, z vsemi spremembami; v nadaljnjem
besedilu: Uredba 2200/96/ES), Uredbe Komisije (ES) št. 1433/2003 z dne 11.
avgusta 2003 o podrobnih pravilih za uporabo Uredbe Sveta (ES) št. 2200/96
glede operativnih skladov, operativnih programov in finančne pomoči (UL L št.
203 z dne 12. 8. 2003, str. 25, z vsemi spremembami; v nadaljnjem besedilu:
Uredba 1433/03/ES) in Uredbe Komisije (ES) št. 1432/2003 z dne 11. avgusta 2003
o podrobnih pravilih za uporabo Uredbe Sveta (ES) št. 2200/96 glede pogojev za
priznanje organizacij proizvajalcev in začasno priznanje skupin proizvajalcev
(UL L št. 203 z dne 12. 8. 2003, str. 18; v nadaljnjem besedilu: Uredba
1432/03/ES) določa natančnejša vsebina in oblika tri- do petletnih operativnih
programov dela (v nadaljnjem besedilu: operativnih programov), sprememb oziroma
dopolnitev operativnih programov in poročil pravne osebe, ki je zaprosila za
priznanje organizacije proizvajalcev oziroma ki jo je minister, pristojen za
kmetijstvo, kot organizacijo proizvajalcev že priznal. 
(2) Določbe tega pravilnika se uporabljajo tudi za
mednacionalne organizacije proizvajalcev, združenja organizacij proizvajalcev,
medpanožne organizacije ter skupine proizvajalcev iz predpisov, ki urejajo
ureditev trga s svežim sadjem in zelenjavo, če so priznane kot organizacije
proizvajalcev po zakonu, ki ureja kmetijstvo, predpisih Evropske unije oziroma
predpisu o ureditvi trga s svežim sadjem in zelenjavo. 
(3) Organizacija proizvajalcev mora v operativnem programu,
spremembah operativnega programa in poročilih navesti poleg podatkov,
zahtevanih s tem pravilnikom, tudi vse druge morebitne okoliščine, ki vplivajo
na poslovanje organizacije proizvajalcev. 
(4) Organizacije proizvajalcev morajo na poziv ministrstva,
pristojnega za kmetijstvo (v nadaljnjem besedilu: ministrstvo), v zahtevanem
roku posredovati na ministrstvo tudi druge podatke, izjave, priloge ali
dokumente, ki so potrebni za ugotovitev dejanskega stanja glede izpolnjevanja
predpisanih pogojev, spremljanje izvajanja operativnih programov in za pripravo
poročil Evropski komisiji.
2. OPERATIVNI PROGRAM IN SPREMEMBE OPERATIVNEGA PROGRAMA
2. člen
(operativni program)
(1) Operativni program se pripravi na obrazcih iz priloge 1,
ki je sestavni del tega pravilnika. 
(2) Operativni program mora biti pripravljen tako, da je iz
njega razviden določen časovni razpored izvrševanja aktivnosti.
3. člen
(spremembe operativnega programa in poročila organizacij
proizvajalcev)
Za izdelavo sprememb oziroma dopolnitev operativnega programa
(v nadaljnjem besedilu: spremembe operativnega programa) se uporabljajo določbe
tega pravilnika, ki določajo vsebino operativnega programa.
3. VSEBINA OPERATIVNEGA PROGRAMA
4. člen
(vsebina operativnega programa)
(1) Operativni program mora prikazovati realno stanje
preteklega poslovanja in načrt poslovanja organizacije proizvajalcev v
naslednjih treh do petih letih ter mora biti izdelan na obrazcih iz priloge 1
tega pravilnika. 
(2) Operativni program mora biti pripravljen tako, da so za
vse aktivnosti določeni časovni okviri, izvajati pa se mora v letnih obdobjih,
ki trajajo od 1. januarja do 31. decembra. 
(3) Operativni program mora: 
-       
vključevati aktivnosti za razvoj uporabe okolju prijaznih tehnik
pridelave s strani članov organizacije proizvajalcev glede načina pridelovanja
in glede ravnanja z odpadki; 
-       
zagotavljati finančne določbe za tehnične in človeške vire, potrebne za
preverjanje skladnosti s standardi za sveže sadje in zelenjavo, s pravili glede
varstva rastlin in z mejnimi vrednostmi ostankov pesticidov; 
-       
imeti več ciljev iz točke b. prvega odstavka 11. člena Uredbe 2200/96/ES
in druge cilje, predvsem: izboljšanje kakovosti proizvodov, zvišanje tržne
vrednosti proizvodov, promocijo proizvodov, ki je namenjena ciljnim
potrošnikom, promocijo integriranih in drugih načinov proizvodnje, ki
upoštevajo varstvo okolja, ustvarjanje ekoloških proizvodnih linij in
zmanjševanje umikov s trga.
5. člen
(osnovni podatki o organizaciji proizvajalcev)
Na obrazcih OPD 1.1 do 1.3 in OPD 2.1 in 2.2 iz priloge 1
tega pravilnika se vpiše osnovne identifikacijske podatke o organizaciji
proizvajalcev v skladu z navodili iz priloge 4, ki je sestavni del tega
pravilnika.
6. člen
(vrste proizvodov)
Na obrazcu OPD 3.1 iz priloge 1 tega pravilnika se v skladu z
navodili iz priloge 4 tega pravilnika vpišejo vrste pridelkov organizacije
proizvajalcev oziroma njenih članov, ki sodijo v kategorijo oziroma kategorije,
za katere je organizacija proizvajalcev priznana.
7. člen
(člani organizacije proizvajalcev)
(1) Na obrazcu OPD 4.1 iz priloge 1 tega pravilnika se v
skladu z navodili iz priloge 4 tega pravilnika pripravi seznam članov
organizacije proizvajalcev. 
(2) V seznam se kot član, ki prideluje pridelke, ki sodijo v
eno izmed kategorij, za katero je organizacija proizvajalcev priznana, vpiše
fizična ali pravna oseba, ki organizaciji proizvajalcev dobavlja svojo
proizvodnjo za trženje v skladu z Uredbo 2200/96/ES. 
(3) Vsi člani, ki pridelujejo pridelke, za katere je
organizacija proizvajalcev priznana, morajo biti vpisani v register kmetijskih
gospodarstev, pri intenzivnih sadovnjakih pa tudi v register intenzivnih
sadovnjakov.
8. člen
(podatki o začetnem stanju v zvezi z opremo, kadri,
proizvodnjo in trženjem)
(1) Na obrazcih OPD 5.1 in 5.2 iz priloge 1 tega pravilnika
se v skladu z navodili iz priloge 4 tega pravilnika vpišejo podatki o začetnem
stanju v zvezi z objekti, opremo in stroji, ki jih ima v lasti ali najemu
organizacija proizvajalcev za opravljanje svoje dejavnosti oziroma ki se uporabljajo
za dejavnosti, ki jih za organizacijo proizvajalcev izvajajo druge osebe. 
(2) Če organizacija proizvajalcev izvajanje določenih
dejavnosti poveri drugim osebam, mora operativnemu programu priložiti dodatno
dokumentacijo v zvezi z objekti, opremo in stroji, v skladu z določbami iz
predpisa, ki ureja ureditev trga s svežim sadjem in zelenjavo. 
(3) Pri tem mora organizacija proizvajalcev o izvedenem
javnem razpisu ali zbiranju ponudb za izbiro izvajalca prenesenih oziroma
poverjenih dejavnosti iz prejšnjega odstavka priložiti k operativnem programu
poročilo o izvedbi razpisa oziroma o izbiri najugodnejšega izvajalca, v kateri
navede udeležence na razpisu oziroma sodelujoče ponudnike, ali izjavo, da ni
treh ponudnikov. 
(4) Na obrazcih OPD 6.1 in 6.2 iz priloge 1 tega pravilnika
se v skladu z navodili iz priloge 4 tega pravilnika navedejo podatki o začetnem
stanju glede aktivnostih po organizacijskih enotah, števila zaposlenih v le-teh
ter posameznih delovnih mest v organizacijskih enotah. 
(5) Na obrazcih OPD 7.1 do 7.4 iz priloge 1 tega pravilnika
se v sladu z navodili iz priloge 4 tega pravilnika navedejo podatki o začetnem
stanju glede proizvodnje in trženja pridelkov, ki sodijo v kategorijo oziroma
kategorije priznanja organizacije proizvajalcev. 
(6) Na obrazcu OPD 8.1 iz priloge 1 tega pravilnika se v
skladu z navodili iz priloge 4 tega pravilnika navedejo podatki o proizvodnih
in prodajnih možnostih v letu predložitve operativnega programa ter v letu pred
predložitvijo operativnega programa ter aktivnostih za njihovo uskladitev v
času izvajanja operativnega programa.
9. člen
(cilji operativnega programa)
Na obrazcih OPD 9.1 in 9.2 iz priloge 1 tega pravilnika se v
skladu z navodili iz priloge 4 tega pravilnika opredelijo cilji operativnega
programa ter način, na katerega bodo uresničeni cilji operativnega programa ter
preko njega tudi splošni cilji, zaradi katerih je bila ustanovljena
organizacija proizvajalcev.
10. člen
(aktivnosti za doseganje ciljev)
(1) Na obrazcih OPD 9.3 do 9.6 iz priloge 1 tega pravilnika
se v skladu z navodili iz priloge 4 tega pravilnika opredelijo aktivnosti za
doseganje ciljev, ki se v okviru operativnega programa izvajajo pri
organizaciji proizvajalcev, aktivnosti, ki se izvajajo pri posameznem članu
organizacije proizvajalcev, ter stroški v zvezi z izvajanjem teh aktivnosti. 
(2) Za vsako aktivnost morajo biti predloženi predračuni. V
primeru, da iz predračuna ni razvidna podrobna vsebina aktivnosti in stroškov,
je potrebno predložiti tudi izjavo s podrobnim opisom aktivnosti in stroškov. 
(3) Operativni program mora zajemati takšne vsebine, ki so v
skladu z cilji, zaradi katerih je ustanovljena organizacija proizvajalcev, in
ki omogočajo izpolnjevanje zahtev iz tretjega odstavka 4. člena tega
pravilnika. Aktivnosti iz druge alinee tretjega odstavka 4. člena tega
pravilnika se morajo izvajati v skladu z določbami iz prvega odstavka 16. člena
Uredbe 2200/96/ES glede nacionalnega okoljskega okvirja, ki ga pripravi
ministrstvo in zagotovi, da je dostopen vsem organizacijam proizvajalcev z
objavo na spletnih straneh ministrstva. 
(4) V operativni program so lahko vključene zlasti naslednje
vsebine: 
1.     
posebni stroški organske in integrirane pridelave ter stroški materiala
za organsko zaščito rastlin; 
2.     
okoljski ukrepi vključno s stroški okoljskega upravljanja embalaže; 
3.     
ukrepi za izboljšanje kakovosti; 
4.     
režijski stroški, ki se nanašajo na stroške vodenja in upravljanja z
računi operativnega sklada, opredeljenega v predpisih, ki urejajo organizacije
proizvajalcev za sadje in zelenjavo (v nadaljnjem besedilu: operativni sklad),
v višini 1% odobrenega operativnega sklada, vendar ne več kot 2 milijona
tolarjev oziroma 8.345,85 eurov; 
5.     
stroški dela zaposlenih v okviru organizacije proizvajalcev ali članov
proizvajalcev, ki so fizične osebe (vključno z odhodki za plače zaposlenih), ki
so posledica aktivnosti za izboljšanje ali ohranjanje visoke ravni kakovosti
ali varstva okolja ali aktivnosti za izboljšanje ravni trženja, ki skupaj ne
presegajo 20% sredstev odobrenega operativnega sklada v posameznem letu; 
6.     
dejavnosti na kmetijskih gospodarstvih ali naložbe v opremo in stroje,
ki so predvsem namenjeni proizvodnji in pripravi proizvodov za trg, za katere
je organizacija proizvajalcev priznana, če je izpolnjen pogoj, da prispevajo k
ciljem operativnega programa in da organizacija proizvajalcev zagotavlja, da bo
član, ki zapusti organizacijo proizvajalcev, vrnil naložbo ali njeno preostalo
vrednost, v primeru naložbe na njegovem kmetijskem gospodarstvu; 
7.     
nadomestila naložb, pod pogojem, da se preostala vrednost naložbe vrne v
operativni sklad ali odšteje od vrednosti nove naložbe (pri takšnih stroških je
potrebno zraven naziva aktivnosti posebej napisati »nadomestilo naložbe« z
opredelitvijo, kako se obračuna preostala vrednost naložbe); 
8.     
nakup novih prevoznih sredstev, opremljenih z napravami za hlajenje ali
za prevoz pod nadzorovanimi klimatskimi pogoji; 
9.     
stroški programov usposabljanja članov proizvajalcev, povezani z
izvajanjem dejavnosti v okviru operativnega programa; 
10.  
stroški, ki se neposredno nanašajo na izpolnjevanje zahtev iz prve in
druge alinee tretjega odstavka 4. člena tega pravilnika; 
11.  
splošna promocija in pospeševanje oznak kakovosti, pri čemer je uporaba
zemljepisnih imen dovoljena le, če pomenijo zaščiteno označbo porekla ali zaščiteno
geografsko označbo, v skladu z Uredbo Sveta 2081/92/EGS. K operativnemu
programu je potrebno priložiti vzorce promocijskega gradiva in materialov, ki
bodo uporabljeni, ali izjavo organizacije proizvajalcev, da vzorcev
promocijskega gradiva in materialov ni možno predložiti, ter izjavo, da
organizacija proizvajalcev zagotavlja, da bo vsebina vseh sporočil v skladu s
predpisi, ki urejajo promocijo in oglaševanje kmetijskih proizvodov oziroma
organizacije proizvajalcev za sadje in zelenjavo; 
12.  
promocija blagovnih znamk organizacij proizvajalcev, pri čemer je k
operativnemu programu potrebno priložiti vzorce promocijskega gradiva in
materialov, ki bodo uporabljeni, ali izjavo organizacije proizvajalcev, da
vzorcev promocijskega gradiva in materialov ni možno predložiti, ter izjavo, da
organizacija proizvajalcev zagotavlja, da bo vsebina vseh sporočil v skladu s
predpisi, ki urejajo organizacije proizvajalcev za sadje in zelenjavo. 
(5) Ne glede na določbe prejšnjega odstavka v operativni
program ne morejo biti vključene naslednje vsebine: 
1.     
stroški oziroma aktivnosti in naložbe, za katere so že bila delno ali v
celoti izplačana javna sredstva; 
2.     
vsebine, ki niso dovoljene v skladu s predpisi Evropske unije, ki
urejajo organizacije proizvajalcev za sadje in zelenjavo; 
3.     
nakup oziroma najem rabljene opreme; 
4.     
naložbe v obnovo-prestrukturiranje sadovnjakov in izgradnjo (novogradnjo
ali obnovo) objektov; 
5.     
nakup ali najem zemljišč ali drugih nepremičnin; 
6.     
stroški organske ali integrirane pridelave, ki predstavljajo naslednje
splošne proizvodne stroške: stroški energije, vzdrževanja, prevzema ali
prevoza, pakiranja, skladiščenja, označevanja, gnojil; 
7.     
okoljski ukrepi v smislu plačevanja neposrednih plačil oziroma
nadomestil (npr. na površino) zaradi dodatno vloženega dela članov
proizvajalcev, ki je potrebno zaradi zahtevnejšega kmetovanja z namenom
varovanja okolja, tudi če za to ni možno financiranje iz drugih javnih virov,
kar pa ne pomeni, da niso dovoljeni stroški dela, kot so opredeljeni v 5. točki
prejšnjega odstavka; 
8.     
stroški, za katere se sredstva iz operativnega sklada izplačajo posredno
ali neposredno lastnikom oziroma članom organizacije proizvajalcev ali
podjetjem v njihovi lasti ter podjetjem oziroma posameznikom, ki so sodelovali
pri pripravi operativnega programa ali ustanovitvi organizacije proizvajalcev,
razen stroškov v zvezi s 5. točko prejšnjega odstavka; 
9.     
stroški, ki se nanašajo na micelije, certificirane rastline in semena
kategorij »osnovno seme« in »certificirano seme«; 
10.  
stroški dnevnic, prevoza in nastanitve udeležencev programov
usposabljanj; 
11.  
stroški programov usposabljanj, ki so obvezna na podlagi predpisov (npr.
v zvezi z zdravstvenim varstvom, varnostjo pri delu, prvo pomočjo, uporabo
strojev ipd.); 
12.  
stroški zaposlenih ali članov proizvajalcev, kot so dodatki, bonitete,
plačila za čas odsotnosti z dela in podobno; 
13.  
stroški prevoza blaga; 
14.  
finančni stroški in stroški zakupa ali najema; 
15.  
naložbe v delnice; 
16.  
stroški promocije blagovnih znamk razen stroškov promocije blagovnih
znamk organizacij proizvajalcev, ki so dovoljene s predpisi Evropske unije, ki
urejajo organizacije proizvajalcev za sadje in zelenjavo; 
17.  
stroški promocije posameznih proizvajalcev; 
18.  
stroški postavitve in ureditve razstavnih, oglaševalskih ali prodajnih
prostorov; 
19.  
stroški udeležbe na sejmih, razstavah in predstavitvah vključno s
potnimi stroški; 
20.  
stroški študij in stroški upravljanja, razen stroškov iz 4. točke
prejšnjega odstavka, ter odvetniški in sodni stroški. 
(6) Ne glede na četrti in peti odstavek tega člena v
operativni program ne morejo biti vključene take vsebine, ki ne služijo
neposredno večini članov organizacije proizvajalcev ali ki ne služijo
organizaciji proizvajalcev kot celoti, kar pomeni, da lahko služijo neposredno
tudi manjšemu številu članov, vendar morajo prispevati k uresničevanju vsaj
enega izmed glavnih ciljev, zaradi katerih je organizacija proizvajalcev
ustanovljena in morajo biti odobrene s strani vseh članov. 
(7) Promocijsko gradivo (vizualni mediji), ki je financirano
iz operativnega sklada, mora biti opremljeno s simbolom Evropske unije in
napisom "Akcija, financirana s pomočjo Evropske skupnosti".
11. člen
(pomoč za sofinanciranje operativnega programa)
(1) Na obrazcih OPD 9.7 in 9.8 iz priloge 1 tega pravilnika
se v skladu z navodili iz priloge 4 tega pravilnika pripravi pregled vseh
stroškov po letih izvajanja operativnega programa ter predvidi izračun finančne
pomoči, ki naj bi bila izplačana organizaciji proizvajalcev za vzdrževanje
operativnega sklada. 
(2) Organizacija proizvajalcev mora za vse aktivnosti,
katerih vrednost je večja od 200.000 tolarjev oziroma 834,58 eurov, razen za
stroške dela zaposlenih iz 5. točke četrtega odstavka prejšnjega člena, hraniti
dokumentacijo o sistemu izbora najugodnejšega ponudnika (npr. dokumentacijo o
zbiranju najmanj treh ponudb oziroma o poteku razpisa za iskanje najugodnejšega
ponudnika oziroma izjavo, da treh ponudnikov ni) še najmanj pet let po odvzemu
priznanja.
12. člen
(sredstva operativnega sklada)
Na obrazcih OPD 10.1 do 10.4 iz priloge 1 tega pravilnika se
v skladu z navodili iz priloge 4 tega pravilnika navedejo podatki o računu, na
katerem se vodijo sredstva operativnega sklada, o predvidenem pobiranju
prispevkov za financiranje operativnega sklada, predvideni višini prispevkov in
gibanju sredstev operativnega sklada.
13. člen
(izjave)
Odgovorna oseba organizacije proizvajalcev in njeni člani
podpišejo izjave na obrazcih OPD 11.1 in 11.2 iz priloge 1 tega pravilnika v
skladu z navodili iz priloge 4 tega pravilnika, ki se priložijo k operativnemu
programu.
14. člen
(seznam dodatnih dokumentov in dokazil)
Na obrazcu OPD 12.1 iz priloge 1 tega pravilnika se v skladu
z navodili iz priloge 4 tega pravilnika poda seznam dodatnih dokumentov, ki so
priloženi k operativnemu programu.
4. DODATEK K OPERATIVNEMU PROGRAMU
15. člen
(dodatek k operativnemu programu in njegove spremembe)
(1) Dodatek k operativnemu programu se pripravi na obrazcih
iz priloge 2, ki je sestavni del tega pravilnika. 
(2) Dodatek k operativnemu programu ni sestavni del
operativnega programa in zajema dodatne podatke o organizaciji proizvajalcev in
njenih članih, ki se ne štejejo za vsebine operativnega programa. 
(3) Ne glede na določbo iz prejšnjega odstavka se dodatek k
operativnemu programu predloži ob predložitvi novega operativnega programa,
razen obrazcev DOP 3.1 in 3.2 ter izjave DOP 6.1 priloge 2 tega pravilnika, ki
jih, če se podatki ne spremenijo, ni potrebno ponovno predložiti, ko si bili
enkrat predloženi. 
(4) Dodatek k operativnemu programu se lahko spreminja v
okviru vloge za spremembo operativnega programa, ob predložitvi ocene višine
operativnega sklada za naslednje leto ali v okviru delnih oziroma letnih
poročil. Spremembo dodatka k operativnemu programu je potrebno predložiti, če
gre za spremembe, ki vplivajo na pogoje za priznanje, spremembe načrta
proizvodnje in trženja za naslednja leta, ki so podlaga za oceno višine
operativnega sklada, oziroma bistvene spremembe, ki zadevajo bilance stanja in
uspeha. 
(5) Za spremembe oziroma dopolnitve dodatka k operativnemu
programu se smiselno uporabljajo določbe tega pravilnika, ki določajo vsebino
dodatka k operativnemu programu.
5. VSEBINA DODATKA K OPERATIVNEMU PROGRAMU
16. člen
(identifikacijski podatki o organizaciji proizvajalcev)
Na obrazcih DOP 1.1 do DOP 1.3 iz priloge 2 tega pravilnika
se v skladu z navodili iz priloge 4 tega pravilnika vpiše osnovne
identifikacijske podatke o organizaciji proizvajalcev.
17. člen
(cilji organizacije proizvajalcev)
Na obrazcu DOP 2.1 iz priloge 2 tega pravilnika se v skladu z
navodili iz priloge 4 tega pravilnika opredelijo cilji, zaradi katerih je
organizacija proizvajalcev ustanovljena in deluje.
18. člen
(podatki o organizacijah proizvajalcev)
Na obrazcih DOP 3.1 in 3.2 iz priloge 2 tega pravilnika se v
skladu za navodili iz priloge 4 tega pravilnika navedejo podatki o organizaciji
proizvajalcev, ki se nanašajo na opis lastniške strukture, opis načina
zagotavljanja tehnične podpore članom pri uporabi okolju prijaznih tehnologij,
opis načina zagotavljanja demokratičnosti pri odločanju, opis organizacijske
strukture poslovanja, opis proizvodnih procesov, distribucijskega procesa ter
vodenja računovodstva in knjigovodstva.
19. člen
(načrt proizvodnje in trženja)
Na obrazcih DOP 4.1 do 4.5 iz priloge 2 tega pravilnika se v
skladu z navodili iz priloge 4 tega pravilnika prikaže načrt proizvodnje in
trženja proizvodov, ki sodijo v kategorijo oziroma kategorije priznanja
organizacije proizvajalcev, ter načrt za uskladitev prodajnih in proizvodnih
možnosti v času trajanja operativnega programa.
20. člen
(aktivnosti organizacije proizvajalcev izven operativnega
programa)
Na obrazcih DOP 5.1 in 5.2 iz priloge 2 tega pravilnika se v
skladu z navodili iz priloge 4 tega pravilnika navedejo podatki o aktivnostih,
ki se izvajajo pri organizaciji proizvajalcev izven operativnega programa,
predvsem tistih, ki bistveno vplivajo na izkaze poslovanja.
21. člen
(izjave)
Člani organizacije proizvajalcev podpišejo izjave na obrazcu
pod točko DOP 6.1 iz priloge 2 tega pravilnika v skladu z navodili iz priloge 4
tega pravilnika, ki se priložijo k operativnem programu.
22. člen
(seznam dodatnih dokumentov in dokazil)
Na obrazcu DOP 7.1 iz priloge 2 tega pravilnika se v sladu z
navodili iz priloge 4 tega pravilnika poda seznam dodatnih dokumentov, ki so
priloženi k dodatku k operativnemu programu.
23. člen
(pričakovan poslovni rezultat)
(1) V okviru dodatka k operativnem programu organizacija
proizvajalcev predloži za vsako leto trajanja operativnega programa predvidene
bilance uspeha ter predračun bilance stanja, in sicer posebej brez upoštevanja
načrtovanih aktivnosti ter z upoštevanjem načrtovanih aktivnosti v okviru
operativnega programa. Bilance morajo temeljiti na načrtovanih podatkih v zvezi
s proizvodnjo in trženjem proizvodov, predvidenih stroških poslovanja, prilivih
in odlivih (vključno s sredstvi iz operativnega sklada). 
(2) Bilance morajo biti pripravljene v skladu z
računovodskimi standardi oziroma predpisi, ki urejajo področje računovodstva in
knjigovodstva za obliko pravne organiziranosti, kot jo ima organizacija
proizvajalcev, pri čemer je potrebno smiselno upoštevati okvirne vsebine, ki so
podane na obrazcu DOP 7.2 iz priloge 2 tega pravilnika v skladu z navodili iz
priloge 4 tega pravilnika.
6. POROČILA
24. člen
(delna poročila)
(1) Organizacija proizvajalcev mora posredovati na
ministrstvo vmesno poročilo za obdobje od 1. januarja do 15. junija tekočega
leta, ki ga pripravi na obrazcih, ki so kot priloga 3 sestavni del tega
pravilnika v skladu z navodili iz priloge 4 tega pravilnika. 
(2) Rok za oddajo vmesnega poročila iz prejšnjega odstavka je
30. junij v letu, na katerega del se nanaša vmesno poročilo. 
(3) Vmesno poročilo za obdobje iz prvega odstavka tega člena
vsebuje podatke o: 
-       
vrednosti glavne tržne pridelave v obdobju, na katero se nanaša poročilo
(izdelano na obrazcu POR 6.2 iz priloge 3 tega pravilnika v skladu z navodili
iz priloge 4 tega pravilnika); 
-       
višini zbranih prispevkov v operativni sklad (izdelano na obrazcu POR
5.1 iz priloge 3 tega pravilnika v skladu z navodili iz priloge 4 tega
pravilnika); 
-       
gibanju sredstev operativnega sklada (izdelano na obrazcu POR 5.2
priloge 3 tega pravilnika v skladu z navodili iz priloge 4 tega pravilnika); 
-       
izvedenih aktivnostih (izdelano na obrazcu POR 4.1 iz priloge 3 tega
pravilnika v skladu z navodili iz priloge 4 tega pravilnika).
25. člen
(letna poročila)
(1) Organizacija proizvajalcev mora do 31. januarja leta, ki
sledi letu, na katero se poročilo nanaša, posredovati na ministrstvo letno
poročilo za obdobje od 1. januarja do 31. decembra, ki ga pripravi na obrazcih,
iz priloge 3 tega pravilnika v skladu z navodili iz priloge 4 tega pravilnika. 
(2) Ne glede na določbe iz prejšnjega odstavka lahko
organizacija proizvajalcev posreduje podatke na obrazcih POR 4.1 in 4.2
najpozneje do 1. oktobra leta, ki sledi letu, na katero se nanaša poročilo, če
uresničevanja ciljev oziroma kazalcev v navedenih obrazcih ni možno opredeliti
na merljiv način roku iz prejšnjega odstavka. 
(3) Izjemoma lahko organizacija proizvajalcev iz posebej utemeljenih
razlogov, ko uresničitve posameznih ciljev ni možno opredeliti na merljiv način
v letnem poročilu, posreduje podatke v zvezi s temi cilji, zahtevane na
obrazcih POR 4.1 in 4.2, v okviru končnega poročila, pri čemer je potrebno k
letnemu poročilu priložiti izjavo, da opis uresničitve teh ciljev na merljiv
način ni možen v letnem poročilu in da bo podan v končnem poročilu, ter
podrobno obrazložitev razlogov, zaradi katerih ni možen opis uresničevanja teh
ciljev na merljiv način v letnem poročilu. 
(4) Poleg podatkov, ki so zahtevani na obrazcih iz priloge 3
tega pravilnika, mora letno poročilo vsebovati še bilance za preteklo leto, ob
smiselnem upoštevanju okvirnih vsebin, ki so podane na obrazcu DOP 7.2 iz
priloge 2 tega pravilnika (v roku 15 dni po pridobitvi uradnih potrjenih bilanc
je tudi te potrebno posredovati na ministrstvo).
26. člen
(končno poročilo)
(1) Končno poročilo o izvajanju operativnega programa (v
nadaljnjem besedilu: končno poročilo) je skupek letnih poročil za celotno
trajanje operativnega programa in nadomesti letno poročilo za končno leto
izvajanja operativnega programa. V končnem poročilu morata biti, med drugim, za
vsakega od navedenih namenov in ciljev operativnega programa opravljena pregled
in analiza izvedenih aktivnosti in ocena operativnega programa. Oceno
operativnega programa lahko pripravi organizacija proizvajalcev sama ali pa jo
za njo pripravi druga usposobljena pravna oziroma fizična oseba. Ocena
operativnega programa mora vsebovati najmanj: 
-       
predstavitev izhodiščnega stanja oziroma tistih podatkov iz operativnega
programa, ki predstavljajo osnovo za primerjavo z rezultati izvedenih
aktivnosti; 
-       
načrtovane spremembe operativnega programa v prihodnosti, vključno z
razlago sprememb dejavnosti in/ali postopkov, ki se upoštevajo ali ki bodo
upoštevani pri pripravi poznejših operativnih programov ali pri spreminjanju
obstoječih operativnih programov; 
-       
primerjavo rezultatov in učinkov izvedenih aktivnosti z izhodiščnim
stanjem in analizo odstopanj, predvsem z vidika doseženih ciljev in namenov, ki
mora biti opredeljena na marljiv način (s posebnim poudarkom na prikazu, v
kakšnem obsegu so bili izpolnjeni zastavljeni cilji in nameni operativnega
programa ter organizacije proizvajalcev), realizacije načrtov proizvodnje in trženja,
rezultatov poslovanja, doseženih normativov itd. 
(2) Ne glede na določbe prvega in drugega odstavka prejšnjega
člena je skrajnji rok za oddajo tistega dela končnega poročila, ki zajema
obrazce POR 4.1 in 4.2 in oceno operativnega programa iz prejšnjega odstavka,
30. junij leta, ki sledi letu, v katerem se operativni program konča.
27. člen
(poročilo o interventnih umikih)
Vsakemu poročilu je treba priložiti tudi poročilo o
morebitnih interventnih umikih, ki mora biti pripravljeno v skladu s predpisom,
ki ureja interventne umike.
7. PREHODNA IN KONČNI DOLOČBI
28. člen
(že priznane organizacije proizvajalcev)
Organizacije proizvajalcev, ki so jim bili operativni
programi odobreni pred uveljavitvijo tega pravilnika, morajo v roku 60 dni po
pozivu ministrstva pripraviti in posredovati ministrstvu prej odobrene
operativne programe na obrazcih iz tega pravilnika.
29. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o vsebini operativnih programov dela, letnih dopolnilih k operativnim programom
dela in poročilih organizacij proizvajalcev za sadje in zelenjavo (Uradni list
RS, št. 121/04).
30. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 321-340/2005
Ljubljana, dne 28. novembra 2006
EVA 2006-2311-0016
Marija Lukačič l.r. 
Ministrica 
za kmetijstvo, gozdarstvo in prehrano

Priloga
1: Operativni program
Priloga
2: Dodatek k operativnemu programu
Priloga
3: Vmesno/letno/končno poročilo
Priloga
4: Navodila za izpolnjevanje obrazcev za operativni program dela, dodatek k
operativnemu programu dela in poročila organizacije proizvajalcev za sadje in
zelenjavo