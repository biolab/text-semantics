I. SPLOŠNE DOLOČBE
1. člen
(vsebina)
Ta pravilnik določa pogoje za udeležbo
kopitarjev na tekmovanjih, način zbiranja, obdelave in uporabe podatkov s
tekmovanj ter način objave podatkov v skladu z Direktivo Sveta 2008/73/ES z dne
15. julija 2008 o poenostavitvi postopkov za oblikovanje seznamov in
objavljanje informacij na veterinarskem in zootehniškem področju, ter o
spremembi direktiv 64/432/EGS, 77/504/EGS, 88/407/EGS, 88/661/EGS, 89/361/EGS,
89/556/EGS, 90/426/EGS, 90/427/EGS, 90/428/EGS, 90/429/EGS, 90/539/EGS,
91/68/EGS, 92/35/EGS, 91/496/EGS, 92/65/EGS, 92/66/EGS, 92/119/EGS, 94/28/ES,
200/75/ES, Odločbe 2000/258/ES ter direktiv 2001/89/ES, 2002/60/ES in
2005/94/ES (UL L št. 219 z dne 14. 8. 2008, str. 40), zadnjič spremenjeno
z Odločbo Sveta 2009/436/ES z dne 5. maja 2009 o popravku Direktive
2008/73/ES o poenostavitvi postopkov za oblikovanje seznamov in objavljanje
informacij na veterinarskem in zootehničnem področju (UL L št. 145 z dne 10. 6.
2009, str. 43).
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.    
kopitarji so domače živali vrst konj, osel ali zebra ter križanci med
temi vrstami;
2.    
registrirani kopitarji so kopitarji, ki so vpisani ali registrirani in
primerni za vpis v rodovniško knjigo v skladu s predpisom, ki ureja pogoje za
registracijo in vpis kopitarjev v rodovniško knjigo, ter identificirani v
skladu s predpisom, ki ureja identifikacijo in registracijo kopitarjev;
3.    
plemenski kopitarji so kopitarji, ki izpolnjujejo pogoje v skladu z
zakonom, ki ureja živinorejo, in so vpisani v rodovniško knjigo, v skladu s predpisom,
ki ureja pogoje za registracijo in vpis kopitarjev v rodovniško knjigo, ter
identificirani v skladu s predpisom, ki ureja identifikacijo in registracijo
kopitarjev;
4.    
tekmovanje je vsako konjeniško tekmovanje, vključno s konjskimi dirkami,
preskakovanjem ovir, tridnevno preizkušnjo, dresuro, tekmovanji vpreg in
razstavami;
5.    
tekmovalna pravila so pisni dokument, ki glede na vrsto in način
tekmovanja s kopitarji ureja podrobnejše pogoje izvedbe tekmovanj, vključno s
spremljanjem, obdelavo in posredovanjem podatkov in ureditvijo izplačila nagrad
na tekmovanjih s kopitarji.
3. člen
(pogoji za udeležbo na tekmovanjih)
(1) Tekmovalna pravila morajo glede
udeležbe na tekmovanjih, ki so organizirana v Republiki Sloveniji, zagotavljati
nediskriminatornost med kopitarji, ki so registrirani v Republiki Sloveniji, in
kopitarji, ki so registrirani v drugih državah članicah Evropske unije.
(2) Tekmovalna pravila morajo glede
udeležbe na tekmovanjih, ki so organizirana v Republiki Sloveniji, zagotavljati
nediskriminatornost med kopitarji, ki izvirajo iz Republike Slovenije, in
kopitarji, ki izvirajo iz drugih držav članic Evropske unije.
(3) Tekmovalna pravila se nanašajo zlasti
na:
-      
zahteve za udeležbo na tekmovanju, še zlasti minimalne ali maksimalne
zahteve;
-      
sojenje na tekmovanjih;
-      
dohodke ali dobičke iz tekmovanj.
(4) Določbe prvega in drugega odstavka tega
člena ne vplivajo na prirejanje:
-      
tekmovanj s kopitarji, registriranimi v določeni rodovniški knjigi, z
namenom izboljševanja pasme;
-      
regionalnih tekmovanj, namenjenih selekciji kopitarjev;
-      
zgodovinskih ali tradicionalnih prireditev.
(5) (črtan)
3.a člen
(objava seznamov tekmovanj)
(1) Sezname tekmovanj iz četrtega
odstavka prejšnjega člena z obrazložitvami pripravijo odobrene organizacije za
zbiranje podatkov na tekmovanjih s kopitarji in jih posredujejo na ministrstvo,
pristojno za živinorejo (v nadaljnjem besedilu: ministrstvo), ki jih objavi na
svoji spletni strani www.mkgp.gov.si.
(2) Oblika, vsebina in dostopnost
seznamov tekmovanj je določena v Odločbi Komisije 2009/712/ES z dne 18. septembra
2009 o izvajanju Uredbe Sveta 2008/73/ES glede informacijskih spletnih strani s
seznami obratov in laboratorijev, ki so jih države članice odobrile v skladu z
veterinarsko in zootehnično zakonodajo Skupnosti (UL L št. 247 z dne 19. 9.
2009, str. 13; v nadaljnjem besedilu: Odločba 2009/712).
4. člen
(način potrditve tekmovalnih pravil)
(1) Tekmovalna pravila sprejmejo odobrene
organizacije iz četrte alinee drugega odstavka 96. člena zakona o živinoreji
(Uradni list RS, št. 18/02, 110/02 – ZUreP-1 in 110/02 – ZGO-1; v nadaljnjem besedilu: zakon) po predhodnem soglasju komisije za tekmovanja s kopitarji iz
7. člena tega pravilnika.
(2) Tekmovalna pravila za posamezno vrsto
tekmovanja s kopitarji morajo biti usklajena s pravili mednarodne organizacije
s področja tekmovanj s kopitarji.
5. člen
(merila za razdelitev sredstev)
(1) Organizator tekmovanja v skladu s
tekmovalnimi pravili določi za vsako tekmovanje ali tekmovalno panogo delež
dohodka ali dobička, navedenega v tretji alinei tretjega odstavka 3. člena tega
pravilnika, za varovanje, razvoj in izboljševanje reje. Ta sredstva so v skladu
z 80. členom zakona namenjena organizacijam v živinoreji, ki z medsebojno
pogodbo uredijo način in pogoje porabe teh sredstev v skladu z 80. členom
zakona.
(2) Delež iz prejšnjega odstavka ne sme
biti večji od 20% nagradnega sklada ali dobička.
(3) Ministrstvo objavi merila za razdelitev
deleža nagradnega sklada iz prejšnjega odstavka na svoji spletni strani www.mkgp.gov.si.
(4) Oblika, vsebina in dostopnost
podatkov o deležu sredstev iz prvega odstavka tega člena je določena v Odločbi
2009/712.
6. člen
(obveščanje)
(1) Kadar se zavrne prijavo kopitarja na
tekmovanje, mora organizator tekmovanja obvestiti imetnika ali njegovega
zakonitega zastopnika o razlogih za zavrnitev prijave živali, registrirane v
državi članici Evropske unije.
(2) O vseh zavrnitvah iz prejšnjega
odstavka mora organizator tekmovanj obvestiti komisijo za tekmovanja s
kopitarji iz 7. člena tega pravilnika. Obvestilo mora biti pisno in izdano v
roku 14 dni po izvršeni zavrnitvi z obrazložitvijo razlogov za zavrnitev ter
dokazilom o obveznem obveščanju iz prejšnjega odstavka.
(3) Imetnik kopitarja, ki ga prijavi na
tekmovanje, ima pri postopku iz prvega odstavka pravico zahtevati mnenje strokovnjaka
v skladu z drugim odstavkom 8. člena Direktive 89/662 EGS.
7. člen
(komisija za tekmovanja s kopitarji)
(1) Minister, pristojen za živinorejo (v
nadaljnjem besedilu: minister) , imenuje komisijo, ki je odgovorna za pregled
tekmovalnih pravil, za dajanje soglasij k tekmovalnim pravilom ter pravilom za
spremljanje zbiranja podatkov s konjeniških tekmovanj in k pravilom za
razdelitev sredstev iz 5. člena tega pravilnika(v nadaljnjem besedilu: komisija
za tekmovanja s kopitarji) .
(2) Komisijo za tekmovanja s kopitarji
sestavljajo po en predstavnik posamezne priznane rejske organizacije iz 86.
člena zakona, ki vodi rodovniško knjigo za pasme kopitarjev, ki nastopajo v
tekmovanjih, dva strokovnjaka s področja konjeniških tekmovanj, dva
predstavnika organizacije iz 98. člena zakona ter dva predstavnika ministrstva.
(3) Komisija za tekmovanja s kopitarji je
dolžna hraniti kopije tekmovalnih pravil, h katerim da soglasje, najmanj pet
let po izdaji ali zavrnitvi soglasja, in o tem voditi evidenco.
(4) Komisija za tekmovanja s kopitarji za
svoje delo sprejme poslovnik, v katerem določi tudi skupne kriterije za
preverjanje tekmovalnih pravil za posamezno vrsto tekmovanj in opravljanje
drugih nalog, ter je dolžna poročati ministru o svojem delu mesečno do 20 v
mesecu za pretekli mesec in letno najpozneje do 30. januarja za preteklo leto.

Pravilnik o pogojih za udeležbo kopitarjev na tekmovanjih
ter zbiranju podatkov s tekmovanj za kopitarje (Uradni list RS, št. 125/03)
vsebuje naslednje prehodne in končno določbo:
»8. člen
(prehodne
določbe)
(1) Vse organizacije, ki so do uveljavitve
tega pravilnika izvajale organizacijo tekmovanj s kopitarji in zbiranje podatkov
na tekmovanjih s kopitarji, so dolžne pravila tekmovanj in pravila zbiranja
podatkov uskladiti z določbami tega pravilnika do 15. februarja 2004.
(2) Minister imenuje komisijo za tekmovanja
s kopitarji do 30. januarja 2004.
(3) Če za posamezno pasmo kopitarjev ne
obstaja priznana rejska organizacija, se v komisijo za tekmovanja s kopitarji
imenuje predstavnika druge priznane organizacije iz 98. člena zakona, ki vodi
rodovniško knjigo za to pasmo.
9. člen
(končna
določba)
Ta pravilnik začne veljati naslednji dan po
objavi v Uradnem listu Republike Slovenije, določbe prvega, drugega in petega
odstavka 3. člena, tretjega odstavka 5. člena ter prvega in tretjega odstavka
6. člena pa se začnejo uporabljati z dnem pristopa Republike Slovenije k
Evropski uniji.«.

Pravilnik o spremembi pravilnika o pogojih za udeležbo
kopitarjev na tekmovanjih ter zbiranju podatkov s tekmovanj za kopitarje
(Uradni list RS, št. 26/04)
vsebuje naslednjo končno določbo:
»2. člen
Ta pravilnik začne veljati 1. marca 2004.«.

Pravilnik o spremembah in dopolnitvah Pravilnika o pogojih
za udeležbo kopitarjev na tekmovanjih ter zbiranju podatkov s tekmovanj za
kopitarje (Uradni list RS, št. 39/10)
vsebuje naslednjo končno določbo:
»6. člen
Ta pravilnik začne veljati naslednji dan po
objavi v Uradnem listu Republike Slovenije.«.