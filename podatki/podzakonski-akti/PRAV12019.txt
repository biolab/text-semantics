1. člen
Ta pravilnik določa podrobnejša pravila in
minimalne zahteve, ki jih je treba upoštevati pri izračunu pokojninske rente iz
drugega odstavka 340. člena Zakona o pokojninskem in invalidskem zavarovanju
(Uradni list RS, št. 96/12, 39/13, 63/13 – ZIUPTDSV in 99/13 – ZSVarPre-C; v
nadaljnjem besedilu: ZPIZ-2).
2. člen
(1) Pokojninski načrt za izplačevanje
pokojninskih rent mora določati, da gre za zavarovanje, po katerem zavarovanci
dobijo pravico do doživljenjske pokojninske rente v višini, ki se po aktuarskih
načelih izračuna tako, kot če bi bilo v enkratnem znesku vplačano čisto
vplačilo v višini odkupne vrednosti.
(2) Pokojninski načrt za izplačevanje
pokojninskih rent lahko določa, da so v izračunu pokojninskih rent zneski
pokojninskih rent v posameznih obdobjih izplačevanja različni. Višino rent v
posameznih obdobjih izplačevanja določa načrt izplačevanja pokojninskih rent,
ki mora biti v skladu z določbami pokojninskega načrta za izplačevanje
pokojninskih rent.
(3) Zavarovanje iz prvega odstavka je
zavarovanje, pri katerem je zavarovanec udeležen na dobičku kritnega sklada, ki
ga za izplačevanje pokojninskih rent oblikuje izvajalec pokojninskega načrta.
3. člen
Izračun pokojninske rente ne sme biti
različen glede na katerokoli osebno okoliščino zavarovanca razen njegove
starosti.
4. člen
(1) Pokojninska renta se izplačuje
mesečno.
(2) Pokojninski načrt za izplačevanje
pokojninskih rent določa, da se pokojninske rente izplačujejo v obliki
četrtletne, polletne ali letne rente, če je znesek rente oziroma posamično
izplačilo manjše od 30,00 eura.
5. člen
(1) V izračunu pokojninske rente se
upošteva, da se rente za tekoče obdobje izplačajo, če je bil zavarovanec na
začetku obdobja živ, razen pri zajamčenem obdobju izplačevanja pokojninskih
rent. V primeru zajamčenega obdobja izplačevanja pokojninskih rent se rente
izplačujejo do konca zajamčenega obdobja, določenega s pogodbo o izplačevanju
dodatnih pokojnin v skladu s 7. členom tega pravilnika.
(2) Pokojninski načrt za izplačevanje
pokojninskih rent mora določati, da se renta za tekoče obdobje izplača najkasneje
deseti delovni dan po začetku obdobja, na katerega se renta nanaša.
(3) Načrt izplačevanja pokojninskih rent iz
drugega odstavka 2. člena tega pravilnika mora v izračunu višine dodatne
pokojninske rente iz prvega odstavka 219. člena ZPIZ-2 upoštevati, da visoka
mesečna renta ne presega dvakratnika nizke mesečne rente.
(4) Določba prejšnjega odstavka ne
velja za sredstva iz naslova individualnega dodatnega pokojninskega
zavarovanja, za odkupno vrednost, za katero ima zavarovanec v skladu s 417.
členom ZPIZ-2 pravico do enkratnega izplačila in za sredstva, pridobljena po
1. 1. 2013, ki so manjša od 20.000 evrov. V primeru, da je skupna
vrednost sredstev iz tega odstavka večja od zneska, določenega v drugi alineji
prvega odstavka 221. člena ZPIZ-2, je treba v načrtu za izplačevanje
pokojninskih rent iz prvega odstavka 219. člena ZPIZ-2 upoštevati, da je znesek
najnižje pokojninske rente, ki se izplačuje iz skupne vrednosti sredstev iz
tega odstavka, četrtletno, vsaj 30 eurov.
6. člen
(1) Izračun pokojninske rente mora
upoštevati vse stroške, tudi tiste, ki jih bo imel izvajalec v povezavi z
izplačevanjem ali nakazovanjem rent na transakcijski račun zavarovancev. V tem
izračunu se lahko upošteva, da stroški niso nespremenljivi oziroma da se
povečujejo zaradi inflacije stroškov.
(2) Pokojninski načrt za izplačevanje
pokojninskih rent lahko določa različno višino stroškov glede na višino rente
in pričakovano dolžino obdobja, v katerem se bo renta izplačevala.
(3) V pokojninskem načrtu za
izplačevanje pokojninskih rent mora izvajalec tega načrta razkriti stroške,
upoštevane v izračunu pokojninske rente.
(4) Najvišja višina stroškov, ki se
lahko upoštevajo v izračunu pokojninske rente, je lahko 12 % od rente, ki bo
nakazana oziroma izplačana zavarovancu.
(5) Zahtevi za odobritev pokojninskega
načrta za izplačevanje pokojninskih rent morajo biti priložene tehnične podlage,
ki med drugim, za preverbo upoštevanja določbe iz prejšnjega odstavka tega
člena, vsebujejo tudi preglednico cen rentnega zavarovanja za različne starosti
pri različnih odkupnih vrednostih in preglednico najvišje dopustne cene
rentnega zavarovanja za iste starosti in odkupne vrednosti, kot jih vsebuje
preglednica cen rentnega zavarovanja. Vrednosti v preglednici najvišjih
dopustnih cen rentnega zavarovanja se izračunajo tako, da se v izračunu
upošteva najvišja višina stroškov, kot jih določa prejšnji odstavek tega člena,
enake verjetnosti smrtnosti in enaka dinamika izplačevanja rent, kot v izračunu
cene rentnega zavarovanja, ter obrestna mera 1 % na leto.
7. člen
(1) Pokojninski načrt za izplačevanje
pokojninskih rent lahko zavarovancem ponudi možnost, da bo izvajalec tega
načrta izplačeval pokojninske rente ne glede na to, ali bo zavarovanec živ ali
mrtev.
(2) Pokojninski načrt za izplačevanje
rent lahko določa, da se v primeru smrti zavarovanca v zajamčenem obdobju
izplačevanja še neizplačane zajamčene pokojninske rente izplačajo v enkratnem
znesku. V tem primeru mora pokojninski načrt za izplačevanje pokojninskih rent
obsegati tudi določbe o načinu določitve vrednosti enkratnega izplačila oziroma
preglednico, na podlagi katere je mogoče izračunati vrednost enkratnega izplačila.
8. člen
V izračunu
pokojninske rente se upošteva obrestna mera ali časovna struktura obrestnih
mer, ki ne sme biti večja od 4 % in ne manjša od 0,5 % na leto.
9. člen
(1) Pokojninski načrt za izplačevanje
pokojninskih rent mora določati, da so zavarovanci udeleženi pri dobičku iz
poslovanja kritnega sklada, ki ga za izplačevanje pokojninskih rent oblikuje
izvajalec tega načrta.
(2) Izvajalec pokojninskega načrta za
izplačevanje pokojninskih rent mora najmanj 90 % pozitivnega tehničnega
rezultata preteklega obračunskega obdobja nameniti pripisu dobička. Najmanj
50 % od 90 % tehničnega rezultata preteklega obračunskega obdobja se vsako leto
najkasneje do konca aprila tekočega leta pripiše zavarovancu v obliki povečanja
pokojninske rente. Osnova za izračun tega povečanja so lahko tehnične podlage,
ki se takrat uporabljajo za izračun pokojninske rente, povečanje pa se izvede
tako, da se v preostalem obdobju izplačevanja ohrani načrt izplačevanja
preostalih rent od dneva pripisa. Vsota nerazporejenih zneskov tehničnih
rezultatov je namenjena kritju izgub iz naslova negativnega tehničnega
rezultata in po pripisu dobička v obliki povečanja pokojninskih rent ne sme
biti večja od vsote zneskov posameznega zavarovanca, ki se določijo tako: znesek
za posameznega zavarovanca je 20 % njegove matematične rezervacije ali 12
njegovih mesečnih rent, ki se izplačujejo, in sicer večji od obeh.
(3) Tehnični rezultat obračunskega
obdobja se izračuna kot razlika med prihodki in odhodki kritnega sklada za pokojninske
rente. Prihodki tega sklada v obračunskem obdobju obsegajo obračunane kosmate
zavarovalne premije za doživljenjsko pokojninsko rento in prihodke naložb
kritnega sklada za pokojninske rente. Odhodki kritnega sklada za pokojninske
rente v obračunskem obdobju so obračunane rente, vključno z v rento vračunanimi
stroški, stroški iz 10. člena tega pravilnika, sprememba matematičnih
rezervacij, odhodki naložb in donos naložb, ki ne pripada pokojninskim zavarovancem.
(4) Pri izračunu matematičnih
rezervacij za posameznega zavarovanca za potrebe izračuna tehničnega rezultata
in najvišje dovoljene vsote nerazporejenih zneskov po pripisu dobička v obliki
povečanja pokojninske rente po stanju na začetku in na koncu obračunskega
obdobja se upoštevajo enake predpostavke, kot so se za izračun rente
uporabljale v izračunu pokojninske rente, ali predpostavke, ki so se za vsako
posamezno povečanje pokojninske rente uporabljale za izračun posameznega
povečanja pokojninskih rent.
(5) Donos naložb, ki ne pripada
pokojninskim zavarovancem, izvira iz donosa, ustvarjenega iz presežka sredstev
nad obveznostmi kritnega sklada za pokojninske rente, izračunanih po enakih
predpostavkah, kot so se uporabljale za izračun rente ali posameznega povečanja
rente. Pri tem se med obveznosti kritnega sklada za pokojninske rente šteje
tudi vsota nerazporejenih zneskov.
(6) Izvajalec pokojninskega načrta za
izplačevanje rent mora enkrat letno vrednost pokojninskih rent zaradi pripisa
dobička preteklega obračunskega obdobja povečati, in sicer najpozneje v aprilu
tekočega leta za januar, ko se upošteva tudi poračun za neizplačani del rent.
10. člen
(1) Kritni sklad za izplačevanje
pokojninskih rent lahko poleg stroškov, ki so upoštevani v izračunu pokojninske
rente, bremenijo le stroški poslovanja tega sklada, ki so določeni v
pokojninskem načrtu za izplačevanje pokojninskih rent.
(2) Pri opredelitvi stroškov
poslovanja kritnega sklada iz prejšnjega odstavka se smiselno uporabljajo
določbe zakona, ki urejajo poslovanje investicijskih skladov in družb za
upravljanje v delu, ki se nanaša na vzajemne sklade. Pokojninski načrt za
izplačevanje pokojninskih rent v okviru stroškov poslovanja kritnega sklada za
izplačevanje pokojninskih rent ne sme vključevati provizije za upravljanje
oziroma upravljavske provizije.
11. člen
Izvajalec pokojninskega načrta, potrjenega
na podlagi določil Zakona o pokojninskem in invalidskem zavarovanju (Uradni
list RS, št. 109/06 – uradno prečiščeno besedilo, 112/06 – odl. US, 114/06 –
ZUTPG, 10/08 – ZVarDod, 98/09 – ZIUZGK, 27/10 – odl. US, 38/10 – ZUKN, 61/10 –
ZSVarPre, 79/10 – ZPKDPIZ, 94/10 – ZIU, 94/11 – odl. US, 105/11, 110/11 –
ZDIU12, 40/12 – ZUJF in 96/12 – ZPIZ-2), ki določa pravice in obveznosti v
zvezi z izplačevanjem pokojninskih rent, mora zagotoviti vodenje sredstev, ki
so bila vplačana do uskladitve pokojninskega načrta na podlagi prvega odstavka
416. člena ZPIZ-2, v skladu s pravili pokojninskega načrta, ki so veljala do
omenjene uskladitve, ter ohranitev vseh pravic in obveznosti v zvezi z
izplačevanjem pokojninskih rent, kot so bile določene s pokojninskim načrtom
pred uskladitvijo z ZPIZ-2.

Pravilnik o podrobnejših pravilih in
minimalnih zahtevah, ki jih zavarovalnica ali pokojninska družba upoštevata pri
izračunu pokojninske rente (Uradni list RS, št. 110/13) vsebuje naslednjo prehodno in
končno določbo:
»12. člen
(1) Ta pravilnik velja za izplačevanje
pokojninskih rent, ki so bile dogovorjene na podlagi pokojninskih načrtov za
izplačevanje pokojninskih rent, odobrenih na podlagi določil ZPIZ-2 in se ne nanaša na vse do takrat sklenjene pokojninske rente.
(2) Izvajalci pokojninskih načrtov za
izplačevanje pokojninskih rent morajo pokojninske načrte za izplačevanje
pokojninskih rent uskladiti s tem pravilnikom v enem letu od njegove
uveljavitve.
13. člen
Ta pravilnik začne veljati 1. januarja
2014.«.

Pravilnik o spremembi Pravilnika o
podrobnejših pravilih in minimalnih zahtevah, ki jih zavarovalnica ali
pokojninska družba upoštevata pri izračunu pokojninske rente (Uradni list RS,
št. 94/14) spreminja 12. člen pravilnika
tako, da se glasi:
»12. člen
(1) Ta pravilnik velja za izplačevanje
pokojninskih rent, ki so bile dogovorjene na podlagi pokojninskih načrtov za
izplačevanje pokojninskih rent, odobrenih na podlagi določil ZPIZ-2 in se ne nanaša na vse do takrat sklenjene pokojninske rente.
(2) Izvajalci pokojninskih načrtov za
izplačevanje pokojninskih rent morajo pokojninske načrte za izplačevanje
pokojninskih rent uskladiti s tem pravilnikom do 1. januarja 2016.«;
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije«.

Pravilnik o spremembi Pravilnika o
podrobnejših pravilih in minimalnih zahtevah, ki jih zavarovalnica ali
pokojninska družba upoštevata pri izračunu pokojninske rente (Uradni list RS,
št. 21/16) vsebuje naslednjo prehodno in
končno določbo:
»2. člen 
Do uskladitve pokojninskega načrta za
izplačevanje pokojninskih rent z določilom 5. člena tega pravilnika, se le ta
uporablja neposredno.
3. člen 
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o
podrobnejših pravilih in minimalnih zahtevah, ki jih zavarovalnica ali
pokojninska družba upoštevata pri izračunu pokojninske rente (Uradni list RS,
št. 68/19) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije.«.