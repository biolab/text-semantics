1. SPLOŠNE DOLOČBE
1. člen
(vsebina sklepa)
(1) Ta sklep predpisuje
podrobnejša navodila za vrednotenje zavarovalno-tehničnih rezervacij za izračun
kapitalskih zahtev, katerih izračun ureja Delegirana uredba Komisije (EU)
2015/35 z dne 10. oktobra 2014 o
dopolnitvi Direktive 2009/138/ES Evropskega parlamenta in Sveta o začetku
opravljanja in opravljanju dejavnosti zavarovanja in pozavarovanja (Solventnost
II, UL L št. 12, 17. januar 2015, v nadaljnjem besedilu: Delegirana
uredba).
(2) Ta sklep predpisuje
tudi način izračuna matematične rezerve iz pogodbe, ki jo v 973., 974. in 976. členu določa Obligacijski zakonik (Uradni list
RS, št. 97/07 – uradno prečiščeno
besedilo, 64/16 – odl. US in 20/18 – OROZ631; v nadaljnjem besedilu: OZ) ter
matematičnih rezervacij, ki so osnova za udeležbo pri dobičku v skladu s 7.
točko prvega odstavka 521. člena Zakona o
zavarovalništvu (Uradni list RS, št. 93/15,
9/19 in 102/20; v nadaljnjem besedilu: ZZavar-1).
(3) Ta sklep se v delu,
ki se nanaša na način izračuna matematične rezerve iz pogodbe oziroma
matematičnih rezervacij iz prejšnjega odstavka tega sklepa, ne uporablja za
zavarovanja, za katera je določena posebna ureditev v drugih predpisih.
(4) Pojem zavarovalnica
se v besedilu sklepa uporablja za zavarovalnice in pozavarovalnice iz prvega
oziroma drugega odstavka 8. člena
ZZavar-1.
(5) V tem sklepu se
pojmi zavarovalno-tehnične rezervacije, najboljša ocena in dodatek za tveganje,
nanašajo na izračun rezervacij za potrebe izračuna kapitalskih zahtev.
(6) Pojma matematična
rezerva iz pogodbe in matematične rezervacije se uporabljata za ugotavljanje
obveznosti po OZ oziroma pogodbenih upravičenj za pripis dobička bodisi na
podlagi premijskih predpostavk bodisi na podlagi zavarovalno-tehničnega
rezultata.
2. KAKOVOST PODATKOV
2. člen
(Sorazmernost)
Zavarovalnice uporabljajo te smernice o vrednotenju
zavarovalno-tehničnih rezervacij na način, sorazmeren z naravo, obsegom in
zapletenostjo tveganj, ki so jim izpostavljene pri opravljanju svoje
dejavnosti. To ne bi smelo voditi v bistveno odstopanje vrednosti
zavarovalno-tehničnih rezervacij od trenutnega zneska, ki bi ga morale plačati
zavarovalnice, če bi svoje zavarovalne in pozavarovalne obveznosti nemudoma
prenesle na drugo zavarovalnico ali pozavarovalnico.
3. člen
(Popolnost podatkov)
(1) Zavarovalnice
zagotavljajo, da podatki, uporabljeni za izračun zavarovalno-tehničnih
rezervacij, zajemajo dovolj dolgo obdobje, ki odraža realno stanje, ki se meri.
(2) Za izračun
premijskih rezervacij za obveznosti premoženjskega zavarovanja zavarovalnice
zagotavljajo, da je na voljo zadostno število dovolj podrobnih preteklih
informacij o skupnih stroških škodnih zahtevkov in njihovih dejanskih trendih.
(3) Za izračun škodnih
rezervacij zavarovalnice zagotavljajo, da je na voljo zadostno število dovolj
podrobnih podatkov za opredelitev pomembnih vzorcev razvoja škodnih zahtevkov,
da se omogoči analiza takih vzorcev znotraj homogenih skupin tveganj.
4. člen
(Ustreznost podatkov)
(1) Zavarovalnice
zagotavljajo, da se podatki, ki se nanašajo na različna časovna obdobja,
uporabljajo dosledno.
(2) Zavarovalnice po
potrebi uporabljajo prilagoditve za pretekle podatke, da se poveča njihova
verodostojnost ali izboljša njihova kakovost in s tem zagotovijo zanesljivejše
ocene zavarovalno-tehničnih rezervacij ter njihovo boljše usklajevanje z
značilnostmi portfelja, ki se vrednoti, in pričakovanim razvojem tveganj v
prihodnosti.
5. člen
(Pregledi podatkov)
(1) Zavarovalnice
zagotavljajo, da aktuarska funkcija oceni točnost in popolnost podatkov z
dovolj obsežnim preverjanjem, da se zagotovi skladnost z merili, določenimi v
4. in 5. členu,
in omogoči odkrivanje kakršnih koli pomembnih pomanjkljivosti.
(2) Zavarovalnice
zagotavljajo, da aktuarska funkcija izvede to oceno na ustrezno razčlenjeni
ravni.
6. člen
(Upoštevanje drugih izvedenih analiz)
Zavarovalnice zagotavljajo, da aktuarska funkcija upošteva
ugotovitve vseh relevantnih analiz, ki so bile izvedene pri zunanjem pregledu,
kadar se pregleduje kakovost podatkov v okviru izračuna zavarovalno-tehničnih
rezervacij.
7. člen
(Upoštevanje metodologij, ki se uporabljajo)
(1) Zavarovalnice
zagotavljajo, da aktuarska funkcija upošteva odnos med ugotovitvami analize
kakovosti podatkov in izborom metodologij, ki se uporabljajo za vrednotenje zavarovalno-tehničnih
rezervacij.
(2) Zavarovalnice
zagotavljajo, da aktuarska funkcija analizira, do katere mere uporabljeni
podatki podpirajo predpostavke, na katerih temeljijo metodologije, ki se
uporabljajo za vrednotenje zavarovalno-tehničnih rezervacij. Če podatki
metodologij ne podpirajo v ustrezni meri, zavarovalnica izbere drugo
metodologijo.
(3) Pri ocenjevanju
popolnosti podatkov zavarovalnice zagotavljajo, da aktuarska funkcija prouči,
ali je dovolj ugotovitev in ali so razpoložljivi podatki dovolj podrobni za
zagotavljanje skladnosti z zahtevo glede vhodnih podatkov za uporabo
metodologije.
8. člen
(Viri in uporaba podatkov)
Zavarovalnice zagotavljajo, da aktuarska funkcija pri procesu
potrjevanja podatkov upošteva vire in predvideno uporabo podatkov.
9. člen
(Uporaba strokovne ocene)
Zavarovalnice zagotavljajo, da uporaba strokovne ocene pri
ocenjevanju točnih, ustreznih in popolnih podatkov za izračun
zavarovalno-tehničnih rezervacij ne nadomesti ustreznega zbiranja, obdelave in
analize podatkov, temveč jih po potrebi dopolnjuje.
10. člen
(Proces potrjevanja in zagotavljanja povratnih informacij)
(1) Zavarovalnice
zagotavljajo, da aktuarska funkcija v okviru koordinacije zavarovalno-tehničnih
rezervacij usklajuje tudi ocenjevanje in potrjevanje pomembnih podatkov, ki se
bodo uporabili v procesu vrednotenja.
(2) Usklajevanje
vključuje vsaj:
a)    
izbor podatkov, ki se bodo uporabili pri vrednotenju, pri čemer se
upoštevajo merila točnosti, ustreznosti in popolnosti podatkov glede na
metodologije, ki so najprimernejše za izračun. Za ta namen se uporabljajo
ustrezna orodja, s katerimi se preveri, ali obstajajo pomembne razlike v
podatkih za eno leto in znotraj drugih pomembnih analiz;
b)    
poročanje o vseh priporočilih za izboljšave notranjih postopkov,
obravnavane kot pomembne za zagotavljanje večje skladnosti z merili, kot so
določena v točki a);
c)    
opredelitev primerov, v katerih so potrebni dodatni zunanji podatki;
d)    
oceno kakovosti zunanjih podatkov, kot je bila izvedena za notranje
podatke, ki se osredotoča na to, ali so potrebni tržni podatki oziroma kdaj bi
se morali uporabiti za izboljšanje kakovosti notranjih podatkov in ali oziroma
kako bi bilo treba izboljšati razpoložljive podatke;
e)    
oceno, ali je treba kot del dobre aktuarske prakse uporabiti kakršne
koli prilagoditve za razpoložljive podatke, da se izboljšata primernost in
zanesljivost ocen, ki izhajajo iz aktuarskih in statističnih metodologij
oblikovanja rezervacij, ki temeljijo na teh podatkih;
f)     
evidentiranje vseh pomembnih vpogledov, pridobljenih pri procesu
ocenjevanja in potrjevanja, ki bi bili lahko pomembni za druge korake izračuna
zavarovalno-tehničnih rezervacij in ki so povezani z razumevanjem zavarovalnih
tveganj ter znanjem o kakovosti in omejitvah razpoložljivih podatkov.
11. člen
(Opredelitev vira pomembnih omejitev)
Zavarovalnice zagotavljajo, da aktuarska funkcija oceni
točnost, popolnost in ustreznost podatkov, da se ugotovijo kakršne koli
pomembne omejitve podatkov. Če se ugotovijo pomembne omejitve, je treba
ugotoviti tudi njihove vire.
12. člen
(Vpliv pomanjkljivosti)
(1) Da se ugotovi in
oceni vpliv vseh možnih pomanjkljivosti, ki bi lahko vplivale na skladnost z
zahtevami glede kakovosti podatkov, zavarovalnice zagotavljajo, da aktuarska
funkcija upošteva vso razpoložljivo ustrezno dokumentacijo, povezano z
notranjimi procesi ter postopki zbiranja, hrambe in potrjevanja podatkov, ki se
uporabljajo za vrednotenje zavarovalno-tehničnih rezervacij, in po potrebi
poiščejo podrobnejše informacije s kontaktiranjem osebja, ki sodeluje pri teh
procesih.
(2) Poleg tega
zavarovalnice zagotavljajo, da aktuarska funkcija usklajuje vse ustrezne
naloge, ki se lahko izvajajo za ocenjevanje vpliva ugotovljenih pomanjkljivosti
na razpoložljive podatke, ki se uporabljajo pri izračunu zavarovalno-tehničnih
rezervacij, da se ugotovi, ali bi se morali za predvideni namen uporabljati
razpoložljivi podatki oziroma ali je treba poiskati alternativne podatke.
13. člen
(Prilagoditve podatkov)
(1) Če so pri podatkih
ugotovljene pomanjkljivosti, zavarovalnice zagotovijo, da aktuarska funkcija
oceni, ali se lahko kakovost podatkov ob upoštevanju njihovega namena izboljša
s prilagoditvami ali dopolnitvami.
(2) Zavarovalnice
zagotavljajo, da izvajajo ustrezne ukrepe za odpravo omejitev podatkov, ki
izhajajo iz izmenjave informacij s poslovnim partnerjem.
(3) Če se uporabijo
zunanji podatki, zavarovalnice zagotovijo, da so podatki skladni s standardi
kakovosti podatkov iz teh smernic.
(4) Zavarovalnice
ugotovijo, ali se lahko podatki prilagodijo, da se odpravijo pomanjkljivosti,
ki vplivajo na njihovo kakovost, in po potrebi določijo, katere posebne
prilagoditve bi bilo treba uvesti.
(5) Zavarovalnice
zagotavljajo, da so prilagoditve omejene na raven, ki je nujno potrebna za
zagotavljanje večje skladnosti z merili iz predhodnih smernic, ter da ne
izkrivljajo opredelitve trendov in kakršnih koli drugih značilnosti
zavarovalnih tveganj, ki jih kažejo podatki.
14. člen
(Priporočila aktuarske funkcije)
Zavarovalnice zagotovijo, da aktuarska funkcija pripravi
priporočila o postopkih, ki bi se lahko izvajali za povečanje kakovosti in
količine razpoložljivih podatkov, ter jih predloži upravljalnemu organu. Za
izpolnitev te naloge aktuarska funkcija opredeli vire pomembnih omejitev in
predlaga možne rešitve, pri tem pa upošteva njihovo učinkovitost in časovno
obdobje, ki bo potrebno za njihovo izvajanje.
15. člen
(Uporaba strokovne ocene po ugotovitvi pomembnih omejitev)
Če obstajajo pomembne omejitve podatkov, ki jih ni mogoče
enostavno odpraviti, zavarovalnice zagotovijo, da se za odpravo teh omejitev
uporabi strokovna ocena, da se zagotovi ustrezen izračun zavarovalno-tehničnih
rezervacij. Netočni in nepopolni podatki ne bi smeli ovirati izračuna
zavarovalno-tehničnih rezervacij.
16. člen
(Dokumentiranje omejitev podatkov)
Zavarovalnice zagotovijo, da aktuarska funkcija dokumentira
omejitve podatkov in v dokumentacijo vključijo vsaj:
(a)   
opis pomanjkljivosti, ki zajema njihove vzroke in sklicevanja na druge
dokumente, v katerih so bile opredeljene;
(b)   
povzetek pojasnila o vplivu pomanjkljivosti na izračun
zavarovalno-tehničnih rezervacij, in sicer v kakšnem obsegu in na kakšen način
vplivajo na ta postopek;
(c)   
opis ukrepov, ki jih je sprejela aktuarska funkcija za odkrivanje
pomanjkljivosti, ki so mu lahko priloženi drugi viri in dokumenti;
(d)   
opis načina reševanja položaja v kratkem času za predvideni namen in vsa
ustrezna priporočila, ki se izvedejo za izboljšanje kakovosti podatkov v
prihodnosti.
17. člen
(Uporaba tržnih podatkov)
(1) Pri vrednotenju
obveznosti, ki so neposredno odvisne od razmer na finančnih trgih, ali v
primerih, ko so za izračun zavarovalno-tehničnih rezervacij potrebni podatki iz
zunanjega vira, so zavarovalnice zmožne dokazati, da so za predvideni namen
zunanji podatki primernejši od notranjih podatkov. Zavarovalnice zagotovijo, da
zunanji podatki tretjih oseb ali tržni podatki dopolnjujejo razpoložljive
notranje podatke.
(2) Ne glede na raven
odvisnosti obveznosti od tržnih razmer ali raven kakovosti razpoložljivih
notranjih podatkov zavarovalnice upoštevajo ustrezna zunanja referenčna merila,
kjer je to ustrezno. Zunanji podatki so del analize, da se oceni splošna
skladnost z zahtevami o kakovosti podatkov.
18. člen
(Pogoji uporabe tržnih podatkov)
(1) Za ocenjevanje
ravni točnosti, ustreznosti in popolnosti zunanjih podatkov zavarovalnice
zagotavljajo, da aktuarska funkcija pozna in v svoji analizi upošteva
zanesljivost virov informacij ter doslednost in stabilnost procesov zbiranja in
objave informacij v določenem obdobju.
(2) Poleg tega
zavarovalnice zagotavljajo, da aktuarska funkcija upošteva vse realistične predpostavke
in ustrezne metodologije, ki so se uporabile za zbiranje podatkov, vključno z
vsemi prilagoditvami ali poenostavitvami neobdelanih podatkov. Če so bili
zunanji podatki spremenjeni, je aktuarska funkcija seznanjena s tem, ali se te
spremembe nanašajo na predpostavke ali povezane metodologije ali katere koli
druge postopke v zvezi z zbiranjem zunanjih podatkov, ter to upoštevati.
(3) Poleg tega
zavarovalnice zagotavljajo, da aktuarska funkcija meri kakovost razpoložljivih
podatkov v okviru analize oblikovanja rezervacij glede na razpoložljive
sektorske ali tržne podatke, ki se štejejo za primerljive, in zlasti glede na
zahteve iz člena 76(3) Direktive Solventnost II, če je to izvedljivo in
ustrezno. Aktuarska funkcija prepozna in razume vsa pomembna odstopanja. Ta
analiza bi se lahko nanašala na posebnosti posamezne homogene skupine tveganj,
ki se vrednoti.
3. RAZPOREDITEV OBVEZNOSTI – SEGMENTACIJA
19. člen
(Segmentacija zavarovalnih ali pozavarovalnih obveznosti iz
pogodb o zdravstvenem zavarovanju in drugih pogodb o premoženjskem zavarovanju)
(1) Zavarovalnice
zagotavljajo, da so zavarovalne ali pozavarovalne obveznosti iz pogodb o
zdravstvenem zavarovanju ali drugih pogodb o premoženjskem zavarovanju
segmentirane kot posli z življenjskimi zavarovanji, kadar so take obveznosti
izpostavljene biometričnim tveganjem (tj. tveganju umrljivosti, dolgoživosti,
invalidnosti ali obolevnosti) in kadar skupne tehnike, ki se uporabljajo za
ocenjevanje takih obveznosti, izrecno upoštevajo vedenje spremenljivk, na
katerih temeljijo ta tveganja.
(2) Če se obveznosti iz
zdravstvenega zavarovanja ali pozavarovanja izračunajo v skladu s pogoji iz
člena 206 Direktive Solventnost II, zavarovalnice zagotavljajo, da se šteje, da
se pri izvajanju teh obveznosti uporabljajo podobne tehnične osnove kot pri
življenjskem zavarovanju, in da se torej te obveznosti dodelijo poslom z
življenjskimi zavarovanji.
20. člen
(Sprememba segmentacije obveznosti iz premoženjskega
zavarovanja ali pozavarovanja)
Zavarovalnice zagotavljajo, da se zavarovalne ali
pozavarovalne obveznosti, ki so bile prvotno segmentirane kot posli s
premoženjskimi zavarovanji in so bile zaradi pojava zavarovanega dogodka
spremenjene v obveznosti iz življenjskega zavarovanja ali pozavarovanja,
ocenijo z uporabo tehnik za življenjska zavarovanja, ki izrecno upoštevajo
vedenje spremenljivk, na katerih temeljijo biometrična tveganja, ter se
dodelijo ustreznim poslom z življenjskimi zavarovanji takoj, ko je dovolj
informacij za oceno teh obveznosti s tehnikami za življenjska zavarovanja.
21. člen
(Ugotavljanje in ocenjevanje ustreznosti homogene skupine
tveganj)
(1) Zavarovalnice
izračunavajo zavarovalno-tehnične rezervacije z uporabo homogenih skupin
tveganj, da se izpeljejo predpostavke.
(2) Homogena skupina
tveganj zajema zbirko zavarovalnih polic s podobnimi značilnostmi tveganja. Pri
izboru homogene skupine tveganj zavarovalnice zagotavljajo ustrezno ravnovesje
med verodostojnostjo razpoložljivih podatkov, ki omogoča zanesljive statistične
analize, in homogenostjo značilnosti tveganja znotraj skupine. Zavarovalnice
opredelijo homogene skupine tveganj tako, da se lahko pričakuje, da bodo v
določenem obdobju ostale razmeroma stabilne.
(3) Po potrebi
zavarovalnice pri izpeljavi tveganj upoštevajo tudi:
a)    
politiko sklepanja zavarovanj,
b)    
vzorec poravnave škodnih zahtevkov,
c)    
profil tveganja imetnikov polic,
d)    
lastnosti produktov, zlasti jamstev, in
e)    
prihodnje ukrepe upravljanja.
(4) Zavarovalnice
zagotavljajo doslednost skladnosti homogenih skupin tveganj, ki jih
uporabljajo, za oceno njihove ustreznosti, vključno z zavarovalno-tehničnimi
rezervacijami in izterljivih zneskov iz pozavarovalnih pogodb.
22. člen
(Izračuni na ravni združenih polic)
Za izračun zavarovalno-tehničnih rezervacij in izvajanje
projekcij denarnega toka zavarovalnice uporabljajo predpostavke, določene na
ravni homogenih skupin tveganj, za posamezne police ali združene police, če so
združene police bolj razčlenjene kot homogene skupine tveganj.
23. člen
(Razčlenjevanje zavarovalnih ali pozavarovalnih pogodb, ki
krijejo več tveganj)
Če zavarovalna ali pozavarovalna pogodba krije tveganja
različnih vrst poslovanja, razčlenjevanje obveznosti ni potrebno, kadar je le
eno od tveganj, ki jih krije pogodba, pomembno. V takem primeru se obveznosti,
povezane s pogodbo, segmentirajo glede na glavni dejavnik tveganja.
24. člen
(Razčlenjenost segmentacije)
Zavarovalnice analizirajo, ali razčlenjenost segmentacije
zavarovalnih ali pozavarovalnih obveznosti ustrezno kaže naravo tveganj.
Segmentacija upošteva pravico imetnika police do udeležbe pri dobičku, opcij in
jamstev, vključeno v pogodbe, ter zadevne dejavnike tveganja obveznosti.
25. člen
(Segmentacija v zvezi s premijskimi rezervacijami in
škodnimi rezervacijami)
Zavarovalnice pri izboru homogenih skupin tveganj za izračun
premijskih rezervacij in škodnih rezervacij upoštevajo tako naravo zavarovalnih
tveganj, ki se vrednotijo skupaj, kot kakovost podatkov.
4. PREDPOSTAVKE
26. člen
(Skladnost predpostavk)
Zavarovalnice zagotavljajo skladnost predpostavk, ki se
uporabljajo pri določanju zavarovalno-tehničnih rezervacij, lastnih sredstev in
zahtevanega solventnostnega kapitala.
27. člen
(Pomembnost (materialnost) v okviru določanja predpostavk)
(1) Zavarovalnice pri
določanju predpostavk in uporabi strokovne ocene zlasti upoštevajo pomembnost
(materialnost) vpliva uporabe predpostavk skladno z členi tega Sklepa, ki
govorijo o oblikovanju predpostavk in strokovnih ocen.
(2) Zavarovalnice
ocenjujejo pomembnost ob upoštevanju kvantitativnih in kvalitativnih kazalnikov
ter binarnih dogodkov, ekstremnih dogodkov in dogodkov, ki niso prisotni v
preteklih podatkih. Zavarovalnice na splošno vrednotijo upoštevane kazalnike.
28. člen
(Izvajanje določanja predpostavk)
(1) Zavarovalnice
zagotavljajo, da se pri določanju vseh predpostavk in zlasti pri uporabi
strokovne ocene, uporablja preverjen in dokumentiran postopek.
(2) Zavarovalnice
zagotavljajo, da se predpostavke pridobivajo in uporabljajo dosledno skozi čas
in v celotni zavarovalnici ter da ustrezajo njihovi predvideni uporabi.
(3) Zavarovalnice
odobravajo predpostavke na položajih ustrezne strokovnosti in odgovornosti, ki
ustrezajo njihovi pomembnosti, za večino materialno pomembnih predpostavk, vse
do upravnega, upravljalnega ali nadzornega organa in vključno z njim.
29. člen
(Komunikacija in negotovost pri določanju predpostavk)
(1) Zavarovalnice
zagotavljajo, da se s postopki, povezanimi s predpostavkami in zlasti z uporabo
strokovne ocene pri izbiri teh predpostavk, poskuša izrecno zmanjšati tveganje
za nesporazum pri komunikaciji med vsemi različnimi vlogami, povezanimi s
takimi predpostavkami.
(2) Zavarovalnice
vzpostavljajo formalni in dokumentirani postopek povratnih informacij med
ponudniki in uporabniki pomembne strokovne ocene ter pridobljenih predpostavk.
(3) Zavarovalnice
prikazujejo negotovost predpostavk in povezane različice končnih rezultatov.
30. člen
(Dokumentiranje določanja predpostavk)
(1) Zavarovalnice
dokumentirajo postopek določanja predpostavk, zlasti uporabo strokovne ocene,
tako da je postopek pregleden.
(2) Zavarovalnice v
dokumentacijo vključujejo pridobljene predpostavke in njihovo pomembnost,
zadevne strokovnjake, predvideno uporabo ter obdobje veljavnosti.
(3) Zavarovalnice
vključujejo utemeljitev mnenja, vključno z uporabljeno informacijsko podlago, ki
je dovolj podrobna, da zagotavlja preglednost predpostavk in postopka ter meril
za postopek odločanja, uporabljenih za izbiro predpostavk in neupoštevanje
drugih možnosti.
(4) Zavarovalnice
zagotavljajo, da uporabniki pomembnih predpostavk dobijo jasne in celovite
pisne informacije o navedenih predpostavkah.
31. člen
(Preverjanje določanja predpostavk)
(1) Zavarovalnice
zagotavljajo preverjanje ustreznosti postopka za izbiro predpostavk in uporabo
strokovne ocene.
(2) Zavarovalnice
zagotavljajo dokumentiranje postopka in orodij za preverjanje ustreznosti
predpostavk, zlasti pa dokumentiranje uporabe strokovne ocene.
(3) Zavarovalnice
spremljajo spremembe pomembnih predpostavk zaradi novih informacij ter
analizirajo in pojasnijo navedene spremembe ter odstopanja od uresničitve
pomembnih predpostavk.
(4) Kadar je izvedljivo
in ustrezno, zavarovalnice uporabljajo orodja za preverjanje ustreznosti, kot
je testiranje izjemnih situacij ali testiranje občutljivosti.
(5) Zavarovalnice
pregledujejo izbrane predpostavke na podlagi neodvisnega notranjega ali
zunanjega strokovnega mnenja.
(6) Zavarovalnice
zaznajo pojav okoliščin, v katerih bi se predpostavke štele za napačne.
32. člen
(Modeliranje dejavnikov biometričnega tveganja)
(1) Zavarovalnice
proučujejo, ali je deterministični ali stohastični pristop ustrezen za
modeliranje negotovosti dejavnikov biometričnega tveganja.
(2) Pri ocenjevanju,
ali je metoda, ki zanemarja pričakovane prihodnje spremembe dejavnikov
biometričnega tveganja, sorazmerna, zlasti pri ocenjevanju napake pri
rezultatu, ki je posledica uporabe metode, zavarovalnice upoštevajo trajanje
obveznosti.
(3) Zavarovalnice pri
ocenjevanju zagotavljajo, da je metoda, ki predvideva, da so dejavniki
biometričnega tveganja neodvisni od kakršnih koli drugih spremenljivk,
sorazmerna in da se upoštevajo posebnosti dejavnikov tveganja. Za ta namen bi
morala ocena ravni korelacije temeljiti na preteklih podatkih in strokovni
oceni.
33. člen
(Odhodki za varovanje – hedging)
Zavarovalnice, ki uporabljajo program varovanja za
zmanjševanje tveganj, pri vrednotenju zavarovalno-tehničnih rezervacij
upoštevajo stroške programa varovanja. Pričakovan nastanek takih stroškov je
upoštevan v načrtovanih denarnih prilivih in odlivih, ki so potrebni za
poravnavo zavarovalnih ali pozavarovalnih obveznosti.
34. člen
(Razpoložljivost tržnih podatkov)
Zavarovalnice ocenjujejo razpoložljivost relevantnih tržnih
podatkov o stroških, in sicer tako, da upoštevajo reprezentativnost tržnih
podatkov glede na portfelj zavarovalnih ali pozavarovalnih obveznosti ter
verodostojnost in zanesljivost podatkov.
35. člen
(Stroški, ki se upoštevajo na podlagi pogodbenih pogojev)
Zavarovalnice zagotavljajo, da se stroški, določeni s
pogodbami med podjetjem in tretjimi osebami, upoštevajo na podlagi pogojev
pogodbe. Provizije, ki izhajajo iz zavarovalnih pogodb, se obravnavajo na
podlagi pogojev pogodb med zavarovalnico in prodajalci, stroški v zvezi s
pozavarovanjem pa se upoštevajo na podlagi pogodb med zavarovalnico in njenimi
pozavarovatelji.
36. člen
(Stroški upravljanja naložb)
(1) Zavarovalnice v
najboljšo oceno vključujejo upravne in trgovalne stroške, povezane z naložbami,
potrebnimi za servisiranje zavarovalnih in pozavarovalnih pogodb.
(2) Zavarovalnice
naložbe upoštevajo zlasti pri produktih, katerih določila in pogoji pogodbe ali
uredbe zahtevajo opredelitev naložb, povezanih s produktom (npr. večina
produktov, vezanih na indeks in enoto premoženja, produktov, ki se upravljajo v
omejenih skladih, in produktov, za katere se uporabljajo uskladitvene
prilagoditve).
(3) Pri drugih
produktih zavarovalnice oceno temeljijo na značilnostih pogodb.
(4) Kot poenostavitev
lahko zavarovalnice upoštevajo tudi vse stroške upravljanja naložb.
(4) Povračila stroškov
upravljanja naložb, ki jih upravitelj sklada plača zavarovalnici, je treba
upoštevati kot druge dohodne denarne tokove. Če se ta povračila delijo z
imetniki polic ali drugimi tretjimi osebami, je treba upoštevati tudi ustrezne
odhodne denarne tokove.
37. člen
(Razčlenjenost razporeditve stroškov)
Zavarovalnice stroške razporedijo v homogene skupine tveganj
vsaj glede na vrsto poslovanja v skladu s segmentacijo svojih obveznosti, ki se
uporablja za izračun zavarovalno-tehničnih rezervacij.
38. člen
(Porazdelitev režijskih stroškov)
(1) Zavarovalnice porazdelijo
in načrtujejo stroške na realističen in objektiven način, porazdelitev teh
stroškov pa temelji na dolgoročnih poslovnih strategijah, nedavnih analizah
poslovanja, opredelitvi ustreznih dejavnikov za nastanek stroškov in
relevantnih količnikih porazdelitve stroškov.
(2) Zavarovalnice brez
poseganja v oceno sorazmernosti in v prvi odstavek tega člena presodijo o
uporabi poenostavitve iz Priloge I za porazdelitev režijskih stroškov skozi
čas, ki je sestavni del in priloga tega sklepa, če so izpolnjeni spodnji pogoji:
-       
podjetje se osredotoča na letno obnavljajoče se posle;
-       
obnovitve se morajo šteti za nov posel v skladu z omejitvami zavarovalne
pogodbe;
-       
škodni zahtevki se enakomerno pojavljajo v obdobju kritja.
39. člen
(Sprememba pristopa k razdelitvi režijskih stroškov)
Zavarovalnice v določenem obdobju dosledno porazdelijo
režijske stroške med obstoječe in prihodnje posle ter osnovo za porazdelitev
spremenijo le, če je nov pristop ustreznejši glede na trenutne razmere.
40. člen
(Skladnost stroškov z drugimi denarnimi toki)
Zavarovalnice stroške v projekciji denarnega toka porazdelijo
tako, da je časovni okvir denarnih tokov stroškov skladen s časovnim okvirom
drugih denarnih prilivov in odlivov, ki so potrebni za poravnavo zavarovalnih
in pozavarovalnih obveznosti.
41. člen
(Spremembe stroškov)
Zavarovalnice zagotavljajo, da so
predpostavke o razvoju stroškov v določenem obdobju, vključno s prihodnjimi
stroški, ki izhajajo iz zavez, sprejetih na datum vrednotenja ali pred njim,
ustrezne in upoštevajo naravo vključenih stroškov. Zavarovalnice upoštevajo
inflacijo v višini, ki je skladna z uporabljenimi ekonomskimi predpostavkami in
upoštevanimi stroški pri drugih denarnih tokovih zavarovalne pogodbe.
42. člen
(Poenostavitve v zvezi s stroški)
(1) Pri ocenjevanju
narave, obsega in kompleksnosti tveganj, na katerih temeljijo stroški in ki se
upoštevajo pri izračunu zavarovalno-tehničnih rezervacij, zavarovalnice med
drugim upoštevajo negotovost prihodnjih denarnih tokov stroškov in vsak
dogodek, ki lahko spremeni znesek, pogostost in resnost denarnih tokov
stroškov.
(2) Prav tako
zavarovalnice upoštevajo vrsto stroškov in stopnjo korelacije med različnimi
vrstami stroškov.
(3) Pri uporabi
poenostavitve za projekcijo stroškov na podlagi modela, ki uporablja informacije
o trenutnih in preteklih stroškov, vračunanih v premije za projekcijo bodočih
stroškov, vračunanih v bodoče premije, vključno z inflacijo, zavarovalnice
analizirajo trenutne in pretekle stroške ter pri tem med drugim upoštevajo
področja, na katerih nastanejo stroški, in dejavnike, ki vplivajo na stroške.
Zavarovalnice v oceno sorazmernosti vključijo analizo tega, kako so stroški
povezani z velikostjo in naravo zavarovalnih portfeljev. Zavarovalnice ne
uporabijo poenostavitve, če so se stroški bistveno spremenili ali če se
pričakuje, da ne bodo krili vseh, temveč le del stroškov, ki so potrebni za
servisiranje zavarovalnih in pozavarovalnih obveznosti.
5. OBRAVNAVA FINANČNIH JAMSTEV IN POGODBENIH MOŽNOSTI
43. člen
(Rezervacije za vgrajene opcije)
Zavarovalnice izrecno upoštevajo zneske, ki se imetnikom
polic zaračunajo v zvezi z vgrajenimi pogodbenimi opcijami.
44. člen
(Ustreznost predpostavk)
Zavarovalnice zagotavljajo, da so predpostavke, ki se
uporabljajo za vrednotenje pogodbenih možnosti in finančnih jamstev, skladne s
trenutnimi tržnimi podatki, trenutno tržno prakso ter vedenjem imetnikov polic
in uprave glede na značilnosti posla in zavarovalnice. Zavarovalnice prav tako
upoštevajo vpliv neugodnih razmer in trendov na trgu, vzpostavijo redni
postopek za posodabljanje in zagotovijo, da so navedene predpostavke še vedno
uresničljive ob upoštevanju vseh dodatnih informacij od zadnjega izračuna
zavarovalno-tehničnih rezervacij.
45. člen
(Pregledi podatkov)
Zavarovalnice zagotavljajo, da predpostavke o vedenju
imetnikov polic temeljijo na statističnih in empiričnih dokazih, kjer je to
mogoče. Zavarovalnice pri izpeljavi takih predpostavk upoštevajo mero, do
katere imetniki polic izvajajo pogodbene možnosti finančno smotrno. Za ta namen
bi morala podjetja upoštevati ozaveščenost imetnikov polic o vrednosti možnosti
polic in njihov možen odziv na spremenjen finančni položaj podjetja.
46. člen
(Dinamično vedenje imetnika police)
(1) Zavarovalnice svoje
predpostavke o stopnji izvajanja ustreznih pogodbenih opcij temeljijo na:
-       
statističnih in empiričnih podatkih, kadar so reprezentativni za
prihodnje vedenje, in
-       
strokovni oceni na podlagi trdne utemeljitve in z jasno dokumentacijo.
(2) Zgolj pomanjkanje
podatkov za skrajne scenarije še ne bi smelo biti razlog za izogibanje
dinamičnemu modeliranju vedenja imetnikov polic in/ali interakciji s
prihodnjimi ukrepi upravljanja.
47. člen
(Dvosmerne predpostavke)
Pri določanju predpostavk o dinamičnem vedenju imetnikov
polic zavarovalnice upoštevajo, da je odvisnost od sprožilnega dogodka in
stopnje izvajanja možnosti običajno dvosmerna, kar pomeni, da bi bilo treba
upoštevati tako povečanje kot zmanjšanje, odvisno od smeri sprožilnega dogodka.
48. člen
(Možnost plačila dodatnih ali drugačnih premij)
Zavarovalnice pri projekciji denarnih tokov modelirajo vse
ustrezne pogodbene možnosti, vključno z možnostjo plačila dodatnih premij ali
spreminjanja zneska premij, ki jih je treba plačati in so znotraj pogodbenih
mej.
49. člen
(Odstopanje pri upoštevanju prihodnjih odločitev
poslovodstva)
V primeru, če zavarovalnice ne upoštevajo prihodnjih
odločitev poslovodstva, ker niso pomembne (materialne), potem zagotovijo
ustrezno utemeljitev.
50. člen
(Skladnost ukrepov upravljanja z drugimi predpostavkami)
Zavarovalnice upoštevajo vpliv predvidenih ukrepov
upravljanja na druge predpostavke znotraj določenega scenarija vrednotenja.
Zavarovalnice zlasti upoštevajo učinke posameznega ukrepa upravljanja na
vedenje imetnikov polic in zadevne stroške. Zavarovalnice upoštevajo relevantne
zakonske ali regulativne omejitve ukrepov upravljanja. Poleg tega zavarovalnice
za posamezni scenarij zagotovijo, da predvideni prihodnji ukrepi upravljanja
izražajo ravnovesje med stopnjo konkurenčnosti in tveganjem dinamičnih
predčasnih prekinitev zavarovalnih pogodb, ki je skladno z načrti
zavarovalnice.
51. člen
(Medsebojna povezanost s cedentom)
Zavarovalnice upoštevajo prihodnje ukrepe upravljanja cedenta
kot vedenje imetnika police ter ocenijo svoje zavarovalno-tehnične rezervacije
na podlagi razumnih predpostavk o vedenju cedenta.
52. člen
(Celovit načrt upravljanja)
Zavarovalnice zagotavljajo, da je celovit načrt prihodnjih
ukrepov upravljanja, ki ga odobri upravni, poslovodni ali nadzorni organ bodisi
en sam dokument, v katerem so navedene vse predpostavke v zvezi s prihodnjimi
ukrepi upravljanja, uporabljene pri izračunu najboljše ocene, ali sklop
dokumentov, ki jim je priložen popis, v katerem je jasno naveden popoln pregled
vseh predpostavk v zvezi s prihodnjimi ukrepi upravljanja, uporabljenih pri
izračunu najboljše ocene.
53. člen
(Upoštevanje novih poslov pri določanju prihodnjih ukrepov
upravljanja)
Zavarovalnice upoštevajo učinek novih poslov pri določanju
prihodnjih ukrepov upravljanja in ustrezno upoštevajo posledice za druge
povezane predpostavke. To pomeni, da zavarovalnice, kadar je niz denarnih
tokov, ki se predvidijo z uporabo člena 18 Delegirane uredbe o mejah pogodbe,
omejen, ne štejejo, da se predpostavke zanašajo samo na ta predvideni niz
denarnih sredstev, ne da bi se upošteval vpliv novih poslov. To zlasti velja za
predpostavke o razporeditvi tveganih sredstev, obvladovanju vrzeli v trajanju
ali uporabi mehanizmov udeležbe pri dobičku.
54. člen
(Odstopanja za prihodnja diskrecijska upravičenja)
Zavarovalnice upoštevajo pričakovana prihodnja diskrecijska
upravičenja, ne glede na to, ali so taka plačila zajamčena s pogodbami.
Zavarovalnice zagotavljajo, da ocena vrednosti prihodnjih diskrecijskih
upravičenj upošteva vse ustrezne pravne in pogodbene omejitve, obstoječe
dogovore o udeležbi pri dobičku ter vse načrte za razdelitev dobička.
55. člen
(Predpostavke o prihodnjih diskrecijskih upravičenjih)
Zavarovalnice zagotavljajo, da so predpostavke o porazdelitvi
prihodnjih diskrecijskih upravičenj izpeljane na objektiven, realen in preverljiv
način, ki zajema načela in prakse, ki jih je podjetje sprejelo za zagotavljanje
zavarovalnih pogodb z udeležbo pri dobičku. Če je porazdelitev prihodnjih
diskrecijskih upravičenj povezana s finančnim položajem podjetja, predpostavke
izražajo povezavo med sredstvi in obveznostmi podjetja.
56. člen
(Predpostavke o modeliranju porazdelitve prihodnjih
diskrecijskih upravičenj)
Zavarovalnice pri ocenjevanju sorazmernosti poenostavljene
metode, ki se uporablja za določanje prihodnjih diskrecijskih upravičenj,
upoštevajo obsežno analizo preteklih izkušenj, praks in mehanizmov
porazdelitve.
6. METODOLOGIJE ZA IZRAČUN ZAVAROVALNO-TEHNIČNIH
REZERVACIJ
57. člen
(Splošno načelo sorazmernosti)
(1) Zavarovalnice za
celovito oceno tveganj, na katerih temeljijo njihove zavarovalne in
pozavarovalne obveznosti, upoštevajo tesno povezanost narave, obsega in
kompleksnosti teh tveganj.
(2) Zavarovalnice
zagotavljajo, da je aktuarska funkcija zmožna pojasniti, katere metode se
uporabljajo za izračun zavarovalno-tehničnih rezervacij in razloge za izbor
takih metod.
58. člen
(Ocena narave in kompleksnosti tveganj)
Pri ocenjevanju narave in
kompleksnosti tveganj, na katerih temeljijo zavarovalne pogodbe, kot je
določeno v členu 56(2)(a) Delegirane uredbe, zavarovalnice upoštevajo
vsaj naslednje značilnosti, kjer je to ustrezno:
(a)   
stopnjo homogenosti tveganj;
(b)   
številna različna podtveganja ali sestavne dele tveganj, ki sestavljajo
tveganje;
(c)   
način, kako so ta podtveganja medsebojno povezana;
(d)   
raven negotovosti, tj. obseg, do katerega se lahko ocenijo prihodnji
denarni tokovi;
(e)   
naravo pojava ali oblikovanja tveganja v smislu pogostosti in resnosti;
(f)    
vrsto razvoja plačila odškodnin v določenem obdobju;
(g)   
obseg morebitne izgube, vključno z repom porazdelitve odškodnin;
(h)   
vrsto posla, iz katerega izhajajo tveganja, tj. neposreden posel ali
pozavarovalni posel;
(i)    
stopnjo odvisnosti med različnimi vrstami tveganj, vključno z repom
porazdelitve tveganj;
(j)    
uporabljene instrumente za zmanjševanje tveganja, če obstajajo, in
njihov vpliv na profil zavarovalnega tveganja.
59. člen
(Opredelitev struktur kompleksnih tveganj)
Zavarovalnice opredeljujejo dejavnike, ki kažejo prisotnost
kompleksnih tveganj. To bi moralo veljati vsaj v primerih, ko:
(a)   
so denarni tokovi zelo odvisni od poti (angl.: path dependent);
(b)   
obstajajo pomembne nelinearne medsebojne odvisnosti med več dejavniki
negotovosti;
(c)   
na denarne tokove pomembno vplivajo potencialni prihodnji ukrepi
upravljanja;
(d)   
imajo tveganja pomemben asimetrični učinek na vrednost denarnih tokov,
zlasti če pogodbe vključujejo materialne vgrajene opcije in jamstva ali če so
vzpostavljene kompleksne pozavarovalne pogodbe;
(e)   
na vrednost opcij in jamstev vpliva vedenje imetnika police;
(f)    
podjetje uporablja instrument za zmanjševanje kompleksnih tveganj;
(g)   
pogodbe zajemajo različne narave kritij;
(h)   
so pogoji pogodbe kompleksni, med drugim v smislu franšiz, udeležb ter
meril za vključenost in izključenost kritja.
60. člen
(Ocena obsega tveganj)
(1) Zavarovalnice
opredeljujejo in uporabljajo razlago obsega, ki je najbolj primerna glede na
posebne okoliščine zavarovalnice in profil tveganja njihovih portfeljev. Kljub
temu bi morala biti ocena „obsega“ objektivna in zanesljiva.
(2) Za merjenje obsega
tveganj bi morale zavarovalnice določiti posebno referenčno merilo ali
referenčno raven za posamezno zavarovalnico, s katerim se izračuna relativno in
ne absolutno število ocene. Za ta namen se lahko tveganja štejejo za majhna do
velika glede na določeno referenčno merilo.
61. člen
(Razčlenjenost ocene pomembnosti)
(1) Zavarovalnice določijo najustreznejšo raven, na kateri se
izvede ocena materialnosti za namene izračuna zavarovalno-tehničnih rezervacij.
To je lahko raven posameznih homogenih skupin tveganj, posameznih vrst
poslovanja ali poslovanja zavarovalnice v celoti.
(2) Pri ocenjevanju pomembnosti
bi morale zavarovalnice upoštevati, da bi tveganje, ki je nepomembno na ravni
poslovanja zavarovalnice v celoti, še vedno lahko imelo bistven vpliv znotraj
majhnega segmenta.
(3) Poleg tega
zavarovalnice zavarovalno-tehničnih rezervacij ne bi smele analizirati
neodvisno, ampak bi morale pri tej oceni upoštevati vse učinke na lastne vire
sredstev ter tako na skupno bilanco stanja solventnosti in zahtevani
solventnosti kapital.
62. člen
(Posledice pomembne napake, ugotovljene pri oceni
sorazmernosti)
Če se zavarovalnica ne more izogniti uporabi metode, ki
povzroči pomembno raven napake, bi morala to dokumentirati in proučiti
posledice za zanesljivost izračuna zavarovalno-tehničnih rezervacij in splošni
solventnostni položaj. Zlasti bi morala podjetje oceniti, ali je pomembna raven
napake ustrezno obravnavana pri določanju zahtevanega solventnostnega kapitala
in s tem pri določanju marže za tveganje pri zavarovalno-tehničnih
rezervacijah.
63. člen
(Poenostavljen izračun zavarovalno-tehničnih rezervacij med
letom)
Zavarovalnice lahko v četrtletnih izračunih
zavarovalno-tehničnih rezervacij uporabijo poenostavitve, na primer
poenostavitev iz Priloge VI, ki je priloga in sestavni del tega sklepa, za
katere velja ocena sorazmernosti.
64. člen
(Izračunavanje najboljše ocene za četrtletne življenjske in
premoženjske zavarovalno-tehnične rezervacije)
Za četrtletni izračun najboljše ocene zavarovalno-tehničnih
rezervacij lahko zavarovalnice izvedejo preneseni izračun na osnovi prejšnjega
obdobja (angl.: roll-forward), pri čemer upoštevajo denarne tokove med
četrtletjem in nove obveznosti, ki so nastale v četrtletju. Zavarovalnice
posodobijo predpostavke metode vnaprejšnjega izračuna, če dejanska analiza v
primerjavi s pričakovano analizo kaže bistvene spremembe v četrtletju.
65. člen
(Izračunavanje najboljše ocene za četrtletne življenjske
zavarovalno-tehnične rezervacije)
Za četrtletni vnaprejšnji izračun najboljše ocene
življenjskih zavarovalno-tehničnih rezervacij za pogodbe, vezane na indeks ali
enoto, in pogodbe z dobičkom ali pogodbe s finančnimi jamstvi zavarovalnice
uporabijo analizo občutljivosti, kot to zahteva člen 272(5) Delegirane uredbe,
da ocenijo občutljivost najboljše ocene na zadevne finančne parametre.
Zavarovalnice dokumentirajo izbiro vrste finančnih parametrov in njihovo stalno
ustreznost glede na njihov portfelj sredstev ter relevantnost in točnost
analize občutljivosti.
66. člen
(Odločitev o metodologiji)
(1) Zavarovalnice
zagotavljajo, da vrednotenje pogodbenih opcij in finančnih jamstev temelji na
ustreznih, veljavnih in relevantnih aktuarskih in statističnih metodologijah,
ki upoštevajo razvoj na tem področju.
(2) Zavarovalnice
zagotavljajo, da se pri sprejemanju odločitve o metodologiji za določitev
vrednosti pogodbenih možnosti in finančnih jamstev upoštevajo vsaj naslednji
vidiki:
(a)   
narava, obseg in kompleksnost zavarovalnih tveganj in njihova medsebojna
odvisnost v času trajanja pogodb;
(b)   
možni vpogledi v naravo opcij in jamstev ter njihove glavne dejavnike;
(c)   
podrobna proučitev potrebe po vključitvi dodatne in zapletene
kompleksnosti izračunavanja; 
(d)   
utemeljitev ustreznosti metode.
67. člen
(Uporaba stohastičnega vrednotenja)
(1) Zavarovalnice za
vrednotenje zavarovalno-tehničnih rezervacij pogodb, katerih denarni tokovi so
odvisni od prihodnjih dogodkov in razvoja, zlasti tistih s pomembnimi možnostmi
in jamstvi, uporabljajo stohastično modeliranje.
(2) Pri ocenjevanju,
ali je za ustrezen zajem vrednosti opcij in jamstev potrebno stohastično
modeliranje, zavarovalnice upoštevajo predvsem naslednje primere:
-       
kakršen koli mehanizem udeležbe pri dobičku, pri katerem so prihodnja
izplačila odvisna od donosnosti sredstev;
-       
finančna jamstva (npr. tehnične stopnje, tudi brez mehanizma udeležbe
pri dobičku), med drugim predvsem, kadar so v kombinaciji z opcijami (npr.
opcije prekinitve zavarovanja z izplačilom odkupne vrednosti), katerih
dinamično modeliranje bi v nekaterih scenarijih povečalo sedanjo vrednost
denarnih tokov.
68. člen
(Metodologije za vrednotenje pogodbenih možnosti in
finančnih jamstev)
(1) Zavarovalnice
uporabljajo oceno sorazmernosti iz člena 56 Delegirane uredbe pri sprejemanju
odločitve o uporabi pristopa zaprte formule ali stohastičnega pristopa za
vrednotenje pogodbenih možnosti in finančnih jamstev, vključenih v zavarovalne
pogodbe.
(2) Če se ne more
uporabiti nobena od teh dveh metod, lahko podjetja v skrajni sili uporabijo
pristop, sestavljen iz naslednjih korakov:
(a)   
analiza značilnosti opcije ali jamstva ter njenega vpliva na denarne
tokove;
(b)   
analiza zneska opcije ali jamstva, za katerega se trenutno pričakuje, da
bo „in-the-money“ (ko se lahko izvrši) ali „out-of-the-money“ (ko se ne more
izvršiti);
(c)   
ugotavljanje, kako naj bi se po pričakovanjih cena opcije ali jamstev
spreminjala skozi čas;
(d)   
ocena verjetnosti, da se bo opcija ali jamstvo v prihodnosti podražila
ali pocenila.
69. člen
(Dokumentiranje generatorja ekonomskega scenarija)
Zavarovalnice nadzornikom na njihovo zahtevo zagotavljajo
spodnje dokumente:
(a)   
matematične modele, na katerih temelji generator ekonomskega scenarija
in razloge za izbiro;
(b)   
oceno kakovosti podatkov;
(c)   
proces kalibracije;
(d)   
parametre, ki so nastali s postopkom kalibracije (zlasti parametre, ki
ustrezajo dejavnikom tržnega tveganja nestanovitnosti in korelacije).
70. člen
(Splošno razumevanje generatorja ekonomskega scenarija)
Če je generator ekonomskega scenarija oddan v zunanje
izvajanje, zavarovalnice zagotovijo, da ustrezno razumejo matematične modele,
na katerih temelji generator ekonomskega scenarija, in proces kalibracije, pri
čemer bi se morale osredotočiti na uporabljene metode in predpostavke ter
omejitve, poleg tega pa bi jih bilo treba redno obveščati o vseh pomembnih
spremembah.
71. člen
(Proces kalibracije: tržni podatki in izbira finančnih
instrumentov)
(1) Zavarovalnice zagotavljajo, da proces kalibracije
generatorja ekonomskega scenarija, ki se uporablja za vrednotenje v skladu s
trgom, temelji na podatkih finančnih trgov, ki so razviti, likvidni in
pregledni, kot so opredeljeni v členu 1 Delegirane uredbe, ter ki kažejo
trenutne tržne razmere. Če to ni mogoče, zavarovalnice uporabijo druge tržne
cene, pri čemer so pozorne na kakršna koli izkrivljanja in zagotovijo, da se
prilagoditve za preprečevanje teh izkrivljanj izvedejo na premišljen,
objektiven in zanesljiv način.
(2) Zavarovalnice so
zmožne dokazati, da so izbrani finančni instrumenti, uporabljeni pri procesu
kalibracije, ustrezni glede na značilnosti zavarovalnih in pozavarovalnih
obveznosti (npr. vgrajenih opcij in finančnih jamstev).
72. člen
(Dejavniki tržnega tveganja, potrebni za doseganje ustreznih
rezultatov)
(1) Pri ocenjevanju,
ali so vsi pomembni dejavniki tveganja modelirani v skladu z določbami členov
22(3) in 34(5) Delegirane uredbe, so zavarovalnice sposobne dokazati, da
njihovo modeliranje ustrezno odraža nestanovitnost njihovih sredstev in da so
pomembni viri nestanovitnosti ustrezno upoštevani (npr. kreditni pribitki in
tveganje neplačila).
(2) Zlasti
zavarovalnice uporabljajo modele, ki omogočajo modeliranje negativnih obrestnih
mer.
73. člen
(Splošno načelo sorazmernosti)
(1) Če zavarovalnice
uporabijo generator ekonomskega scenarija za stohastično modeliranje
zavarovalno-tehničnih rezervacij, Agenciji za zavarovalni nadzor dokažejo, da
je generator ekonomskega scenarija točen, zanesljiv in skladen s trgom. Ocenijo
merilo točnosti generatorja ekonomskega scenarija (vsaj z analizo napak Monte
Carlo).
(2) Za dokazovanje
zanesljivosti generatorja ekonomskega scenarija zavarovalnice preskusijo
občutljivost vrednotenja nekaterih značilnih obveznosti na spremembe nekaterih
parametrov pri procesu kalibracije.
(3) Za dokazovanje
skladnosti generatorja ekonomskega scenarija s trgom na vrsti scenarijev, ki
jih je ustvaril generator ekonomskega scenarija, uporabljen za vrednotenje,
izvedejo vsaj nekatere od spodaj navedenih preskusov:
(a)   
preskusi kalibracije: preverjanje, ali so izpolnjene zahteve iz člena
22(3) Delegirane uredbe;
(b)   
preskusi martingala: preverjanje preskusa martingala za razrede sredstev
(lastniški vrednostni papirji, obveznice, nepremičnine, devizni tečaji itd.),
ki so bili uporabljeni pri procesu kalibracije generatorja ekonomskega
scenarija, in za nekatere enostavne strategije za portfeljske naložbe;
(c)   
preskusi korelacije: primerjava simuliranih korelacij s preteklimi
korelacijami.
(4) Zavarovalnice
zagotavljajo, da se preskusi točnosti, zanesljivosti in skladnosti s trgom
generatorja ekonomskega scenarija izvajajo redno oziroma vsaj na letni ravni.
74. člen
(Naključni in (psevdo)naključni generatorji števil)
Zavarovalnice zagotavljajo, da so (psevdo)naključni
generatorji števil, ki se uporabljajo pri generatorju ekonomskega scenarija,
ustrezno preskušeni.
75. člen
(Stalna ustreznost generatorja ekonomskega scenarija)
Zavarovalnice imajo vzpostavljene ustrezne postopke za
zagotavljanje, da je generator ekonomskega scenarija vedno ustrezen za izračun
zavarovalno-tehničnih rezervacij.
76. člen
(Metode za izračun marže za tveganje)
(1) Zavarovalnice
ocenijo, ali je potrebna popolna projekcija vsega prihodnjega zahtevanega
solventnostnega kapitala, da se sorazmerno prikažejo narava, obseg in
kompleksnost tveganj, na katerih temeljijo zavarovalne in pozavarovalne
obveznosti referenčnega podjetja. V tem primeru zavarovalnice izvedejo te
izračune. Drugače se lahko za izračun marže za tveganje uporabijo alternativne
metode, pri čemer je treba zagotoviti, da izbrana metoda ustrezno zajame profil
tveganja podjetja.
(2) Če se za izračun
najboljše ocene uporabijo poenostavljene metodologije, zavarovalnice ocenijo
posledični učinek, ki ga ima lahko uporaba takih metodologij na razpoložljive
metode za izračun marže za tveganje, vključno z uporabo kakršnih koli
poenostavljenih metod za napovedovanje prihodnjega zahtevanega solventnostnega
kapitala (SCR).
77. člen
(Hierarhija metod za izračun marže za tveganje)
(1) Pri sprejemanju
odločitve o najustreznejši ravni hierarhije, določeni spodaj, zavarovalnice
zagotavljajo, da izračuni niso bolj zapleteni, kot je to potrebno za sorazmeren
prikaz narave, obsega in kompleksnosti tveganj, na katerih temeljijo
zavarovalne in pozavarovalne obveznosti referenčnega podjetja.
(2) Zavarovalnice
uporabljajo hierarhijo metod v skladu z okvirom, določenim pri opredeljevanju
načela sorazmernosti in potrebe po ustreznem ocenjevanju tveganj.
(3) Zavarovalnice
uporabljajo naslednjo hierarhijo kot podlago za sprejemanje odločitev o
metodah, ki se bodo uporabile za napovedovanje prihodnjega zahtevanega
solventnostnega kapitala:
-       
Metoda 1) Za približno določanje posameznih tveganj ali podtveganj
znotraj nekaterih ali vseh modulov in podmodulov, ki se uporabljajo za izračun
prihodnjega zahtevanega solventnostnega kapitala, kot je opisano v členu 58(a)
Delegirane uredbe.
-       
Metoda 2) Za približno določanje celotnega zahtevanega solventnostnega
kapitala za vsako prihodnje leto, kot je opisano v členu 58(a) Delegirane
uredbe, med drugim z uporabo količnika najboljše ocene za navedeno prihodnje
leto in najboljše ocene na datum vrednotenja.
Ta metoda ni ustrezna, če je na datum vrednotenja ali v
naslednjih dneh vrednost najboljše ocene negativna. Ta metoda upošteva vzorec
zapadlosti in izteka obveznosti brez pozavarovanja. Posledično je treba
proučiti način izračuna najboljše ocene zavarovalno-tehničnih rezervacij brez
pozavarovanja. Prav tako je treba dodatno proučiti, ali se lahko šteje, da se
predpostavke o profilu tveganja zavarovalnice v določenem obdobju niso
spremenile. To vključuje, da se:
(a)   
za vsa zavarovalna tveganja prouči, ali je sestava podtveganj v
zavarovalnem tveganju enaka;
(b)   
za tveganje neplačila nasprotne stranke prouči, ali je povprečna
boniteta pozavarovalnic in namenskih družb enaka;
(c)   
za tržno tveganje prouči, ali je pomembno tržno tveganje glede na neto
najboljšo oceno enako;
(d)   
za operativno tveganje prouči, ali je delež obveznosti pozavarovalnic in
namenskih družb enak;
(e)   
za prilagoditev prouči, ali je zmožnost pokrivanja izgub zavarovalno-tehničnih
rezervacij glede na neto najboljšo oceno enaka.
Če nekatere od teh predpostavk ali vse predpostavke niso
izpolnjene, zavarovalnica izvede vsaj kvalitativno oceno tega, kako pomembno je
odstopanje od predpostavk. Če učinek odstopanja ni pomemben v primerjavi z
maržo za tveganje v celoti, se ta metoda lahko uporabi. V nasprotnem primeru
zavarovalnica formulo ustrezno prilagodi ali pa uporabi kompleksnejšo metodo.
-       
Metoda 3) Za približno določanje diskontirane vsote vsega prihodnjega
zahtevanega solventnostnega kapitala v enem koraku brez približnega določanja
zahtevanega solventnostnega kapitala za vsako prihodnje leto posebej, kot je
določeno v členu 58(b) Delegirane uredbe, med drugim z uporabo spremenjenega
trajanja zavarovalnih obveznosti kot faktorja sorazmernosti.
Pri sprejemanju odločitve o uporabi metode, ki temelji na
spremenjenem trajanju zavarovalnih obveznosti, se pozornost nameni vrednosti
spremenjenega trajanja, da se preprečijo nesmiselni rezultati marže za
tveganje.
Ta metoda upošteva vzorec zapadlosti in izteka obveznosti
brez pozavarovanja. Posledično je treba proučiti način izračuna najboljše ocene
zavarovalno-tehničnih rezervacij brez pozavarovanja. Dodatno je treba proučiti,
ali se lahko šteje, da se predpostavke o profilu tveganja zavarovalnice v
določenem obdobju niso spremenile. To vključuje, da se:
(a)   
za osnovni zahtevani solventnostni kapital prouči, ali se sestava ter
deleži tveganj in podtveganj v določenem obdobju ne bodo spremenili;
(b)   
za tveganje neplačila nasprotne stranke prouči, ali bo povprečna
boniteta pozavarovalnic in namenskih družb v prihodnjih letih ostala enaka;
(c)   
za operativno tveganje in tveganje neplačila nasprotne stranke prouči,
ali je spremenjeno trajanje enako za obveznosti brez pozavarovanja in s pozavarovanjem;
(d)   
prouči, ali bo pomembno tržno tveganje glede na neto najboljšo oceno v
prihodnjih letih ostalo enako;
(e)   
za prilagoditev prouči, ali bo zmožnost pokrivanja izgub
zavarovalno-tehničnih rezervacij glede na neto najboljšo oceno v prihodnjih
letih ostala enaka.
Zavarovalnica, ki namerava uporabiti to metodo, prouči, do
kakšne mere so te predpostavke izpolnjene. Če nekatere od teh predpostavk ali
vse predpostavke niso izpolnjene, zavarovalnica izvede vsaj kvalitativno oceno
tega, kako pomembno je odstopanje od predpostavk. Če učinek odstopanja ni
pomemben v primerjavi z maržo za tveganje v celoti, se lahko uporabi
poenostavitev.
V nasprotnem primeru zavarovalnica formulo ustrezno prilagodi
ali pa uporabi kompleksnejšo metodo.
-       
Metoda 4) Za približno določanje marže za tveganje tako, da se ga
izračuna kot odstotek najboljše ocene.
V skladu s to metodo je treba maržo za tveganje izračunati
kot odstotek najboljše ocene zavarovalno-tehničnih rezervacij brez
pozavarovanja na datum vrednotenja. Pri sprejemanju odločitev o odstotku, ki se
bo uporabljal za določeno vrsto poslovanja, zavarovalnica upošteva, da se bo ta
odstotek verjetno povečal, če se bo podaljšalo spremenjeno trajanje
zavarovalnih obveznosti ali kakšen drug ukrep v zvezi z vzorcem izteka teh
obveznosti.
Zavarovalnice ustrezno upoštevajo zelo preprosto naravo tega
postopka, uporabljajo pa le, če je bilo dokazano, da ni mogoče uporabiti
nobenega kompleksnejšega pristopa za določanje marže za tveganje iz zgornje
hierarhije.
Kadar zavarovalnice uporabljajo to metodo za izračun marže za
tveganje, obrazložijo in dokumentirajo utemeljitev za uporabljene odstotke po
posameznih vrstah poslovanja. Ta obrazložitev in utemeljitev upoštevati vse
posebne značilnosti portfeljev, ki se ocenjujejo. Zavarovalnice te metode ne
uporabljajo v primeru negativnih vrednosti najboljše ocene.
(4) Brez poseganja v
oceno sorazmernosti in določbe 58. člena Delegirane uredbe lahko
zavarovalnice pri uporabi hierarhije metod uporabijo poenostavitve, opredeljene
v Tehnični prilogi IV, ki je sestavni del in priloga tega sklepa.
78. člen
(Porazdelitev skupne marže za tveganje)
Če je točen izračun prispevka posameznih vrst poslovanja k
skupnemu zahtevanemu solventnostnemu kapitalu v času veljavnosti celotnega
portfelja prezapleten, se zavarovalnicam omogoči uporaba poenostavljenih metod
za porazdelitev skupne marže za tveganje po posameznih vrstah poslovanja, ki so
sorazmerne z naravo, obsegom in kompleksnostjo vključenih tveganj. Zagotoviti
je treba skladnost uporabljenih metod v določenem obdobju.
79. člen
(Zajemanje negotovosti)
Da se zanesljivo replicirajo prihodnji denarni tokovi,
povezani z zavarovalnimi ali pozavarovalnimi obveznostmi, zavarovalnice ob
upoštevanju negotovosti zagotovijo, da denarni tokovi iz finančnih instrumentov
ne zagotavljajo le enakega pričakovanega zneska kot denarni tokovi, povezani z
zavarovalnimi ali pozavarovalnimi obveznostmi, temveč tudi enake vzorce
variabilnosti.
80. člen
(Zanesljiva replikacija)
Zavarovalnice prihodnjih denarnih tokov, povezanih z zavarovalnimi
ali pozavarovalnimi obveznostmi, ne štejejo za zanesljivo replicirane, če:
(a)   
je ena ali več lastnosti prihodnjega denarnega toka, med drugimi njegova
pričakovana vrednost, nestanovitnost ali katera koli druga lastnost, odvisnih
od tveganj, katerih posebnih vzorcev v podjetju ni mogoče najti v instrumentih,
s katerimi se aktivno trguje na finančnih trgih;
(b)   
trenutne tržne informacije in informacije o cenah niso dostopne
javnosti, saj je ena ali več lastnosti prihodnjega denarnega toka v kakršnem
koli obsegu odvisnih od razvoja dejavnikov, ki so specifični za zavarovalnice,
kot so izdatki ali stroški pridobivanja zavarovanj, ali
(c)   
je ena ali več lastnosti prihodnjega denarnega toka odvisna od razvoja
zunanjih dejavnikov zavarovalnice, za katere se ne uporabljajo finančni
instrumenti, za katere so bile opažene zanesljive tržne vrednosti.
81. člen
(Kratkoročne motnje)
(1) Če aktiven in
pregleden trg začasno ne izpolnjuje enega ali več pogojev glede razvitosti in
likvidnosti, vendar se lahko razumno pričakuje, da bo ponovno izpolnjeval te
pogoje v naslednjih treh mesecih, zavarovalnice za namene tega sklepa uporabiti
cene, ki so bile opažene v navedenem obdobju.
(2) Zavarovalnice z
oceno zagotavljajo, da uporaba teh cen ne bo povzročila pomembne napake pri
vrednotenju zavarovalno-tehničnih rezervacij.
82. člen
(Razčlenjevanje obveznosti, ki se vrednotijo kot celota)
Če v okviru iste pogodbe obstajajo številni prihodnji denarni
tokovi, ki izpolnjujejo vse pogoje za izračun zavarovalno-tehnične rezervacije
kot celote, in drugi prihodnji denarni tokovi, ki ne izpolnjujejo nekaterih
navedenih pogojev, zavarovalnice razčlenijo obe vrsti denarnih tokov. Za prvo
vrsto denarnih tokov ni treba izvesti ločenega izračuna najboljše ocene in
marže za tveganje, medtem ko za drugo vrsto denarnih tokov izvedejo ločen
izračun. Če predlagane razčlenitve ni mogoče izvesti, zlasti če sta obe vrsti
denarnih tokov zelo medsebojno odvisni, zavarovalnice izvedejo ločene izračune
najboljše ocene in marže za tveganje za celotno pogodbo.
83. člen
(Prihodnji denarni tokovi iz premij v primerjavi s
terjatvami iz premij)
(1) Zavarovalnice
določijo prihodnje denarne tokove iz premij v okviru omejitev pogodbe na datum
vrednotenja ter v izračun obveznosti na podlagi najboljše ocene vključijo tiste
prihodnje denarne tokove iz premij, ki zapadejo po datumu vrednotenja.
(2) Zavarovalnice
premije, ki jih je treba plačati do datuma vrednotenja, v bilanci stanja do
prejetja plačila obravnavajo kot terjatve iz premij.
84. člen
(Metode za izračun prijavljenih škodnih rezervacij)
(1) Zavarovalnice ne vključijo nastalih, a ne prijavljenih
rezervacij (IBNR) in stroškov reševanja škod, ki niso neposredno vezani na
konkretni škodni zahtevek (ULAE), v izračun prijavljenih škodnih rezervacij, ki
so sestavni del škodne rezervacije, če je bil zavarovatelj obveščen o dogodkih,
na katerih temelji škodni zahtevek.
(2) Možni metodi za
ocenjevanje prijavljenih škodnih rezervacij sta:
-       
upoštevanje števila prijavljenih škodnih zahtevkov in njihovih
povprečnih stroškov;
-       
ocenjevanje vsakega primera posebej.
85. člen
(Metode za izračun rezervacij za nastale, a ne prijavljene
škodne zahtevke)
Če se uporabljajo aktuarske tehnike (npr. trikotniške tehnike
– „chain ladder“ tehnike) za oceno nastale, a ne prijavljene rezervacije, namenjajo
zavarovalnice posebno pozornost temu, ali so predpostavke, na katerih temelji
tehnika, izpolnjene oziroma ali so potrebne prilagoditve vzorcev razvoja, da
bodo ustrezno prikazovali verjeten razvoj v prihodnosti.
86. člen
(Metode za vrednotenje stroškov poravnave škodnih zahtevkov
– stroški reševanja škod, ki niso neposredno vezani na konkretni škodni
zahtevek)
Če zavarovalnice uporabijo poenostavljeno metodo za
rezervacijo za stroške poravnave škodnih zahtevkov, ki temelji na oceni
odstotka škodnih rezervacij, kot je opisano v Tehnični prilogi II, ki je
sestavni del in priloga tega sklepa, se jo upošteva le, če se za stroške lahko
razumno domneva, da so sorazmerni z rezervacijami kot celoto, kadar je ta delež
stabilen v določenem obdobju in so stroški enakomerno porazdeljeni prek obdobja
veljavnosti portfelja škodnih zahtevkov kot celote.
87. člen
(Kritje)
(1) Zavarovalnice
zagotavljajo, da premijske rezervacije na datum vrednotenja vključujejo
vrednotenje vseh priznanih obveznosti znotraj omejitev zavarovalnih ali
pozavarovalnih pogodb za vse izpostavljenosti prihodnjim škodnim dogodkom, če:
(a)   
je kritje začelo veljati pred datumom vrednotenja;
(b)   
kritje ni začelo veljati pred datumom vrednotenja, vendar je
zavarovalnica postala stranka zavarovalne ali pozavarovalne pogodbe, ki
zagotavlja kritje.
(2) Brez poseganja v
oceno sorazmernosti in določbe člena 36(2) Delegirane uredbe lahko
zavarovalnice uporabijo poenostavitev, opisano v Tehnični prilogi III, ki je
sestavni del in priloga tega sklepa.
88. člen
(Upoštevanje projekcij stroškov škodnih zahtevkov)
Zavarovalnice zagotavljajo, da ocena denarnih tokov iz
škodnih zahtevkov, vključenih v premijske rezervacije, ustrezno upošteva
pričakovan pojav in stroške prihodnjih škodnih zahtevkov, tudi verjetnost
redkih škodnih zahtevkov z velikim vplivom in latentnih škodnih zahtevkov.
89. člen
(Negotovost glede vedenja imetnikov polic)
Zavarovalnice zagotavljajo, da vrednotenje premijskih
rezervacij upošteva možnost, da bodo imetniki polic unovčili opcije za
podaljšanje ali obnovitev pogodbe oziroma preklic ali prekinitev pogodbe pred
koncem zagotovljenega obdobja kritja.
90. člen
(Negativna premijska rezervacija)
Zavarovalnice zagotavljajo, da je premijska rezervacija brez
marže za tveganje negativna, če trenutna vrednost prihodnjih denarnih prilivov
presega trenutno vrednost prihodnjih denarnih odlivov.
91. člen
(Ločevanje zavarovalnih obveznosti)
Za namene izračuna iz člena 260 Delegirane uredbe
zavarovalnice razdelijo zavarovalne obveznosti na obveznosti, ki jih je mogoče
pripisati že vplačanim premijam, in obveznosti, ki jih je mogoče pripisati
premijam v zvezi z veljavnimi posli in bodo prejete v prihodnosti.
92. člen
(Predpostavke za izračun pričakovanega dobička, vključenega
v prihodnje premije)
Za namen izračuna zavarovalno-tehničnih rezervacij, brez
marže za tveganje, pod predpostavko, da premije, povezane z obstoječimi
zavarovalnimi in pozavarovalnimi pogodbami, ki naj bi bile prejete v
prihodnosti, niso prejete, uporabijo zavarovalnice enako aktuarsko metodo kot za
izračun zavarovalno-tehničnih rezervacij brez marže za tveganje v skladu s
77. členom Direktive Solventnost II, pri čemer se spremenita spodnji
predpostavki:
-       
police je treba obravnavati, kot da še naprej veljajo, in se jih ne
obravnava, kot da se je od njih odstopilo;
-       
ne glede na pravne ali pogodbene pogoje, ki veljajo za pogodbo, izračun
ne vključuje kazni, zmanjšanj ali katere koli druge vrste prilagoditev za
teoretično aktuarsko vrednotenje zavarovalno-tehničnih rezervacij brez marže za
tveganje, izračunanih tako, kot da je polica še vedno veljavna.
Vse druge predpostavke (npr. smrtnost, zamude ali stroški)
ostanejo nespremenjene. To pomeni, da zavarovalnice uporabijo isto obdobje
projekcij, prihodnje ukrepe upravljanja in stopnje uveljavljanja možnosti imetnikov
polic, ki se uporabljajo pri izračunu najboljše ocene, ne da bi jih prilagodile
za upoštevanje, da bodoče premije ne bodo prejete. Tudi če bi vse predpostavke
o stroških ostale nespremenjene, bi lahko to imelo posreden vpliv na raven
nekaterih stroškov (npr. stroški pridobivanja ali stroški upravljanja naložb).
93. člen
(Alternativen pristop za izračun pričakovanega dobička,
vključenega v prihodnje premije)
Zavarovalnice lahko pričakovani dobiček, vključen v prihodnje
premije, opredelijo kot del sedanje vrednosti prihodnjih dobičkov v zvezi s
prihodnjimi premijami, če izid bistveno ne odstopa od vrednosti, ki bi jo
dobili z vrednotenjem, opisanim v 90. členu
tega sklepa. Ta pristop se lahko izvede z uporabo formule.
94. člen
(Obseg odstopanja za prihodnji nakup pozavarovanja)
Zavarovalnice pripoznajo prihodnje denarne tokove, povezane s
prihodnjimi nakupi pozavarovanja, ki krijejo obveznosti, ki so že bile priznane
v bilanci stanja, in sicer do te mere, da zamenjajo vse ureditve pozavarovanja,
ki bodo potekle, in če se lahko dokaže, da izpolnjujejo spodaj navedene pogoje:
(a)   
zavarovalnica ali pozavarovalnica ima pisna pravila o zamenjavi ureditve
pozavarovanja;
(b)   
zamenjava ureditve pozavarovanja ne poteka pogosteje kot vsake tri
mesece;
(c)   
zamenjava ureditve pozavarovanja ni odvisna od nobenega prihodnjega
dogodka, na katerega zavarovalnica ali pozavarovalnica ne more vplivati. Če je
zamenjava ureditve pozavarovanja odvisna od kakršnega koli prihodnjega dogodka,
na katerega zavarovalnica ali pozavarovalnica lahko vpliva, bi bilo treba
pogoje jasno dokumentirati v pisnih pravilih iz točke (a) tega odstavka;
(d)   
zamenjava ureditve pozavarovanja je uresničljiva in skladna s trenutno
poslovno prakso ali strategijo zavarovalnice. Zavarovalnica lahko preveri, da
je zamenjava uresničljiva, s primerjavo zadevne zamenjave z zamenjavami, ki jih
je zavarovalnica izvedla pred tem;
(e)   
tveganje, da ureditve pozavarovanja ni mogoče zamenjati zaradi omejitve
zmogljivosti, je nepomembno;
(f)    
izvede se ustrezna ocena prihodnje pozavarovalne premije, ki se bo
zaračunala, in upošteva tveganje, da lahko se stroški zamenjave obstoječih
ureditev pozavarovanja povečajo;
(g)   
zamenjava ureditve pozavarovanja je skladna z zahtevami, ki se
uporabljajo za prihodnje ukrepe upravljanja, iz 236. člena Delegirane
uredbe.
95. člen
(Poenostavljen izračun izterljivih zneskov iz pozavarovalnih
pogodb in namenskih družb – premijske rezervacije)
(1) Če se uporablja
poenostavljen izračun, zavarovalnice za oceno povračljivega zneska za
pozavarovanje iz zneska premijskih rezervacij s pozavarovanjem uporabijo ločen
faktor preračuna iz kosmate premije v neto za denarne odlive, potencialno pa
zavarovalnice uporabijo drug faktor preračuna iz kosmate premije v neto za
denarne prilive. Faktor preračuna iz kosmate premije v neto za denarni odliv
zavarovalnic temelji na proučitvi preteklih škodnih dogodkov ob upoštevanju
prihodnjih programov pozavarovanja, ki se bodo uporabljali. Faktor preračuna iz
kosmate premije v neto za denarni priliv temelji na relativnih kosmatih in pozavarovalnih
premijah, ki naj bi se prejele in plačale.
(2) Brez poseganja v
določbe iz prvega odstavka tega člena in oceno sorazmernosti lahko
zavarovalnice uporabijo poenostavitve, opisane v Tehnični prilogi V, ki je
priloga in sestavni del tega sklepa.
96. člen
(Poenostavljen izračun izterljivih zneskov iz pozavarovalnih
pogodb in namenskih družb – škodne rezervacije)
V zvezi s škodnimi rezervacijami za izterljive zneske iz
pozavarovalnih pogodb zavarovalnice uporabijo tehnike preračuna iz kosmate
premije v neto bodisi za vsako leto nezgode ali za vsako zavarovalno leto, ki
ni dokončno razvito, za posamezno vrsto poslovanja ali homogeno skupino
tveganj, če je to ustrezno.
97. člen
(Poenostavljen izračun prilagoditve za neplačilo nasprotne
stranke)
Zavarovalnice, ki predlagajo uporabo poenostavljenega
izračuna prilagoditve za neplačilo nasprotne stranke iz 61. člena
Delegirane uredbe, ki temelji na predpostavki, da je verjetnost neplačila
nasprotne stranke nespremenljiva v določenem obdobju, premislijo, ali je ta
predpostavka uresničljiva, pri tem pa upoštevajo stopnjo kreditne kvalitete
nasprotne stranke in spremenjeno trajanje izterljivih zneskov iz pozavarovalnih
pogodb in namenskih družb.
98. člen
(Obdobje projekcij)
Pri ocenjevanju, ali sta obdobje projekcij in časovni načrt
denarnih tokov za imetnike polic med letom sorazmerna, zavarovalnice upoštevajo
vsaj:
(a)   
stopnjo homogenosti denarnih tokov;
(b)   
raven negotovosti, tj. obseg, do katerega se lahko ocenijo prihodnji
denarni tokovi;
(c)   
naravo denarnih tokov.
7. VALIDACIJA
99. člen
(Sorazmernost validacije zavarovalno-tehničnih rezervacij)
Aktuarska funkcija zavarovalnice zagotovi, da je proces
validacije sorazmeren, ob upoštevanju pomembnosti učinka predpostavk,
približkov in metodologij, tako ločeno kot v kombinaciji, na vrednost
zavarovalno-tehničnih rezervacij.
100. člen
(Izbor pristopov in procesov validacije)
Zavarovalnice zagotavljajo, da aktuarska funkcija upošteva
najustreznejše pristope in procese validacije glede na značilnosti obveznosti
in predvideno uporabo le teh.
101. člen
(Kvalitativni in kvantitativni pristopi)
Aktuarska funkcija zavarovalnice zagotovi, da proces
validacije zajema tako kvantitativne kot kvalitativne vidike ter ni le
primerjava ocen z rezultati. Prav tako vključuje kvalitativne vidike, kot so
ocena nadzornih postopkov, dokumentacija, interpretacija in obveščanje o
rezultatih.
102. člen
(Redni in dinamični proces validacije)
Zavarovalnice zagotavljajo, da aktuarska funkcija redno
izvaja dinamični proces, pri katerem redno izboljšuje pristope validacije tako,
da vključi pridobljene izkušnje iz izvajanja predhodnih validacij ter se odzove
na spreminjajoči se trg in pogoje poslovanja.
103. člen
(Primerjava z izkušnjami – odstopanja)
(1) Zavarovalnice
zagotavljajo, da aktuarska funkcija:
a)    
ugotovi skupno odstopanje med pričakovanimi in dejanskimi škodnimi
zahtevki;
b)    
razdeli skupno odstopanje na glavne vire in analizira razloge za
odstopanje;
c)    
če se zdi, da odstopanje ni le začasno, pripravi priporočila o
spremembah uporabljenega modela ali predpostavk.
(2) Zavarovalnice
zagotavljajo, da se relevantni tržni podatki in trendi štejejo za del
primerjave z izkušnjami.
104. člen
(Primerjava s trgom za pogodbe z opcijami in jamstvi)
Zavarovalnice preučijo, ali obstaja vrsta tržnih
instrumentov, ki so na voljo za približno replikacijo pogodb z vgrajenimi
opcijami in jamstvi. Če so na voljo, je treba primerjati ceno takih portfeljev
z vrednostjo zavarovalno-tehničnih rezervacij, izračunano kot vsota najboljše
ocene (izračunana z uporabo projekcij o denarnem toku) in marže za tveganje.
8. RAČUNOVODSKA MATEMATIČNA REZERVACIJA
105. člen
(Računovodska matematična rezervacija)
Računovodske matematične rezervacije so matematične
rezervacije, ki jih zavarovalnice oblikujejo v skladu z veljavnimi
računovodskim standardi, oziroma so jih oblikovale v skladu z računovodskimi
standardi pred 1. 1. 2023.
106. člen
(Načela izračuna)
(1) Vrednotenje
računovodske matematične rezervacije se izvaja po aktuarskih načelih, ki
temeljijo na razumnih pričakovanjih zavarovalcev in obveznostih zavarovalnice.
Računovodske matematične rezervacije se izračuna na osnovi predpostavk, ki so
bile ob sklenitvi zavarovanj dovolj previdne in konzervativne, da zaradi
negotovosti ni obstajalo pomembno predvidljivo tveganje, da bodoče obveznosti do
zavarovancev/zavarovalcev ne bi bile poplačane ob zapadlosti.
(2) Vrednotenje
računovodske matematične rezervacije upošteva vse bodoče obveznosti
zavarovatelja, nastale v prihodnosti, ki so določene s splošnimi in posebnimi
pogoji za vsako posamezno pogodbo posebej na osnovi prospektivne računske
metode, upoštevajoč premije, ki bodo še plačane.
(3) Ne glede na
določilo prejšnjega odstavka tega člena lahko zavarovalnica uporabi
retrospektivno računsko metodo za izračun računovodskih matematičnih
rezervacij, kadar zaradi narave zavarovalne pogodbe prospektivne računske
metode ni mogoče uporabiti, ali kjer je mogoče dokazati, da vrednost
izračunanih računovodskih matematičnih rezervacij ni manjša od računovodskih
matematičnih rezervacij, izračunanih z uporabo prospektivne računske metode.
(4) Uporaba ustreznih
približkov je dovoljena samo, kadar je gotovo, da bo izračunana računovodska
matematična rezervacija, dobljena z njihovo uporabo, vsaj tako visoka, kot bi
bila, če bi uporabljali izračun po posameznih zavarovalnih pogodbah.
(5) Kadar ima
zavarovalec/zavarovanec z zavarovalno pogodbo določeno pravico do izplačila
odkupne vrednosti, morajo biti računovodske matematične rezervacije v vsakem
trenutku oblikovane vsaj v višini odkupne vrednosti zavarovanja.
(6) V izračunu višine
računovodskih matematičnih rezervacij se ne sme samovoljno spreminjati načina
izračuna, hkrati pa mora biti na primeren način omogočeno nedvoumno
ugotavljanje višine dobička, ki je nastala s trajanjem pogodbe.
(7) Dolgoročna
upravičenja zavarovalcev/zavarovancev do udeležbe na dobičku se ugotavljajo
glede na višino premije in višino naložb, ki krijejo ta upravičenja,
upoštevajoč dosedanjo prakso zavarovalnice glede časa in načina delitve dobička
ali drugih ugodnosti, ki jih zavarovalnica po pogodbi nudi
zavarovalcem/zavarovancem.
(8) Vrednost
računovodskih matematičnih rezervacij določi v skladu z določili 105. do 112. člena tega sklepa tako, da med drugim
upošteva:
1.     
vsa zajamčena izplačila, do katerih je zavarovalec/zavarovanec
upravičen, vključno z zajamčeno odkupno vrednostjo;
2.     
vse bonuse oziroma dobičke, do katerih je zavarovalec/zavarovanec
upravičen, bodisi samostojno bodisi skupaj z drugimi zavarovalci/zavarovanci,
ne glede na to, v kakšni obliki so izraženi;
3.     
vsa upravičenja, med katerimi lahko zavarovalec/zavarovanec izbira na
podlagi zavarovalne pogodbe;
4.     
stroške, vključno s provizijo za sklepanje pogodb.
107. člen
(Vrednotenje bodočih premij)
(1) V izračunu
računovodskih matematičnih rezervacij ne sme biti v nobenem letu upoštevana
vrednost bodoče premije večja, kot je dejanska višina obračunane premije.
(i)    
Premija se v obdobju trajanja pogodbe spreminja po enotni
stopnji.
V izračunu upoštevana vrednost bodoče premije ne sme biti
večja, kot je premija (v nadaljevanju: enotna premija), ki bi bila ob sklenitvi
pogodbe zadostna za pokritje obveznosti iz te pogodbe, ne upoštevajoč stroškov
in morebitnih dodatkov iz naslova dobička. Pri izračunu enotne premije
upoštevamo isti čas plačevanja premij, obrestno mero, tablice smrtnosti,
tablice obolevnosti, incidence, stopnje invalidnosti in morebitne druge
tablice, ki so uporabljene v izračunu obveznosti zavarovatelja po tej pogodbi.
(ii)   
Premija se v obdobju trajanja pogodbe spreminja, vendar ne po
enotni stopnji.
V izračunu upoštevana vrednost premije ne sme biti večja od
premije, ki jo določi po postopku, opisanem v točki (i) tega odstavka, ustrezno
modificiranem tako, da upošteva nihanja v višini premije, ki jo zavarovalec
plača v posameznem letu.
(2) V primeru, če med
trajanjem pogodbe z aneksom k zavarovalni pogodbi zavarovalec/zavarovanec
izkoristi možnost izbire, ki je opredeljena v splošnih pogojih, se v skladu s
prvim odstavkom tega člena predpostavi, da so bile te spremembe pravilno
ovrednotene že v trenutku izdaje police.
(3) Za pogodbe, kjer:
-       
koristi zavarovalca rastejo s plačilom posamezne premije ali
-       
vrednost premije ni znana do trenutka plačila premije,
bodoče premije ni
nujno upoštevati toliko časa, dokler je rezervacija, ki krije nevarnost
povečanja obveznosti zavarovalnice zaradi plačila bodočih premij, večja od
zneska vplačanih premij.
(4) Alternativne metode vrednotenja, različne od metod,
ki so določene v prvem, drugem in tretjem odstavku tega člena, so dopustne, če
je z uporabo alternativne metode zagotovljeno, da bodo matematične rezervacije
pogodbe večje, kot bi bile z uporabo metod, opisanih v prejšnjih odstavkih tega
člena.
108. člen
(Stroški pridobivanja zavarovanj)
(1) Stroški
pridobivanja zavarovanj se pri vrednotenju računovodskih matematičnih
rezervacij upoštevajo z dodatkom k neto premiji. Višina dodatka k neto premiji
iz naslova stroškov pridobivanja zavarovanja je omejena navzgor, tako da ne
presega manjše od naslednjih dveh vrednosti:
-       
3,5 % pogodbene zavarovalne vsote življenjskega zavarovanja, enakomerno
razdeljene na vse bodoče premije, ki bodo plačane v pogodbenem obdobju trajanja
zavarovanja, ter
-       
dejanskih, v premijo vračunanih stroškov pridobivanja zavarovanj (brez
davka), enakomerno razdeljenih na vse bodoče premije, ki bodo plačane v
pogodbenem obdobju trajanja zavarovanja.
(2) Povečanje,
dovoljeno v prvem odstavku tega člena, ne sme nikoli preseči dejansko
obračunane premije zavarovanja.
(3) Izrazi, ki so
uporabljeni v tem členu, pomenijo:
-       
»neto premija« je premija, ki zadošča za kritje obveznosti zavarovalnice
iz naslova zavarovalne pogodbe,
-       
»pogodbena zavarovalna vsota življenjskega zavarovanja« za posamezna
življenjska zavarovanja je:
a)   
za doživljenjsko zavarovanje nevarnosti smrti – zavarovalna vsota;
b)   
za police, kjer se zavarovalna vsota izplača ob doživetju, vključno mešana
življenjska zavarovanja – zavarovalna vsota ob doživetju;
c)   
za časovno omejeno zavarovanje nevarnosti smrti je ustrezna zavarovalna
vsota definirana kot zavarovalna vsota na dan vrednotenja;
d)   
za odložena rentna zavarovanja – kapitalizirana vrednost anuitet ob
začetku izplačil (ali v primeru denarne opcije – izplačilo v denarju, če je
večje);
e)   
za zavarovanja z določenim rokom izplačila (term fix; 23. točka drugega
odstavka 7. člena ZZavar-1) – vsota,
izplačana na koncu pogodbenega roka;
f)    
za zavarovanja, kjer zavarovanci/zavarovalci prevzemajo naložbeno
tveganje (naložbeno tveganje; 21. točka drugega odstavka 7. člena ZZavar-1), kljub točkam a) do d), manjša
od:
-       
zneska, ki ga bo zavarovalnica izplačala v primeru smrti in
-       
skupne vrednosti enot, ki pripadajo posamezni pogodbi, in skupnega
zneska preostalih premij.
109. člen
(Obrestna mera)
Obrestna mera, ki se upošteva v izračunu sedanje vrednosti
bodočih izplačil in vplačil za potrebe vrednotenja računovodskih matematičnih
rezervacij, ne sme presegati tehnične obrestne mere, uporabljene pri izračunu
zavarovalne premije, oziroma vrednosti, določene s previdno ugotovitvijo
donosnosti naložb, ki krijejo te obveznosti, in donosnosti, ki jo pričakujemo
od bodočih naložb.
110. člen
(Tablice smrtnosti in ostale tablice)
Računovodske matematične rezervacije morajo biti določene na
osnovi previdno izbranih tablic smrtnosti in ostalih tablic.
111. člen
(Stroški)
(1) V izračunu
računovodskih matematičnih rezervacij se upošteva stroške, povezane z
izplačevanjem obveznosti iz naslova zavarovalne pogodbe, pri čemer morajo
stroški, upoštevani na nivoju vsake posamezne police, kriti vse obveznosti po
tej polici.
(2) V izračunu,
omenjenem v prvem odstavku tega člena, se upošteva dejanske stroški
zavarovalnice, povezan s poravnavanjem obveznosti iz naslova dolgoročnih
zavarovalnih pogodb v preteklem letu, kot tudi vpliv inflacije na bodoče
stroške, porast cen in zaslužkov, vendar ne nižji, kot so bili predpostavljeni
ob izračunu zavarovalnih premij.
112. člen
(Upravičenja, med katerimi lahko zavarovanec izbira na
podlagi zavarovalne pogodbe)
Računovodske matematične rezervacije morajo vključevati tudi
možen porast obveznosti zavarovalnice zaradi odločitve
zavarovalcev/zavarovancev, da izkoristijo dopustne spremembe v okviru zavarovalne
pogodbe.
113. člen
(Negativne obveznosti)
Izračunane negativne računovodske matematične rezervacije
zavarovalnica postavi na vrednost nič.
114. člen
(Samovoljne spremembe načina izračunavanja računovodskih
matematičnih rezervacij)
Samovoljno spreminjanje načina izračunavanja računovodskih
matematičnih rezervacij ni dovoljeno, če bi se s tem zmanjšala izkazana
obveznost zavarovalnice.
9. MATEMATIČNA REZERVA POGODBE IN MATEMATIČNE
REZERVACIJE ZA PRIPIS DOBIČKA NA PODLAGI PREMIJSKIH PREDPOSTAVK
115. člen
(Premijska matematična rezervacija)
(1) Matematično
rezervacijo za pripis dobička na podlagi premijskih predpostavk (v nadaljnjem
besedilu: premijska matematična rezervacija) zavarovalnica določi za vsako
pogodbo posebej.
(2) Vrednost premijske
matematične rezervacije zavarovalnica določi z uporabo aktuarskih metod.
(3) Predpostavke,
upoštevane v izračunu premijske matematične rezervacije (na primer, tablice
smrtnosti in ostale tablice, obrestna mera stroški) za vsako posamezno polico,
so enake predpostavkam, ki so bile upoštevane v premijskem izračunu oziroma v
izračunu višine premije za prevzeta tveganja po tej polici. V izračunu
premijske matematične rezervacije zavarovalnica upošteva enaka upravičenja in
obveznosti, kot so upoštevana v premijskem izračunu.
(4) Vrednost premije je
v izračunu premijske matematične rezervacije po polici enaka premiji po tej
polici. V primeru, ko so stroški pridobivanja zavarovanj večji od 3,5 %
zavarovalne vsote, se pri vrednotenju dolgoročnih obveznosti strošek
pridobivanja zavarovanj upošteva kot dodatek k neto premiji. Višina dodatka k
neto premiji iz naslova stroškov pridobivanja zavarovanja je omejena navzgor
tako, kot to določa prvi odstavek 108. člena tega sklepa.
(5) Način izračuna
premijske matematične rezervacije se za posamezno polico ne sme spremeniti.
Zavarovalnice lahko spremenijo način zaokroževanja, ali poenostavijo formulo,
če je razlika v izračunu nematerialna in če se odkupne vrednosti zaradi te
spremembe ne znižajo.
(6) Zavarovalnica v
izračunu premijske matematične rezervacije za posamezno polico upošteva že
pripisane dobičke tej polici.
116. člen
(Matematična rezerva iz pogodbe)
(1) Višina matematične
rezerve iz pogodbe, ki jo v 973., 974. in 976. členu
določa OZ, ne sme biti manjša od premijske matematične rezervacije, določene v
115. členu tega sklepa.
(2) Višina matematične
rezerve iz pogodbe je podlaga, ki določa minimalne odkupne vrednosti pogodbe
oziroma minimalne kapitalizirane vrednosti pogodbe iz 7. točke prvega odstavka
521. člena ZZavar-1.
10. PREHODNE DOLOČBE
117. člen
(Pripis dobička zavarovalcem/zavarovancem)
(1) V primeru
zavarovalnih pogodb, sklenjenih pred 1. januarjem
2023, kjer so zavarovalci/zavarovanci upravičeni do dela dobička zavarovalnice,
pri čemer so se pri izračunu dobička uporabljajo bodisi zavarovalno-tehnični
rezultat, zavarovalno tehnične rezervacije, ali matematične rezervacije, lahko
zavarovalnica za izračun upravičenja do dela dobička zavarovalnice uporabi enak
način izračuna, kot pred 1. januarjem 2023.
(2) Za namen finančnega
poročanja obravnavajo v skladu z mednarodnimi standardi računovodskega
poročanja.
(3) V primeru, ko
zavarovalno-tehnične podlage določajo parametre za izračun višine matematične
rezervacije za potrebe pripisa dobička, lahko zavarovalnica ne glede na določbe
tega sklepa o načinu izračuna premijske matematične rezervacije oziroma
izračuna računovodske matematične rezervacije upošteva parametre, ki jih
določajo zavarovalno-tehnične podlage.
118. člen
(Odkupna vrednost oziroma minimalna kapitalizirana vrednost
pogodbe)
Določba 116. člena tega
sklepa se ne uporablja za pogodbe, sklenjene pred 1. 1.
2023.
11. KONČNE DOLOČBE
119. člen
(Prenehanje veljavnosti sklepa)
Z dnem začetka uporabe tega sklepa preneha veljati Sklep o
podrobnejših navodilih za vrednotenje zavarovalno-tehničnih rezervacij (Uradni
list RS, št. 4/16 in 67/22).
120. člen
(Uveljavitev)
Ta sklep začne veljati petnajsti dan
po objavi v Uradnem listu Republike Slovenije, uporabljati pa se začne
31. decembra 2023.
Št. 00701-1/2023-7
Ljubljana, dne 18. aprila 2023
EVA 2023-1611-0030
Predsednik strokovnega sveta
Agencije za zavarovalni nadzor
mag. Gorazd Čibej

Priloga
I – Poenostavitev za opredelitev režijskih stroškov
Priloga
II – Poenostavitev za stroške poravnave škodnih zahtevkov
Priloga
III – Poenostavitev za premijske rezervacije
Priloga
IV – Hierarhija poenostavitev za maržo za tveganje
Priloga
V – Poenostavljen izračun izterljivih zneskov iz pozavarovalnih pogodb in
namenskih družb
Priloga
VI – Poenostavljen izračun marže za tveganje med letom