1. člen
(vsebina pravilnika)
S tem pravilnikom se za namene izvajanja
31.a člena Zakona o davčnem postopku (Uradni list RS, št. 13/11 – uradno
prečiščeno besedilo, 32/12, 94/12, 101/13 – ZDavNepr, 111/13, 22/14 – odl. US,
25/14 – ZFU, 40/14 – ZIN-B in 90/14; v nadaljnjem besedilu: zakon) določajo
vsebina, oblika in način potrjevanja vezane knjige računov za izdajanje računov
pri gotovinskem poslovanju brez uporabe računalniškega programa oziroma elektronske
naprave, ki je v skladu z 38. členom zakona.
2. člen
(pomen izrazov)
Posamezni izrazi, uporabljeni v tem
pravilniku, pomenijo naslednje:
-       
»računi pri gotovinskem poslovanju« so računi, izdani za prodajo blaga
in storitev, ki so delno ali v celoti plačani z gotovino;
-       
»plačilo z gotovino« pomeni plačilo z bankovci in kovanci, ki so v
obtoku kot plačilno sredstvo, druge načine plačila, ki niso neposredna nakazila
na transakcijski račun, odprt pri ponudniku plačilnih storitev, plačila s
plačilno ali kreditno kartico, čekom ter druge podobne načine plačila.
3. člen
(oblika in format vezane knjige računov)
(1) Vezana knjiga računov je
sestavljena iz platnic in knjižnega bloka v velikosti 210 x 148 mm (format A5)
in vsebuje 3 x 50 samokopirnih listov oziroma 50 setov obrazcev računov.
(2) Prva dva lista v setu sta na levem
robu perforirana, tretji je brez perforacije. Tretji list v setu po izdaji
računa ostane vezan v knjigi.
(3) Obrazec računa v vezani knjigi
računov je velikosti 210 x 148 mm. Obrazec računa je Priloga tega pravilnika in
njegov sestavni del.
(4) Ne glede na prvi odstavek tega
člena knjižni blok lahko poleg obrazcev računov v spodnjem ločenem delu vsebuje
tudi druge podatke. Vezana knjiga računov, ki vsebuje tudi druge podatke, je
lahko v velikosti največ 210 x 297 mm (format A4) in mora v zvezi z
obrazci računov izpolnjevati zahteve iz tega pravilnika.
4. člen
(vsebina obrazcev računov v vezani knjigi
računov)
(1) Vezana knjiga računov ima svojo
serijsko številko. Serijska številka vezane knjige računov je odtisnjena v spodnjem
desnem kotu na vsakem listu v knjižnem bloku.
(2) Serijska številka vezane knjige
računov je sestavljena iz identifikacijske oznake izdajatelja in zaporedne
številke vezane knjige računov. Identifikacijska oznaka izdajatelja in
zaporedna številka knjige računov sta med seboj ločeni z vezajem.
(3) Serijska številka vezane knjige
računov se ne sme ponoviti.
(4) Identifikacijska oznaka
izdajatelja je sestavljena iz niza štirih znakov. Posamezni znak v nizu je
lahko številka ali črka.
(5) Zaporedna številka vezane knjige
računov je sedemmestna številka in pomeni zaporedno številko posamezne izdane
vezane knjige računov.
(6) Na vsakem listu v knjižnem bloku
je v levem spodnjem kotu odtisnjena zaporedna številka posameznega obrazca
računa (posameznega seta obrazca računa), in sicer od 01 do 50. Izvirnik in dve
kopiji obrazca imajo enako zaporedno številko.
(7) V spodnjem delu obrazcev so lahko
odtisnjeni podatki o izdajatelju vezane knjige računov. Podatki morajo biti
navedeni tako, da je serijska številka vezane knjige računov jasno razvidna.
(8) Obrazec računa v vezani knjigi
računov vsebuje prazno polje v zgornjem desnem kotu in prazno polje za vpis
drugih podatkov v spodnjem delu obrazca za vpis podatkov, ki niso obvezni
podatki na računu v skladu s predpisi, ki urejajo davek na dodano vrednost.
5. člen
(vsebina platnic vezane knjige računov)
(1) Na platnicah vezane knjige računov
je odtisnjeno besedilo »Vezana knjiga računov«.
(2) Na platnicah vezane knjige računov
je odtisnjeno tudi naslednje besedilo s prostorom za vpis podatkov:
-       
»Blok št.:___________«;
-       
»Leto: __________«;
-       
»Od ______________ do _______________«.
(3) Na platnicah so lahko odtisnjeni
tudi podatki o izdajatelju vezane knjige računov, serijska številka vezane
knjige računov in drugi podatki, ki jih vsebuje vezana knjiga računov v skladu
s četrtim odstavkom 3. člena tega pravilnika.
6. člen
(kakovost papirja za obrazce računov)
Obrazci računov v vezani knjigi računov so
odtisnjeni na samokopirni papir, ki tehta najmanj 45 gramov na kvadratni meter.
Trdnost papirja mora biti takšna, da se ta ob običajni uporabi ne strga ali
zmečka.
7. člen
(tisk)
(1) Obrazci računov v vezani knjigi
računov so tiskani v enobarvnem tisku. Prvi list v setu (izvirnik) je v barvi
3135 U po barvni lestvici Pantone, drugi in tretji list v setu (kopije) sta v
barvi 437 U po barvni lestvici Pantone.
(2) Na vseh obrazcih je uporabljena
neserifna tipografija črk.
8. člen
(potrjevanje vezane knjige računov)
(1) Zavezanec za davek mora pred prvo
izdajo računa iz vezane knjige računov to potrditi pri Finančni upravi Republike
Slovenije.
(2) Zavezanci za davek, za katere je
predpisano vlaganje davčnih obračunov, napovedi in drugih vlog oziroma obrazcev
elektronsko preko portala eDavki, morajo vezano knjigo računov potrditi
elektronsko preko portala eDavki z vpisom serijske številke vezane knjige
računov.
(3) Ostali zavezanci za davek vezano
knjigo računov predložijo v potrditev osebno na finančnem uradu ali elektronsko
preko portala eDavki.
9. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.
Št. 007-940/2014/29
Ljubljana, dne 8. januarja 2015
EVA 2014-1611-0115
Dr. Dušan Mramor l.r.
minister
za finance

Priloga: Vsebina,
oblika in način potrjevanja vezane knjige računov