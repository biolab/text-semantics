1. člen
Ta sklep določa podrobnejša pravila glede postopka in pogojev
za uveljavljanje pravice do nadomestila za mirovanje zaradi uresničevanja
omejitev, ki jih za določene kategorije zaposlenih po prenehanju delovnega
razmerja v Banki Slovenije določa Kodeks Banke Slovenije (v nadaljevanju:
Kodeks).
2. člen
Zaposleni, ki mu je prenehalo delovno razmerje v Banki
Slovenije (v nadaljevanju: nekdanji zaposleni), lahko pod pogoji iz tega sklepa
uveljavlja pravico do nadomestila iz naslova mirovanja zaradi uresničevanja
omejitev na podlagi Kodeksa v zvezi z novo zaposlitvijo.
3. člen
Banka Slovenije in nekdanji zaposleni skleneta dogovor o
mirovanju v katerem opredelita obdobje mirovanja skladno s Kodeksom ter
izplačilo mesečnega nadomestila v zvezi z mirovanjem skladno s tem sklepom.
4. člen
Nekdanji zaposleni je v času obdobja mirovanja upravičen do
mesečnega nadomestila, ki se določi v deležu od povprečne plače v zadnjih 6
mesecih, ki jo je nekdanji zaposleni prejel v času zaposlitve v Banki
Slovenije, in sicer:
a.     
zaposleni, ki je neprekinjeno v skupnem trajanju vsaj 6 mesecev
opravljal funkcijo člana Sveta Banke Slovenije, je upravičen do mesečnega
nadomestila v višini:
- 
100 % njegove povprečne plače v obdobju od prenehanja funkcije do 6
mesecev po prenehanju funkcije in
- 
50 % njegove povprečne plače v obdobju od 6 mesecev do 12 mesecev po
prenehanju funkcije;
b.     
zaposleni, ki je neprekinjeno v skupnem trajanju vsaj 6 mesecev
opravljal funkcijo direktorja in namestnika direktorja, za katerega velja
mirovanje, je upravičen do mesečnega nadomestila v višini:
- 
100 % njegove povprečne plače v obdobju od prenehanja funkcije do 3
mesecev po prenehanju funkcije in
- 
50 % njegove povprečne plače v obdobju od 3 mesecev do 6 mesecev po
prenehanju funkcije;
c.     
zaposleni, ki je neprekinjeno v skupnem trajanju vsaj 6 mesecev
opravljal naloge, ki obsegajo vodenje in koordinacijo stalnih strokovnih
skupin, in zanj velja mirovanje, je upravičen do mesečnega nadomestila v
višini:
- 
70 % njegove povprečne plače v obdobju od prenehanja opravljanja dela do
6 mesecev po prenehanju opravljanja dela;
d.     
drugi zaposleni, za katerega velja mirovanje v zvezi z opravljanjem
nalog v Banki Slovenije, je upravičen do mesečnega nadomestila v višini:
- 
20 % njegove povprečne plače v obdobje od prenehanja opravljanja nalog
do 3 mesecev po prenehanju funkcije.
Zaposleni je upravičen do nadomestila za mirovanje od dneva,
ko vloži zahtevo za nadomestilo in do izteka obdobja mirovanja, ki velja za
zaposlenega na podlagi dogovora o mirovanju.
5. člen
Če se nekdanji zaposleni v času prejemanja nadomestila
zaposli ali začne opravljati pridobitno dejavnost ali drugo delo na podlagi
pogodbe o delu, avtorske pogodbe ali druge podobne pogodbe oziroma kot
podjetnik posameznik, ter to delo ni v nasprotju z omejitvami iz naslova
mirovanja, se znesek mesečnega nadomestila za mirovanje (ob naslednjem
izplačilu nadomestila) zniža do višine, ki skupaj z vsoto prejetih izplačil v
tem mesecu (po plačilu davkov in obveznih prispevkov) dosega povprečno mesečno
plačo nekdanjega zaposlenega v zadnjih 6 mesecih v Banki Slovenije, pri čemer
znesek nadomestila v nobenem primeru ne presega zneska do katerega je upravičen
zaposleni na podlagi 4. člena tega sklepa.
Ne glede na prejšnji odstavek, se izplačila, ki jih zaposleni
prejme v zvezi z delom ali dejavnostjo, ki jo je opravljal pred zaposlitvijo
ali v času zaposlitve v Banki Slovenije skladno s Kodeksom, ter so nekdanjemu
zaposlenemu izplačana po prenehanju zaposlitve, ne upoštevajo kot odbitki od
nadomestila za mirovanje po tem sklepu.
6. člen
Za uveljavljanje pravice do nadomestila po tem sklepu mora
nekdanji zaposleni (kadarkoli v času trajanja mirovanja) pooblaščencu za
skladnost poslovanja v Banki Slovenije predložiti zahtevo za uveljavljanje
pravice do nadomestila za mirovanje ter dokazila, da ni v delovnem razmerju in
ne opravlja pridobitne dejavnosti ali drugega dela, oziroma predložiti dokazila
o prejemkih iz tega naslova.
Nadomestilo za mirovanje se
nekdanjemu zaposlenemu izplača za pretekli mesec, z upoštevanjem prejemkov, ki
jih je nekdanji zaposleni prejel v istem mesecu.
7. člen
Nekdanji zaposleni je v času prejemanja nadomestila po tem
sklepu dolžan obvestiti pooblaščenca za skladnost o vseh izplačilih iz naslova
opravljanja dela ali pridobitne dejavnosti najkasneje do 5 delovnega dne v
mesecu za pretekli mesec.
8. člen
Nekdanji zaposleni v času trajanja mirovanja ne sme sklepati
dogovorov za odloženo plačilo in drugih dogovorov, ki bi bili v nasprotju z
namenom tega sklepa.
9. člen
Nekdanjemu zaposlenemu, ki ravna v nasprotju s 7. ali 8.
členom tega sklepa, preneha pravica do nadomestila in mora Banki Slovenije
vrniti zneske nadomestila, ki so bili prejeti neupravičeno.
10. člen
Ta sklep stopi v veljavo 15. 10. 2019.
Ljubljana, dne 1. oktobra 2019
Boštjan Vasle
predsednik
Sveta Banke Slovenije