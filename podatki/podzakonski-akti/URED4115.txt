1. člen
(vsebina)
Ta uredba določa način sofinanciranja zavarovalnih premij za
zavarovanje posevkov in plodov (v nadaljnjem besedilu: kmetijskih kultur) pred
nevarnostmi toče, požara in udara strele v letu 2006 z namenom zmanjševanja
tveganja v kmetijski proizvodnji s povečanjem obsega zavarovanja.
2. člen
(upravičenci)
(1) Upravičenci do sofinanciranja zavarovalne premije za
zavarovanje kmetijskih kultur so osebe, ki sklenejo zavarovalno pogodbo, so
nosilci kmetijskega gospodarstva, ki so vpisani v register kmetijskih
gospodarstev in se uvrščajo med majhna in srednje velika podjetja, kot je
opredeljeno v prilogi I Uredbe Komisije (ES) 70/2001 z dne 12. januarja 2001 o uporabi
členov 87 in 88 Pogodbe Evropske skupnosti pri pomoči za majhna in srednje
velika podjetja (UL L št. 10 z dne 13. 1. 2001, str. 33, z vsemi spremembami; v
nadaljnjem besedilu: Uredba 70/2001/ES). Tem upravičencem bo podpora dodeljena
v skladu z določili Uredbe Komisije (ES) 1/ 2004 z dne 23. decembra 2003 o
uporabi členov 87 in 88 Pogodbe o ustanovitvi ES za državno pomoč malim in
srednje velikim podjetjem, ki se ukvarjajo s proizvodnjo, predelavo in trženjem
kmetijskih proizvodov (UL L št. 1 z dne 3. 1. 2004, str. 1, z vsemi
spremembami).
(2) Upravičenci, ki se uvrščajo med velika podjetja, kot je
opredeljeno v prilogi I Uredbe 70/2001, bodo upravičeni do sofinanciranja
zavarovalne premije po tej uredbi ko bo Evropska komisija sprejela odločbo na
podlagi tretjega odstavka 4. člena oziroma tretjega odstavka 7. člena Uredbe
Sveta (ES) 659/1999 z dne 22. marca 1999 o določitvi podrobnih pravil za
uporabo člena 93 Pogodbe ES (UL L št. 83 z dne 27. 3. 1999, str.1, z vsemi
spremembami).
(3) Ne glede na prvi in drugi odstavek tega člena do pomoči
niso upravičene gospodarske družbe, ki prejemajo državno pomoč za reševanje in
prestrukturiranje podjetij v težavah. Gospodarske družbe ob podpisu zavarovalne
pogodbe zavarovalnici predložijo izjavo, da ne prejemajo pomoči za reševanje in
prestrukturiranje podjetij v težavah.
3. člen
(sredstva)
Sredstva za sofinanciranje zavarovalne premije za zavarovanje
kmetijskih kultur se zagotavljajo iz sredstev proračuna Republike Slovenije,
proračunska postavka 4106-Zavarovanje kmetijske pridelave za leto 2006 do
višine 500 milijonov tolarjev.
4. člen
(sofinanciranje zavarovalne premije)
(1) Sofinancira se zavarovalno premijo za zavarovanje kmetijskih
kultur pred nevarnostjo toče, požara in udara strele. Seznam teh kmetijskih
kultur je naveden v prilogi 1, ki je sestavni del te uredbe.
(2) Višina sofinanciranja zavarovalne premije, vključno s 6,5
odstotnim davkom od prometa zavarovalnih poslov, znaša 30 odstotkov obračunane
zavarovalne premije.
(3) Če zavarovalno premijo sofinancira tudi občina, višina premije
po tej uredbi, znaša največ razliko do 50 odstotkov obračunane zavarovalne
premije z davkom od prometa zavarovalnih poslov.
(4) Sofinancirajo se zavarovalne premije, ki niso obračunane po
višjih premijskih stopnjah, od navedenih v prilogi 2, ki je sestavni del te
uredbe.
5. člen
(izvajalci zavarovanj)
(1) Izvajalci zavarovanj po tej uredbi so zavarovalnice, ki
lahko v skladu s prvim odstavkom 3. člena Zakona o zavarovalništvu (Uradni list
RS, št. 102/04 – uradno prečiščeno besedilo, 76/05 in 8/06 – avtentična
razlaga; v nadaljnjem besedilu: ZZavar) opravljajo zavarovalne posle in so
pridobile dovoljenje za opravljanje zavarovalnih poslov v zavarovalni vrsti
zavarovanje požara in elementarnih nesreč, v skladu z 8. točko drugega odstavka
2. člena ZZavar oziroma dovoljenje za opravljanje zavarovalnih poslov v
zavarovalni vrsti drugo škodno zavarovanje, v skladu z 9. točko drugega odstavka
2. člena ZZavar. Agencija Republike Slovenije za kmetijske trge in razvoj
podeželja (v nadaljnjem besedilu: agencija) z zavarovalnicami sklene pogodbe, s
katerimi podrobneje opredeli posamezne naloge zavarovalnice, časovne roke za
izvedbo le-teh ter način izvedbe plačil.
(2) V imenu upravičencev sofinanciran del premije
uveljavljajo zavarovalnice.
(3) Zavarovalnice vlagajo zahtevke za plačilo sofinanciranega
dela zavarovalne premije za kmetijske kulture (v nadaljnjem besedilu: zahtevki)
od 1. julija 2006 do 30. Septembra 2006.
(4) Zavarovalnice vsako poslovno leto poročajo agenciji o
zavarovalno tehničnem izidu kmetijskih zavarovanj (v nadaljnjem besedilu:
poročilo). Agencija poročilo posreduje ministrstvu, pristojnemu za finance.
6. člen
(trajanje zavarovanj)
Zavarovalnice in upravičenci sklepajo zavarovanje za eno
rastno dobo kmetijskih kultur.
7. člen
(uveljavljanje zahtevkov)
Zavarovalnice vložijo zahtevke na agencijo na obrazcu iz
priloge 3, ki je sestavni del te uredbe. Zahtevku je treba priložiti seznam
upravičencev na obrazcu iz priloge 4, ki je sestavni del te uredbe.
8. člen
(vračilo sredstev)
(1) Upravičenec je odgovoren za verodostojnost podatkov, katere
posreduje zavarovalnici pri sklepanju zavarovanja. Upravičencu, pri katerem se
ugotovi, da je navajal napačne podatke, se sredstva ne odobrijo.
(2) Če se na podlagi prejetega zahtevka in ugotovljenih nepravilnosti
ne odobri sofinanciranje zavarovalne premije mora zavarovanec plačati višino
celotne premije zavarovalnici.
(3) Če se ugotovijo nepravilnosti pri posredovanju podatkov po
prejetem izplačilu mora upravičenec, ki je navajal napačne podatke, plačati
celotno premijo zavarovalnici, zavarovalnica pa mora agenciji vrniti že prejeti
sofinanciran del premije.
9. člen
(vrednotenje škod)
Za namen vrednotenja škod na kmetijskih kulturah v letu 2006
zaradi toče, požara in udara strele se upoštevajo cene in kmetijske kulture,
opredeljene v zavarovalni pogodbi.
10. člen
(kontrola)
Agencija opravlja potrebne kontrole na vzorcu do pet odstotkov
skupnega števila sklenjenih zavarovalnih pogodb, ki so bile sklenjene v letu
2006.
11. člen
(nadzor)
Nadzor nad izvajanjem določb te uredbe opravljajo kmetijski
inšpektorji. Nadzor nad zavarovalnicami vrši Agencija za zavarovalni nadzor.
12. člen
(globe)
(1) Z globo od 100.000 do 1.000.000 tolarjev se za prekršek
kaznuje pravna oseba ali samostojni podjetnik posameznik, če je navedel napačne
podatke iz 8. člena te uredbe.
(2) Z globo od 50.000 do 100.000 tolarjev se za prekršek kaznuje
odgovorna oseba pravne osebe ali samostojnega podjetnika posameznika, če stori
dejanje iz prejšnjega odstavka.
(3) Z globo od 50.000 do 100.000 tolarjev se za prekršek kaznuje
posameznik, če stori dejanje iz prvega odstavka tega člena.
13. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.
Št. 00715-8/2006/6
Ljubljana, dne 2. marca 2006
EVA 2006-2311-0078
Vlada Republike Slovenije
Janez Janša l.r.
Predsednik

Priloga
1: Seznam kmetijskih kultur, za katere se sofinancira zavarovalna premija v
letu 2006
Priloga
2: Najvišje premijske stopnje po območjih za leto 2006
Priloga
3: Zahtevek za plačilo dela zavarovalne premije za kmetijske kulture
Priloga
4: Seznam upravičencev za katere se vlaga zahtevek