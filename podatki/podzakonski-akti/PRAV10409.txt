I. SPLOŠNE DOLOČBE
1. člen
(vsebina)
Ta pravilnik določa način izvajanja pooblastil, ki jih imajo
cariniki, inšpektorji in izterjevalci (v nadaljnjem besedilu: pooblaščene
uradne osebe) po Zakonu o carinski službi (Uradni list RS, št. 103/04 – uradno
prečiščeno besedilo, 113/05 – ZJU-B in 40/09; v nadaljnjem besedilu: ZCS-1) v
okviru opravil delovnega mesta, na katero so razporejeni.
2. člen
(carinska pooblastila)
(1) Carinska pooblastila so pravice in obveznosti
pooblaščenih uradnih oseb, da v primerih, določenih z zakonom ali drugimi
predpisi, predpisi Unije in mednarodnimi pogodbami, na način, ki je določen z
navedenimi predpisi in s tem pravilnikom, izvajajo zlasti naslednje ukrepe in
opravila: 
1.     
pregledujejo in preverjajo verodostojnost osebnih dokumentov; 
2.     
vabijo osebe v uradne prostore in zbirajo podatke; 
3.     
zahtevajo predložitev listin in drugih dokumentov ter posredovanje
podatkov; 
4.     
pregledujejo in reproducirajo dokumentacijo, podatke v računalniških
bazah in drugih oblikah elektronskega shranjevanja ali posredovanja; 
5.     
pregledujejo blago; 
6.     
odvzemajo vzorce blaga oziroma trošarinskih izdelkov; 
7.     
ugotavljajo namensko uporabo pogonskega goriva in drugih trošarinskih
izdelkov; 
8.     
ugotavljajo vsebnost sredstev za označevanje pri prodaji energentov za
pogon in njihovo točenje v nasprotju z zakonom; 
9.     
odrejajo črpanje neustreznega energenta iz rezervoarja in njegovo
čiščenje; 
10.  
zasegajo dokumente, nosilce baz podatkov, predmete in vzorce (v
nadaljnjem besedilu stvari); 
11.  
vstopajo na zemljišče, v prostore in objekte; 
12.  
pregledujejo zemljišča, prostore in objekte; 
13.  
spremljajo in ustavljajo prevozna sredstva; 
14.  
opravljajo pregled in preiskavo prevoznih in prenosnih sredstev; 
15.  
fotografirajo ali posnamejo predmete pregleda, rubeža ali prodaje na
drug nosilec podatkov; 
16.  
ustavljajo in opravljajo pregled oseb; 
17.  
zadržijo osebo, zaloteno pri kršitvi predpisov; 
18.  
izvedejo privedbo osebe k prekrškovnemu organu; 
19.  
nosijo in uporabljajo strelno orožje; 
20.  
opravijo varnostni pregled in uporabljajo prisilna sredstva; 
21.  
zapečatijo poslovne prostore, poslovne knjige in drugo dokumentacijo. 
(2) Spremljanje in ustavljanje prevoznih sredstev, uporabo
prisilnih sredstev ter nošenje in uporabo orožja urejajo posebni pravilniki.
3. člen
(načelo sorazmernosti pri izvajanju ukrepov)
(1) Pri opravljanju nalog službe morajo pooblaščene uradne
osebe izvajati ukrepe na način, s katerim se doseže izvršitev naloge z
najmanjšimi škodljivimi posledicami za pravne in fizične osebe. 
(2) Pooblaščene uradne osebe morajo pri izvajanju pooblastil
ravnati z osebami obzirno in pri tem paziti, da ne škodujejo njihovi časti in
dobremu imenu, da ne prizadenejo njihove telesne celovitosti in osebnega
dostojanstva, jim ne nalagajo nepotrebnih obveznosti, ter jim na zahtevo
obrazložiti razloge za ravnanje. 
(3) Posebej skrbno in obzirno morajo pooblaščene uradne osebe
ravnati z otroki in mladostniki, invalidi, starejšimi in bolnimi osebami,
nosečnicami ter drugimi šibkejšimi osebami, upoštevaje njihove posebnosti, ki
jih je mogoče opaziti.
4. člen
(imuniteta)
Pooblaščene uradne osebe morajo pri uporabi carinskih
pooblastil upoštevati načelo izvzetosti (imunitete) določenih oseb od določenih
uradnih dejanj.
5. člen
(službena izkaznica)
Pooblaščena uradna oseba se mora vedno legitimirati s
službeno izkaznico, če oseba, zoper katero se uporabi carinsko pooblastilo, to
zahteva.
6. člen
(medsebojna pomoč)
Pooblaščene uradne osebe morajo sodelovati, si pomagati in
ravnati tako, da zagotovijo pravočasno, uspešno in zakonito opravljanje nalog
službe.
7. člen
(pomoč policije)
(1) Carinski organi lahko pri opravljanju nalog službe
zahtevajo od policije vso potrebno pomoč in zaščito, če pri izvrševanju svojih
nalog naletijo na upiranje ali ogrožanje ali če to utemeljeno pričakujejo. 
(2) Za potrebe konkretnega primera naslovi vodja
organizacijske enote pisni zahtevek za pomoč pristojni policijski postaji v
skladu z zakonom, ki ureja policijo. V zahtevku se navedejo razlogi za pomoč
ter kdaj in kje bo pomoč potrebna. 
(3) Pooblaščena uradna oseba lahko ne glede na določbo
prejšnjega odstavka ustno zahteva takojšnjo pomoč policije, če je ni bilo
mogoče vnaprej predvideti ali če okoliščine posameznega primera ne dopuščajo
vložitve pisne zahteve.
8. člen
(prenehanje ukrepa)
Pooblaščene uradne osebe morajo prenehati z izvajanjem
posameznega ukrepa takoj, ko prenehajo razlogi za njegovo uporabo.
9. člen
(navzočnost pooblaščenca)
(1) Kadar to določa zakon, je lahko pri izvajanju posameznih
ukrepov navzoč zastopnik ali pooblaščenec pravne ali fizične osebe, pri kateri
se ukrep izvaja. 
(2) Na zahtevo osebe, pri kateri se izvaja carinska
preiskava, se začetek ali nadaljevanje izvajanja ukrepa odloži do prihoda
njenega zastopnika ali pooblaščenca, vendar najdlje za dve uri. Če osebi v tem
času ne uspe zagotoviti njegove navzočnosti, se z izvajanjem ukrepa nadaljuje. 
(3) Do prihoda zastopnika ali pooblaščenca morajo vse osebe,
ki se nahajajo na mestu, kjer se bo opravila carinska preiskava, prekiniti z
vsemi dejavnostmi v zvezi s poslovanjem in drugimi aktivnostmi, ki bi lahko
povzročile uničenje dokazov o nepravilnostih pri poslovanju. 
(4) O zahtevi osebe po zastopniku ali pooblaščencu in čas, ki
je pretekel do njegovega prihoda oziroma do nadaljevanja izvajanja ukrepa, se
naredi uradni zaznamek.
II. CARINSKA PREISKAVA
10. člen
(postopek pred preiskavo)
(1) Če obstajajo razlogi za sum, da je bila storjena kršitev
iz pristojnosti službe, cariniki in inšpektorji pred uvedbo carinske preiskave
storijo vse potrebno, da preprečijo, raziščejo in odkrijejo kršitve. V ta namen
cariniki in inšpektorji izvajajo vsa pooblastila iz 22. do 30. člena ZCS-1. 
(2) O dejanjih v postopku pred preiskavo se v skladu s 55. in
56. členom tega pravilnika sestavi zapisnik ali uradni zaznamek.
11. člen
(poročilo o carinski preiskavi)
(1) O izvedenih aktivnostih, sprejetih ukrepih, ugotovitvah
in predlogih za nadaljnje delo se najpozneje v petnajstih dneh po zaključku
izvajanja preiskovalnih aktivnosti sestavi poročilo o carinski preiskavi. 
(2) Poročilo o carinski preiskavi se ne vroča osebi, zoper
katero je potekala preiskava.
12. člen
(sodelovanje zunanjih strokovnjakov)
(1) Kadar so potrebna posebna strokovna znanja, lahko
posamezna dejanja v carinski preiskavi opravijo specializirane organizacije,
zavodi ali posamezniki (v nadaljnjem besedilu: zunanji strokovnjaki). 
(2) Zunanjega strokovnjaka za opravljanje dejanj v carinski
preiskavi pooblasti generalni direktor.
III. PREGLED OSEBNIH DOKUMENTOV
13. člen
(pregled dokumentov)
Pooblaščene uradne osebe imajo pravico pregledati osebno
izkaznico, potni list ali drugo veljavno javno listino, opremljeno s
fotografijo, zaradi ugotavljanja verodostojnosti teh dokumentov in identitete
oseb pri prestopanju državne meje in pri izvajanju carinskih pooblastil iz 2.
člena tega pravilnika.
14. člen
(način preverjanja)
(1) Pooblaščena uradna oseba opravi pregled osebnega
dokumenta tako, da zahteva od osebe, naj ji ga izroči, in jo opozori, da stori
prekršek, če zahtevi ne ugodi. 
(2) Pooblaščena uradna oseba lahko pri preverjanju osebnih
dokumentov uporabi tudi ustrezne evidence, ki jih upravlja ali uporablja služba
v skladu z ZCS-1, in ustrezno tehnično opremo ter pripomočke za preverjanje
verodostojnosti osebnih dokumentov. 
(3) Pri pregledu in preverjanju osebnih dokumentov lahko
zaprosi za pomoč drugo uradno osebo. 
(4) Dokumenti se po zaključenem postopku vrnejo stranki,
razen če zakon določa drugače.
15. člen
(fotokopiranje osebnih dokumentov)
(1) Pri izvajanju pooblastil iz 22. člena ZCS-1 lahko carinik
in inšpektor fotokopirata potni list, osebno izkaznico ali druge osebne
dokumente. 
(2) Fotokopija iz prejšnjega odstavka mora biti opremljena z
oznako, da gre za fotokopijo, in navedbo namena fotokopiranja.
16. člen
(ugotavljanje identitete na drug način)
(1) Če oseba, katere dokumenti se preverjajo, nima pri sebi
osebnega dokumenta, mora pooblaščena uradna oseba, če okoliščine to dopuščajo,
ugotoviti njeno identiteto in osebne podatke iz obstoječih evidenc ali s
pomočjo drugih oseb, katerih identiteta je ugotovljena. 
(2) Pooblaščena uradna oseba lahko ugotavlja identiteto osebe
in osebne podatke tudi z listinami, ki vsebujejo podatke o osebi (zdravstvena
izkaznica, indeks, mesečna vozovnica, spričevalo itd.). 
(3) Če oseba prebiva v bližini in ustrezne listine nima pri
sebi, lahko pooblaščena uradna oseba preveri njeno identiteto tudi na njenem
domu. 
(4) Če identitete ni mogoče ugotoviti na nobenega od načinov
iz prvega do tretjega odstavka tega člena, se za pomoč zaprosi policijo.
17. člen
(tujci)
(1) Tujci dokazujejo svojo identiteto s tujo veljavno potno
listino ali z drugo javno listino, opremljeno s fotografijo, na podlagi katere
je mogoče ugotoviti njihovo identiteto. 
(2) Če identitete ni mogoče ugotoviti na nobenega od načinov,
navedenih v prvem odstavku tega člena, se za pomoč zaprosi policijo.
IV. VABLJENJE OSEB IN ZBIRANJE PODATKOV
18. člen
(način vabljenja)
(1) Pri izvajanju pooblastil iz 23. člena ZCS-1 inšpektor
vabi osebe s pisnim vabilom, ki mora vsebovati ime in priimek vabljene osebe,
čas in kraj, ko in kamor naj se zglasi, razlog, zaradi katerega je vabljena in
v kakšni vlogi, ter opozorilo, da bo storila prekršek in bo prisilno privedena,
če se vabilu ne odzove. 
(2) Vabilo se naslovniku vroči osebno, po določbah zakona, ki
ureja splošni upravni postopek. 
(3) Oseba se lahko izjemoma povabi tudi ustno ali na drug
način (po telefonu, elektronski pošti), če je treba podatke pridobiti nujno in
nemudoma. Hkrati se osebi sporočijo razlogi vabljenja, način vabljenja pa se
zabeleži v zapisnik. Če se tako vabljena oseba ne odzove, inšpektor ravna po
prvem in drugem odstavku tega člena.
19. člen
(prisilna privedba)
(1) Oseba, ki je bila vabljena po prvem in drugem odstavku
prejšnjega člena in opozorjena na možnost prisilne privedbe, pa se brez
upravičenega razloga ni odzvala vabilu, se lahko privede prisilno. 
(2) Prisilno privedbo opravi policija na podlagi odredbe
Generalnega carinskega urada ali carinskega urada.
20. člen
(določitev kraja in časa)
Pri določanju dneva, ure in kraja morajo inšpektorji paziti,
da vabljena oseba zaradi tega ne bo imela nepotrebnih težav in stroškov.
21. člen
(vabljenje v nujnih primerih)
(1) Če je treba podatek pridobiti nemudoma ali če se oseba
vabljenju izmika, sme carinik ali inšpektor vročiti osebi vabilo neposredno in
ji hkrati sporočiti razloge takšnega vabljenja. 
(2) Tako vabljeno osebo lahko carinik ali inšpektor ob njenem
soglasju pripelje na kraj, kamor je vabljena.
22. člen
(lastnoročna izjava)
Kadar okoliščine primera to dopuščajo ali na predlog osebe,
ki daje podatke, sme inšpektor vzeti lastnoročno napisano in podpisano izjavo
te osebe.
23. člen
(omejitev zasliševanja)
Inšpektor ne sme osebe, vabljene na podlagi 23. člena ZCS-1,
zasliševati kot obdolženca, priče ali izvedenca.
24. člen
(snemanje razgovora)
(1) Razgovor z vabljeno osebo sme inšpektor snemati s
tehničnimi pripomočki za avdio-video snemanje, vendar mora biti vabljena oseba
o tem predhodno obveščena in s takšnim načinom soglašati. 
(2) V primeru iz prejšnjega odstavka inšpektor ob začetku
snemanja navede v elektronski nosilec zvoka: ime in sedež organa, ki opravlja
dejanje; kraj, dan in uro dejanja ter zadevo, v kateri se dejanje opravlja;
imena pooblaščenih uradnih oseb, navzočih oseb in njihovih zastopnikov ali
pooblaščencev. Nato pozove osebo, da poda izjavo ali soglasje k snemanju
razgovora, ob koncu snemanja pa jo pozove, da v elektronski nosilec zvoka
izjavi, da je z vsebino zapisnika seznanjena, ali se z njo strinja oziroma
navede svoje pripombe. 
(3) Pisni odpravek se najpozneje v osmih dneh po dejanju
pošlje osebi s pozivom, naj ga podpiše ali poda nanj svoje pripombe. Če oseba v
osmih dneh ne odgovori na poziv, se šteje, da na zapisnik nima pripomb. Na to
jo je potrebno v pozivu posebej opozoriti. 
(4) Posnetek razgovora s pisnim odpravkom se lahko uporabi v
postopku o prekršku ali priloži h kazenski ovadbi.
25. člen
(mladoletniki in druge poslovno nesposobne osebe)
Mladoletnik ali oseba, ki ji je bila odvzeta poslovna
sposobnost, se sme vabiti le po starših ali zakonitem zastopniku.
26. člen
(drugi načini zbiranja podatkov)
Če okoliščine primera to dopuščajo, sme carinik ali inšpektor
zahtevati od osebe, da mu določeno obvestilo ali podatek poda pisno ali na drug
ustrezen način. O tako zbranih podatkih napravi carinik ali inšpektor uradni
zaznamek.
V. PREDLOŽITEV LISTIN IN DOKUMENTOV
27. člen
(zahteva za predložitev dokumentov)
(1) Carinik ali inšpektor zahteva podatke in dokumente iz 24.
člena ZCS-1 praviloma pisno. V zahtevi morata biti navedena kraj in rok
predložitve, ki ne sme biti krajši od treh dni, ter opozorilo naslovniku, da bo
storil prekršek, če zahtevi ne ugodi. 
(2) Zahteva iz prejšnjega odstavka se naslovniku vroči
osebno, po določbah zakona, ki ureja splošni upravni postopek. 
(3) Če carinik ali inšpektor zahteva predložitev podatkov in
dokumentov v carinski preiskavi, mora oseba zahtevane podatke in dokumente na
podlagi ustne zahteve takoj predložiti na kraju pregleda dokumentacije. 
(4) V pisni zahtevi za posredovanje podatkov o osebi,
pooblaščeni za opravljanje poslov, pri opravljanju katerih naj bi bila storjena
kršitev predpisov, se opiše domnevna kršitev.
VI. PREGLED DOKUMENTACIJE
28. člen
(pregled na sedežu osebe ali carinskega organa)
(1) Pregled poslovnih knjig, evidenc in druge dokumentacije
opravi pooblaščena uradna oseba na sedežu osebe, pri kateri opravlja carinsko,
trošarinsko ali okoljsko davčno kontrolo, postopek pred preiskavo, carinsko
preiskavo ali davčno izvršbo, ali pri osebi, ki za osebo, ki je predmet zgoraj opisanih
postopkov, vodi ali hrani poslovne knjige in druge evidence. 
(2) Pooblaščena uradna oseba lahko opravi pregled
dokumentacije iz prvega odstavka tega člena izjemoma tudi na sedežu carinskega
organa, če pravna ali fizična oseba ni omogočila ali zagotovila pogojev za
nemoteno izvajanje ukrepa. V tem primeru ravna v skladu z določbami ZCS-1 in
tega pravilnika o zasegu stvari.
VII. ODVZEM VZORCEV
29. člen
(način jemanja vzorcev)
Carinik ali inšpektor opravi odvzem vzorcev blaga po
postopku, ki ga določajo carinski predpisi Unije.
VIII. UGOTAVLJANJE NAMENSKE UPORABE POGONSKEGA GORIVA IN
VSEBNOSTI SREDSTEV ZA OZNAČEVANJE
30. člen
(ugotavljanje namenske uporabe pogonskega goriva in
vsebnosti sredstev za označevanje)
(1) Namenska uporaba goriva v prevoznih sredstvih, delovnih
napravah in strojih ter vsebnost sredstev za označevanje pri prodaji energentov
za pogon in njihovo točenje v nasprotju z zakonom se ugotavlja z odvzemom
vzorcev neposredno iz rezervoarja ali morebitnih drugih delov vozila ali
vlečnega vozila, delovnih naprav in strojev, v katerih se energent nahaja. 
(2) Namenska uporaba goriva ter vsebnost sredstev za
označevanje pri kmetijskih, gozdarskih, tovornih, kombiniranih in drugih
gospodarskih vozilih ter pri vseh delovnih napravah in strojih se na podlagi
prvega odstavka 28. člena ZCS-1 lahko ugotavlja na vseh zemljiščih na območju
Republike Slovenije, ne glede na lastništvo zemljišča. 
(3) Lastnik ali uporabnik prevoznega sredstva, delovne
naprave ali stroja mora omogočiti, da se odvzamejo vzorci neposredno iz
rezervoarja ali morebitnih drugih delov vozila ali vlečenega vozila, delovnih
naprav in strojev, v katerih se energent nahaja. 
(4) Če lastnik ali uporabnik ne omogoči odvzema vzorcev, se
ti lahko odvzamejo z uporabo tehničnih pripomočkov in razstavljanjem. Lastnika
ali uporabnika se predhodno opozori na dolžnost omogočanja odvzema vzorcev. Če
so zaradi postopka nastali stroški ali škoda, jih nosi lastnik ali uporabnik. 
(5) Kadar lastnik ali uporabnik onemogoči odvzem vzorcev
tako, da zbeži ali se skrije in ni mogoče izslediti odgovorne osebe, lastnika
ali uporabnika v roku dveh ur, se kontrola izvede na način iz prejšnjega
odstavka ob navzočnosti dveh polnoletnih prič.
IX. ZASEG STVARI
31. člen
(potrdilo o zasegu)
(1) O zasegu stvari na podlagi 25. člena ZCS-1 se izda
potrdilo, v katerem se popišejo zasežene stvari, navede rok zasega in osebo
pouči, da lahko zahteva vrnitev zaseženih stvari pred potekom v potrdilu
navedenega roka, če izkaže, da jih nujno potrebuje pri poslovanju. 
(2) Kadar natančen popis zaseženih stvari ni mogoč, se zaseg
opravi na drug način, ki zagotavlja njihovo istovetnost. 
(3) O zahtevku za predčasno vrnitev zaseženih stvari odloči
generalni direktor oziroma direktor carinskega urada. 
(4) Vrnitev zaseženih stvari oseba potrdi s podpisom.
32. člen
(predmet prekrška ali kaznivega dejanja)
Kadar carinik ali inšpektor ugotovi, da so stvari iz
prejšnjega člena predmeti prekrška oziroma kaznivega dejanja ali da so nastali
s prekrškom oziroma kaznivim dejanjem ali so bili uporabljeni za storitev
prekrška oziroma kaznivega dejanja, preda te stvari pristojnemu organu skupaj s
potrdilom iz prvega odstavka prejšnjega člena. Enako ravna, če je stvar iz
prejšnjega člena lahko dokaz, da je bil storjen prekršek ali kaznivo dejanje.
33. člen
(omejitev zasega)
Arhiva, dokumentov in uradnih dopisov diplomatskih misij in
konzulatov ter po predpisih označene diplomatske pošte ni dovoljeno zaseči.
X. VSTOP NA ZEMLJIŠČA, V PROSTORE IN OBJEKTE
34. člen
(splošno)
Pred vstopom na zemljišče, v prostore in objekte iz 26. člena
ZCS-1, pooblaščena uradna oseba na zahtevo odgovorne osebe, lastnika ali
posestnika, ki se tam nahaja, sporoči razloge, zaradi katerih vstopa.
35. člen
(ravnanje ob onemogočenem vstopu)
(1) Če se pooblaščeni uradni osebi na kakršen koli način
onemogoča vstop v prostore iz prejšnjega člena, se odgovorno osebo, lastnika
ali posestnika ustno pozove, da ji ob odrejenem času omogoči vstop. 
(2) Če se cariniku ali inšpektorju tudi po pozivu iz
prejšnjega odstavka ne omogoči vstop v prostor ali se ta kako drugače
onemogoča, se vstop ob navzočnosti odgovorne osebe, lastnika ali posestnika
opravi z uporabo tehničnih pripomočkov in razstavljanjem. Izjemoma, če ni
mogoče zagotoviti navzočnosti odgovorne osebe, lastnika ali posestnika, se
lahko vstop z uporabo tehničnih pripomočkov in razstavljanjem opravi v
navzočnosti dveh polnoletnih prič. Škodo ali stroške, ki nastanejo zaradi
nesodelovanja v postopku, nosi odgovorna oseba, lastnik ali posestnik. 
(3) Do zagotovitve vstopa v prostor se lahko ta nadzoruje, da
se tako prepreči vnos ali iznos blaga oziroma vstop ali izstop oseb v
nadzorovani prostor ali iz njega.
36. člen
(vstop v prostore diplomatskih misij)
Pooblaščena uradna oseba ne sme vstopiti v prostore diplomatskih
misij ali mednarodnih organizacij, ki imajo status diplomatskih misij, in tudi
ne v konzularne prostore.
XI. PREGLED PROSTOROV, OBJEKTOV IN ZEMLJIŠČ
37. člen
(pregled poslovnih prostorov, objektov in zemljišč)
(1) Pregled poslovnih prostorov, objektov in zemljišč se
opravi v navzočnosti odgovorne osebe, lastnika ali posestnika prostora, objekta
ali zemljišča ali osebe, ki je za to pooblaščena. Izjemoma, če te osebe ni
mogoče najti ali ta oseba brez upravičenega razloga zapusti poslovni prostor,
objekt ali zemljišče, kjer se pregled opravlja, se lahko pregled opravi v
navzočnosti dveh polnoletnih prič. 
(2) Izjemoma, kadar je treba nemudoma ukrepati, se sme
pregled opraviti tudi brez navzočnosti prič, če ni mogoče takoj zagotoviti
njihove navzočnosti. Razlogi za pregled brez navzočnosti prič morajo biti
navedeni v zapisniku.
38. člen
(pregled stanovanjskih prostorov)
Pregled stanovanjskih prostorov iz tretjega odstavka 28.
člena ZCS-1 se opravi v navzočnosti lastnika, posestnika stanovanjskega
prostora ali njegovega pooblaščenca.
39. člen
(obveznost seznanitve z nevarnostmi)
Osebe iz prvega odstavka 37. člena tega pravilnika morajo
carinika in inšpektorja seznaniti z morebitnimi nevarnostmi pri vstopu ali
pregledu določenega objekta ali prostora, na kar jih mora carinik ali inšpektor
posebej opozoriti.
40. člen
(omejitev)
Carinik ali inšpektor je lahko v prostorih, objektih in
zemljiščih samo toliko časa, dokler obstajajo razlogi, zaradi katerih je vanje
vstopil.
41. člen
(pečatenje)
Pečatenje poslovnih prostorov, poslovnih knjig in druge
dokumentacije iz 29.č člena ZCS-1 se opravi z namestitvijo carinskih oznak ali
carinskega pečata, na način, ki najmanj ovira nadaljnje poslovanje subjekta.
XII. PREGLED IN PREISKAVA PREVOZNIH IN PRENOSNIH SREDSTEV
42. člen
(obvestilo)
Preden začne carinik ali inšpektor s pregledom ali preiskavo
prevoznega ali prenosnega sredstva, o tem obvesti lastnika ali osebo, ki ima
prevozno ali prenosno sredstvo v posesti, in jo hkrati ustno seznani, da ima
pravico biti navzoč pri pregledu.
43. člen
(omejitev)
Pri pregledu ali preiskavi prevoznih sredstev se sme prevozno
sredstvo zadržati le toliko časa, da se izvede postopek.
44. člen
(izstop potnikov in voznika)
Carinik ali inšpektor lahko zahteva od lastnika, osebe, ki
ima prevozno sredstvo v posesti, in potnikov, da izstopijo iz prevoznega
sredstva in se umaknejo od vozila na primerno razdaljo, ki mu omogoča, da lahko
nemoteno izvede ukrep. Voznika opozori, naj stori vse potrebno, da se vozilo ne
bi samo premaknilo z mesta.
45. člen
(pregled prevoznega in prenosnega sredstva)
(1) Pri pregledu prevoznega ali prenosnega sredstva mora
lastnik ali oseba, ki ima prevozno ali prenosno sredstvo v posesti, omogočiti
pregled vseh prosto dostopnih delov prevoznega ali prenosnega sredstva, do katerih
je možen dostop brez uporabe posebnih orodij in tehničnih pripomočkov, tako da
sama odklene ali odpre posamezne dele prevoznega ali prenosnega sredstva.
Lastnika ali osebo, ki ima prevozno ali prenosno sredstvo v posesti, carinik
ali inšpektor pri tem opozori, da bo storila prekršek, če bo pregled
onemogočala. 
(2) Pri pregledu prevoznega ali prenosnega sredstva se lahko
pregledajo tudi stvari in prtljaga, ki so v prevoznem ali prenosnem sredstvu,
tako, da se stvari in prtljaga fizično premikajo in se brez uporabe posebnih
tehničnih pripomočkov odprejo ali se to zahteva od lastnika ali osebe, ki ima
prevozno ali prenosno sredstvo v posesti. 
(3) Če lastnik ali oseba, ki ima prevozno ali prenosno
sredstvo v posesti, onemogoči pregled prevoznega ali prenosnega sredstva, se
opravi preiskava prevoznega ali prenosnega sredstva, pri čemer se uporabijo
tehnični pripomočki, s katerimi se prevozno ali prenosno sredstvo odklene ali
razstavi. 
(4) Kadar je pregled onemogočen s tem, da lastnik ali oseba,
ki ima prevozno ali prenosno sredstvo v posesti, zbeži s kraja pregleda ali se
skrije in ga ni mogoče izslediti v roku dveh ur, se izvede preiskava na način
iz prejšnjega odstavka in ob navzočnosti dveh polnoletnih prič.
46. člen
(preiskava prevoznega ali prenosnega sredstva)
(1) Kadar se pri pregledu pojavijo razlogi za sum o kršitvi
carinskih, trošarinskih ali drugih predpisov, za nadzor nad izvajanjem katerih
je pristojna služba, začne carinik ali inšpektor s preiskavo prevoznega ali
prenosnega sredstva, vključno s stvarmi v njem. 
(2) Pri tem lahko z uporabo posebnih orodij ali tehničnih
pripomočkov podrobno pregleda in razstavi vse dele prevoznega ali prenosnega
sredstva, vključno s konstrukcijskimi odprtinami, ki omogočajo skrivanje
neskupnostnega ali trošarinskega blaga kakor tudi stvari, ki so v njem, pri
čemer ga lastnik ali oseba, ki ima prevozno ali prenosno sredstvo v posesti, ne
sme ovirati.
47. člen
(preiskava prevoznega sredstva v nujnih primerih)
Kadar je potrebno nemudoma ukrepati, lahko carinik ali inšpektor
opravi preiskavo prevoznega sredstva, tudi če voznik ni navzoč in lastnika o
tem ni bilo mogoče predhodno obvestiti ali je ta neznan.
XIII. PREGLED OSEB
48. člen
(prostovoljna izročitev)
Pred pregledom osebe carinik ali inšpektor osebo pozove, naj
mu prostovoljno izroči stvari ali dokumente, ki jih išče.
49. člen
(omejitve pri pregledu)
(1) Pregled osebe se, če je to mogoče, opravi v posebnem
prostoru, odrejenem za osebni pregled. 
(2) Carinik ali inšpektor opravi pregled osebe obzirno, s
spoštovanjem osebnega dostojanstva. 
(3) Pregled osebe lahko opravi le oseba istega spola. Oseba
lahko zahteva, da je pri pregledu navzoča polnoletna priča, s čimer jo mora
carinik ali inšpektor seznaniti. Glede na okoliščine lahko prisotnost priče
odredi tudi carinik ali inšpektor, ki opravlja pregled. Priča mora biti istega
spola kakor oseba, ki se jo pregleduje.
50. člen
(obseg in način pregleda)
(1) Pri pregledu osebe lahko carinik ali inšpektor podrobno
pregleda oblačila, prtljago in druge stvari, ki jih oseba nosi s seboj ali na
sebi. 
(2) Carinik ali inšpektor opravi pregled stvari, ki jih oseba
nosi na sebi, tako, da zahteva od osebe, naj mu oblačila in vse stvari izroči
ter jo opozori, da bo storila prekršek, če zahtevi ne ugodi. 
(3) Če oseba oblačil še vedno noče izročiti, lahko carinik
ali inšpektor podrobno pretipa oblačila na osebi. 
(4) Če se oseba pregledu upira ali cariniku ali inšpektorju
na drug način preprečuje, da opravi pregled, se lahko zoper takšno osebo
uporabijo prisilna sredstva.
XIV. ZADRŽANJE KRŠITELJA IN PRIVEDBA
51. člen
(zadržanje)
(1) Zadržanje je ukrep, s katerim carinik ali inšpektor omeji
gibanje tistemu, ki ga zaloti pri kršitvi carinskih, trošarinskih in drugih
predpisov, za nadzor nad izvajanjem katerih je pristojna služba, kadar kršitelj
poskuša samovoljno oditi s kraja kršitve: 
1.     
da bi se na ta način izognil sankcioniranju; 
2.     
da bi se na ta način izognil nadaljnjim ukrepom carinika ali
inšpektorja. 
(2) Kršitelj se sme zadržati: 
1.     
do prihoda policije, ki je bila obveščena o dogodku; 
2.     
dokler ni dosežen namen zadržanja, 
v nobenem primeru pa ne več kakor dve uri.
52. člen
(način zadržanja)
(1) Carinik ali inšpektor seznani kršitelja z razlogi
zadržanja in ga pozove k predložitvi osebnega dokumenta, ki ga zadrži. Če se
kršitelj upira ravnanju carinika ali inšpektorja, potem ko je bil seznanjen z
razlogi za zadržanje, se mu lahko omeji gibanje z uporabo prisilnih sredstev. 
(2) Če kršitelj pobegne s kraja, kjer je bil zaloten, ga sme
carinik ali inšpektor zadržati na kraju, kjer mu pobeg onemogoči, ali ga
pospremiti nazaj na kraj, kjer se bo izvedel postopek. Za zadržanje pobegle
osebe lahko carinik ali inšpektor uporabi prisilna sredstva. 
(3) Če kršitelj pobegne s kraja, kjer je bil zaloten, s
prevoznim sredstvom, si carinik ali inšpektor zabeleži podatke o vozilu in jih
nemudoma sporoči policiji.
53. člen
(privedba k pooblaščeni uradni osebi prekrškovnega organa)
(1) Carinik ali inšpektor sme zadržano osebo privesti k
pooblaščeni uradni osebi prekrškovnega organa: 
-       
če ni mogoče ugotoviti njegove identitete; 
-       
če prebiva v tujini; 
-       
če je po okoliščinah primera sklepati, da bo nadaljeval s prekrškom ali
ga ponovil. 
(2) Če je treba zadržano osebo privesti k pooblaščeni uradni
osebi prekrškovnega organa, se jo lahko k njej napoti ali jo brez posebne
odredbe privede v službenem vozilu.
54. člen
(potrdilo o zadržanju)
O zadržanju izda carinik ali inšpektor posebno potrdilo, v
katerem navede podatke o zadržani osebi, razlog in trajanje zadržanja.
XV. ZAPISNIK IN URADNI ZAZNAMEK
55. člen
(zapisnik o izvedbi posameznega ukrepa)
(1) Pooblaščena uradna oseba sestavi zapisnik o poteku in
vsebini posameznih ukrepov, in sicer o: 
1.     
razgovoru, opravljenem z vabljeno osebo; 
2.     
ugotavljanju namenske uporabe pogonskega goriva; 
3.     
ugotavljanju vsebnosti sredstev za označevanje pri prodaji energentov za
pogon in njihovem točenju; 
4.     
pregledu zemljišč, prostorov, stanovanjskih prostorov ali objektov; 
5.     
pečatenju poslovnih prostorov, poslovnih knjig in druge dokumentacije; 
6.     
preiskavi prevoznega ali prenosnega sredstva; 
7.     
pregledu osebe. 
(2) Zapisnik iz prejšnjega odstavka se sestavi takoj po
opravljenem ukrepu in se izroči osebi v podpis. Če ima oseba na vsebino
zapisnika pripombe, se te vpišejo v zapisnik. 
(3) Zapisnik o pregledu zemljišča, prostora ali objekta in
zapisnik o pregledu osebe podpišejo tudi navzoče priče.
56. člen
(uradni zaznamek)
O drugih izvedenih ukrepih in manj pomembnih dejanjih
pooblaščena uradna oseba sestavi uradni zaznamek, razen o ukrepih in dejanjih v
okviru rednega nadzora na mejnih prehodih in v notranjosti.
XVI. KONČNI DOLOČBI
57. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o načinu izvajanja pooblastil pooblaščenih uradnih oseb carinske službe (Uradni
list RS, št. 20/05).
58. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-680/2010/17
Ljubljana, dne 24. decembra 2010
EVA 2010-1611-0165
dr. Franc Križanič l.r. 
Minister 
za finance