1. SPLOŠNO
1. člen
(predmet poslovnika)
S tem poslovnikom Svet za avtorsko pravo (v
nadaljevanju: Svet) podrobneje ureja pravila postopka v zadevah iz svoje
pristojnosti, svojo organizacijo, poslovanje in druga vprašanja, pomembna za
svoje delo.
2. SESTAVA SVETA
2. člen
(sestava Sveta)
Svet sestavljajo predsednica oziroma
predsednik Sveta (v nadaljevanju: predsednik) ter štirje člani oziroma članice
(v nadaljevanju: člani). V času odsotnosti predsednika ali po njegovem
pooblastilu ga nadomešča pri predstavljanju in pri opravljanju drugih nalog iz
njegove pristojnosti za to pooblaščeni član (v nadaljevanju: namestnik
predsednika).
3. člen
(predsednik)
Predsednik opravlja sledeče funkcije:
-    
usklajuje delo Sveta,
-    
sklicuje in vodi seje Sveta,
-    
opravlja druge naloge v skladu z zakonom in tem poslovnikom.
3. PRISTOJNOSTI IN DELO SVETA
4. člen
(pristojnosti Sveta)
Svet ima naslednje pristojnosti in naloge:
-    
določanje primerne tarife za uporabo avtorskih del v skladu s 157.a členom
ZASP;
-    
določanje tarife za čas postopka pred Svetom (drugi odstavek 157.b člena
ZASP);
-    
ugotavljanje, ali je objavljeni skupni sporazum v skladu z določbami
ZASP;
-    
ugotavljanje, ali je tarifa, določena s skupnim sporazumom, primerna in
-    
odločanje o drugem spornem vprašanju v zvezi s skupnim sporazumom iz
157. člena ZASP.
5. člen
(način dela)
(1) Svet odloča o zadevah iz svoje
pristojnosti na sejah.
(2) Svet obravnava zadeve po vrstnem
redu njihovega prejema.
(3) Pisanja Sveta v zadevah iz njegove
pristojnosti, ki so sprejeti na sejah, podpiše predsednik, če ta poslovnik ne
določa drugače.
(4) V odsotnosti predsednika podpiše
pisanja, katerih odprave ni mogoče odlagati, namestnik predsednika.
(5) Pisanja Sveta se vročajo po
določbah zakona, ki ureja splošni upravni postopek (Zakon o splošnem upravnem
postopku, v nadaljevanju: ZUP), kolikor ni s tem poslovnikom drugače določeno.
6. člen
(javnost dela)
(1) Javnost dela Sveta se zagotavlja
na način kot ga določa ta poslovnik.
(2) Za javnost dela Sveta skrbi predsednik.
(3) Javnost dela se zagotavlja zlasti
z javno objavo odločb in pozivov (drugi odstavek 12. člena poslovnika) v
Uradnem listu Republike Slovenije in na spletni strani Urada Republike
Slovenije za intelektualno lastnino Republike Slovenije (v nadaljevanju: Urad).
4. VPOGLED
7. člen
(podatki o stanju postopka)
(1) Podatki o stanju postopka v
posamezni zadevi se dajo v pisni obliki in na pisno zaprosilo udeleženca v
postopku.
(2) Podatke o stanju postopka v
posamezni zadevi daje udeležencem v postopku predsednik ali od njega
pooblaščena oseba.
8. člen
(vpogled v spis)
(1) Stranke ter udeleženke in
udeleženci v postopku (v nadaljevanju: udeleženci) lahko vpogledajo v spis v
času uradnih ur na sedežu Urada pod nadzorstvom osebe, ki jo za to pooblasti
predsednik. Pred vpogledom v spis pooblaščena oseba iz njega izloči zapisnike
sej Sveta (tretji odstavek 23. člena poslovnika).
(2) Osebe, ki niso udeleženci, lahko
na podlagi pisnega predloga, v katerem izkažejo svoj pravni interes, vpogledajo
v spis. Predsednik jim izda pisno dovoljenje.
(3) Pravica do vpogleda obsega tudi
pravico do fotokopiranja posameznih delov spisa, udeležencu v postopku se lahko
kopija pošlje tudi po pošti. Svet določi višino stroška za izdajo fotokopij
pisanj in pošiljanja v skladu s Cenikom za informacijske storitve Urada.
9. člen
(vpogled v sprejete odločitve)
Vsakdo ima pravico vpogleda v sprejete
odločbe Sveta.
5. POSTOPEK
I. Splošna določba
10. člen
(uporaba ZASP)
Za posamezna vprašanja postopka pred Svetom
se uporablja ZASP ter na njegovi podlagi smiselno ZUP.
II. Vloga
11. člen
(sprejem vloge, nepopolne vloge in
administrativne zadeve)
(1) Vloge v postopkih iz pristojnosti
Sveta oziroma v zvezi s takšnimi postopki se lahko vložijo osebno v vložišču
Urada v času uradnih ur ali pošljejo po pošti na naslov Svet za avtorsko pravo,
pri Uradu, Ljubljana, Kotnikova ulica 6.
(2) Vloga mora imeti vse sestavine,
predpisane z ZASP.
(3) V primeru, da je vloga nepopolna,
Svet pozove stranko oziroma udeleženca, naj vlogo dopolni.
(4) Urad vodi poseben vpisnik za
vloge, naslovljene na Svet, in opravlja vse potrebne administrativne zadeve,
kar med drugim vključuje dodelitev opravilne številke, posredovanje vlog
predsedniku in članom, odprema pisanj Sveta ter vodenje popisa, arhiviranje
spisa in druga potrebna opravila.
III. Stranke in udeleženci
12. člen
(stranke in udeleženci)
(1) Postopek pred Svetom se začne na
zahtevo stranke – predlagatelja. Stranka, proti kateri se postopek začne je
nasprotna stranka.
(2) Poleg stranke – predlagatelja in
nasprotne stranke se postopka pred Svetom lahko udeleži vsakdo, ki izkaže
pravni interes. Svet pozove morebitne udeležence k udeležbi s pozivom, ki se
objavi v Uradnem listu Republike Slovenije. Stroški objave predstavljajo
stroške posameznega postopka in se krijejo iz predujma iz 14. člena tega
poslovnika.
(3) Oseba lahko zahteva vstop v
postopek v roku petnajstih dni od objave poziva v Uradnem listu Republike
Slovenije s pisno vlogo.
(4) Oseba, ki zahteva udeležbo v
postopku mora izkazati pravni interes. V svoji priglasitvi mora določno
navesti, v čem je njen pravni interes in zanj predložiti dokaze.
(5) Zahtevo za udeležbo v postopku
preizkusi predsednik in izda o tem pisni sklep, s katerim udeležbo dovoli ali
zavrne.
13. člen
(skupni pooblaščenec za sprejemanje
pisanj)
Če je isto vlogo vložilo večje število
strank – predlagateljev ali udeležencev, ki nimajo skupnega pooblaščenca,
predsednik prvopodpisano stranko – predlagatelja ali udeleženca pozove, naj vse
stranke – predlagatelji oziroma udeleženci določijo skupnega pooblaščenca za
sprejemanje pisanj. Če stranke – predlagatelji oziroma udeleženci v roku, ki ga
v ta namen določi Svet, ne določijo skupnega pooblaščenca, se šteje, da je
prvopodpisana stranka – predlagatelj oziroma udeleženec skupni pooblaščenec za
sprejemanje pisanj.
IV. Roki
14. člen
Svet praviloma določi petnajstdnevni rok za
opravo dejanj.
V. Predujem in stroški postopka
15. člen
(obveznost založitve predujma)
(1) Predlagatelj mora v roku, ki ga s
sklepom določi Svet, založiti ustrezna sredstva za kritje stroškov njegovega
delovanja (predujem), sicer Svet predlog za začetek postopka zavrže.
(2) V primeru, da predlagatelj plača
predujem skladno s prejšnjim odstavkom, Svet s sklepom naloži plačilo predujma
v enakem znesku in enakem roku nasprotni stranki. Če nasprotna stranka predujma
ne založi, v postopku ne more sodelovati, Svet pa njene morebitne vloge zavrže.
(3) V primeru, da v postopku sodeluje
tudi en ali več udeležencev na podlagi sklepa iz petega odstavka 12. člena tega
poslovnika, Svet s sklepom naloži vsakemu udeležencu plačilo predujma. Če ga
udeleženec ne založi, v postopku ne more sodelovati, Svet pa njegove morebitne
vloge zavrže.
16. člen
(višina predujma in razpolaganje s
predujmom)
(1) Svet določi višino predujma glede
na predvideno dolžino trajanja postopka ter kompleksnost obravnavane zadeve.
Pri dolžini trajanja postopka Svet upošteva čas trajanja postopka ob
upoštevanju časa, potrebnega za delo Sveta.
(2) O višini predujma odloči Svet s
sklepom.
(3) Do izdaje odločbe o glavni stvari
se predujem lahko porabi le za kritje morebitnih dejanskih stroškov postopka,
kot na primer stroškov objave poziva iz 12. člena poslovnika v Uradnem listu
Republike Slovenije, stroškov potrebnih za izvedbo dokazov, ne pa tudi za
nagrade predsednika in članov Sveta.
17. člen
(odločanje o stroških postopka)
(1) O nastalih stroških postopka
odloči Svet s sklepom.
(2) Če stroški postopka presegajo
vplačane predujme, odloči Svet s sklepom, da morajo plačniki predujma plačati
še stroške, ki niso bili pokriti s predujmom, in sicer stranki po enakih delih,
ostali udeleženci pa sorazmerno vplačanim predujmom. Če so stroški postopka
manjši od vplačanih predujmov, odloči Svet s sklepom, da se višek vrne
plačnikom predujma, in sicer strankam po enakih delih, ostalim udeležencem pa
sorazmerno vplačanim predujmom.
(3) V primeru, da je odločba Sveta
razveljavljena in se postopek pred Svetom ponovi, Svet ponovno odloči o
stroških postopka, že plačani stroški pa se štejejo kot predujem.
VI. Odločanje sveta
18. člen
(seje sveta, izločitev predsednika ali
člana)
(1) Svet zadeve obravnava praviloma na
nejavnih sejah, ki so lahko korespondenčne na predlog predsednika, s katerim
soglašata vsaj dva člana. Na seji je poleg predsednika, oziroma v njegovi
odsotnosti namestnika predsednika ter članov prisoten zapisnikar oziroma
zapisničarka, ki ga določi Urad (v nadaljevanju: zapisnikar).
(2) V primeru, da član meni, da so
podane okoliščine, ki opravičujejo njegovo izločitev, zlasti okoliščine, ki
vzbujajo ali bi lahko vzbudile dvom o njegovi nepristranosti, mora o tem takoj
obvestiti predsednika in ostale člane ter predlagati svojo izločitev pri
odločanju o zadevi. O predlogu člana odloča predsednik, ki izda sklep.
(3) V primeru, da predsednik meni, da
so podani razlogi iz prejšnjega odstavka, mora o tem takoj obvestiti vse člane
in predlagati svojo izločitev pri odločanju o zadevi. Hkrati mora izmed članov
imenovati svojega namestnika, ki ga v tej zadevi nadomešča. O predlogu
predsednika odloča namestnik, ki izda sklep.
(4) Stranka lahko zahteva izločitev,
če meni, da so podane okoliščine, ki opravičujejo izločitev, zlasti okoliščine,
ki vzbujajo dvom o nepristranosti člana ali predsednika. Pri tem mora določno
navesti te okoliščine ter jih izkazati. O izločitvi odloča predsednik oziroma
njegov namestnik. Predsednik oziroma njegov namestnik o tem izda sklep.
(5) Po izdaji sklepa o izločitvi član
oziroma predsednik ne sme sodelovati pri odločanju v predmetni zadevi.
19. člen
(odstop člana ali predsednika)
V primeru, da član ali predsednik poda
odstopno izjavo, s svojim delom nadaljuje do imenovanja novega člana oziroma
predsednika.
20. člen
(vodenje in določitev dnevnega reda)
(1) Sejo Sveta vodi in za red na njej
skrbi predsednik.
(2) Predsednik najprej ugotovi
udeležbo na seji in sklepčnost.
(3) Svet je sklepčen, če se poleg
predsednika seje udeležita vsaj dva člana.
(4) Po ugotovitvi sklepčnosti se
odloča o predlaganem dnevnem redu seje oziroma začne z obravnavo zadeve, ki je
predmet seje.
21. člen
(obravnavanje in odločanje)
(1) V razpravi daje predsednik besedo
članom.
(2) Po sklenjeni razpravi o posamezni
zadevi da predsednik na glasovanje predlog odločitve.
(3) Glasujejo tisti člani, ki so bili
navzoči na seji. Vsak član ima en glas.
(4) Odločitve sprejema Svet z večino
glasov prisotnih članov.
(5) Če je izid glasovanja neodločen,
ima predsednik odločujoč glas.
22. člen
(prekinitev, preložitev in sklenitev seje)
(1) Predsednik lahko sejo prekine in
določi, kdaj se bo nadaljevala.
(2) Če Svet o posamezni obravnavani
zadevi dnevnega reda ni končal razprave ali če ni pogojev za odločanje,
predsednik sklene, da se odločanje o njej preloži na eno od naslednjih sej.
(3) Predsednik konča sejo, ko so
izčrpane vse točke dnevnega reda oziroma v zvezi z obravnavano zadevo ni več
potrebna razprava.
23. člen
(zapisnik)
(1) O seji Sveta se vodi zapisnik.
Zapisnik seje vodi predsednik, piše pa zapisnikar.
(2) V zapisnik seje Sveta se vpiše
izrek odločbe ali sklepa. V zapisnik se vpisujejo tudi procesni in drugi
sklepi.
(3) Zapisnik seje Sveta podpišeta
predsednik in zapisnikar. Shrani se v zaprti kuverti v spisu.
VII. Odločba
24. člen
(odločba)
Z odločbo Svet odloči o zadevi, ki je
predmet postopka.
25. člen
(izdaja odločbe)
(1) Predsednik izdela odločbo
praviloma v roku tridesetih dni po sprejemu odločitve.
(2) Odločba se vroči strankam in vsem
udeležencem v postopku.
(3) Svet javno objavi odločbo po tem,
ko je strankam vročena.
26. člen
(odprava pomot)
(1) Pomote v odločbah Sveta se
popravijo s sklepom, ki ga izda predsednik. Udeležencem v postopku se vroči
prepis sklepa.
(2) Če je bila odločba že objavljena,
se na enak način objavi tudi sklep o popravku.
VIII. Sklep
27. člen
(sklep)
S sklepom Svet odloči o vprašanjih, ki se
tičejo postopka.
28. člen
(izdaja sklepa)
Sklep se vroči vsem osebam, ki jih zadeva.
29. člen
Glede pomot v sklepih se uporablja prvi
odstavek 26. člena tega Poslovnika.
IX. Pravna sredstva
30. člen
(pravna sredstva)
(1) Zoper odločbo Sveta je v skladu s
157.d členom ZASP dovoljena tožba, ki se vloži pri Vrhovnem sodišču Republike
Slovenije v 30 dneh od vročitve odločbe.
(2) Zoper sklep Sveta ni pritožbe.
6. PREHODNA IN KONČNA DOLOČBA
31. člen
(prehodna in končna določba)
(1) Ta poslovnik se uporablja za
postopke, ki so se na dan njegove uveljavitve že začeli.
(2) Ta poslovnik začne veljati
petnajsti dan po objavi v Uradnem listu Republike Slovenije.
Predsednica
Sveta za avtorsko pravo
Mojca Mlakar l.r.