I. SPLOŠNA DOLOČBA
1. člen
(vsebina pravilnika)
Ta pravilnik določa organizacijo
lovsko-čuvajske službe v loviščih in loviščih s posebnim namenom, vsebino,
obseg in način opravljanja izpita za lovskega čuvaja ter obliko izkaznice
lovskega čuvaja in službenega znaka.
II. ORGANIZACIJA LOVSKO-ČUVAJSKE SLUŽBE
2. člen
(organizacija lovsko-čuvajske službe)
(1) Za nadzor v lovišču oziroma
lovišču s posebnim namenom in za trajnostno
gospodarjenje z divjadjo je vsaka lovska organizacija (v nadaljnjem besedilu:
upravljavec), ki ima koncesijo za trajnostno gospodarjenje z divjadjo v lovišču
oziroma je upravljavec lovišča s posebnim namenom, dolžna organizirati
lovsko-čuvajsko službo.
(2) V lovišču mora imeti upravljavec
najmanj enega lovskega čuvaja na 2000 ha lovne površine. Upravljavec lovišča
mora imeti z lovskim čuvajem, ki opravlja nadzor v lovišču upravljavca,
sklenjeno pogodbo o izvajanju lovsko-čuvajske službe v lovišču upravljavca, in sicer za pet let.
(3) V lovišču s posebnim namenom mora
imeti upravljavec v vsakem revirju najmanj enega lovskega čuvaja, ki mora biti zaposlen pri upravljavcu lovišča s posebnim namenom.
(4) Lovski čuvaji, ki imajo z upravljavci
lovišč sklenjeno pogodbo o izvajanju lovsko-čuvajske službe in lovski čuvaji,
ki so zaposleni pri upravljavcu lovišča s posebnim namenom, se morajo vsaj
enkrat v petih letih udeležiti izobraževanja lovskih čuvajev, ki jih
organizirajo Lovska zveza Slovenije, Zavod za gozdove Slovenije, lovska
inšpekcija ali ministrstvo, pristojno za divjad in lovstvo.
3. člen
(nadzor)
(1) Upravljavec mora zagotoviti nadzor v
lovišču oziroma lovišču s posebnim namenom.
(2) Lovski čuvaj mora voditi dnevnik o
nadzoru, ki se vodi v pisni ali elektronski obliki in mora vsebovati:
-      
naziv lovišča ali lovišča s posebnim namenom,
-      
ime in priimek lovskega čuvaja,
-      
številko izkaznice in znaka lovskega čuvaja,
-      
datum obhoda,
-      
ura obhoda (od–do),
-      
območje (kraj) obhoda in
-      
opažanja lovskega čuvaja.
(3) Dnevnik o nadzoru je sestavni del
poslovnih evidenc upravljavca in se mora hraniti najmanj tri leta.
(4) Lovski čuvaj mora opraviti najmanj pet
nadzorov mesečno. Vsak nadzor mora zabeležiti v dnevniku nadzora najkasneje
naslednji dan po opravljenem nadzoru.
III. IZPIT ZA LOVSKEGA ČUVAJA
4. člen
(program in izpit za lovskega čuvaja)
(1) Izpit za lovskega čuvaja se izvaja
po programu, ki obsega teoretični in praktični del.
(2) Teoretični del izpita za lovskega
čuvaja opravlja kandidat po programu, ki ga organizira in izvaja Lovska zveza
Slovenije, in ki ga pripravijo Lovska zveza Slovenije, Zavod za gozdove
Slovenije in pedagoške ustanove.
(3) Praktični del izpita za lovskega
čuvaja opravlja kandidat po programu, ki ga pripravita Lovska zveza Slovenije
in Zavod za gozdove Slovenije.
5. člen
(opravljanje izpita za lovskega čuvaja)
(1) Teoretični in praktični del izpita
za lovskega čuvaja kandidat opravlja pred izpitno komisijo.
(2) Kandidat, ki izpita za lovskega čuvaja
ne opravi uspešno, lahko še dvakrat pristopi k izpitu na naslednjih razpisanih
rokih.
(3) Kolikor kandidat ne opravi izpita
za lovskega čuvaja v roku iz prejšnjega odstavka, sme k opravljanju izpita za
lovskega čuvaja ponovno pristopiti šele po preteku enega leta.
6. člen
(spričevalo)
Kandidatu, ki je opravil izpit za lovskega
čuvaja, izda izpitna komisija spričevalo o opravljenem izpitu za lovskega
čuvaja na obrazcu, ki je kot priloga I sestavni del tega pravilnika.
7. člen
(podrobnejša navodila za opravljanje
izpita za lovskega čuvaja)
(1) Lovska zveza Slovenije lahko ob
soglasju ministra, pristojnega za lovstvo, določi podrobnejša navodila za
opravljanje izpita za lovskega čuvaja, za pridobitev izkaznice lovskega čuvaja
in službenega znaka ter za vodenje evidenc iz drugega odstavka tega člena.
(2) Lovska zveza Slovenije mora voditi
evidenco o lovskih čuvajih in izvajanjih izpitov za lovskega čuvaja ter
opravljenih izpitih.
IV. IZKAZNICA LOVSKEGA ČUVAJA IN SLUŽBENI ZNAK
8. člen
(oblika izkaznice lovskega čuvaja in
službenega znaka)
(1) Izkaznica lovskega čuvaja je
izdana na kartonu svetlejše barve in je plastificirana: v svetlo zelenem
podtisku je lovsko-čuvajski znak, črke so v temno zelenem tisku. Izkaznica
lovskega čuvaja se izda na obrazcu, ki je kot priloga II sestavni del tega
pravilnika.
(2) Znak lovskega čuvaja je okrogel,
kovinski, s premerom 4,5 cm. Osnova je zlato rumene barve (kovina). Na
zunanjem robu s premerom 9 mm je z zlatimi črkami na zelenem emajliranem polju
napis »lovski čuvaj«, v spodnjem delu pa na zlatem polju elipsaste oblike
gravirana zaporedna številka znaka. V sredini je na zlatem polju grb Republike
Slovenije.
8.a člen
(izdaja izkaznice lovskega čuvaja in
službenega znaka)
(1) Upravljavec lovišča oziroma lovišča s
posebnim namenom pošlje predlog za imenovanje kandidatov, ki izpolnjujejo
pogoje za lovske čuvaje, na obrazcu, ki je kot priloga III sestavni del tega
pravilnika, ministru, pristojnemu za lovstvo. Upravljavec
lovišča ne sme predlagati za lovskega čuvaja kandidata, ki je hkrati tudi
odgovorna oseba upravljavca.
(2) Predlogu iz prejšnjega odstavka mora
biti za vsakega kandidata priložena izjava na obrazcu, ki je kot priloga IV
sestavni del tega pravilnika, kopija orožnega lista in kopija spričevala o
opravljenem izpitu za lovskega čuvaja. V kolikor
upravljavec lovišča oziroma lovišča s posebnim namenom predlaga za lovskega
čuvaja kandidata, ki je opravil izpit za lovskega čuvaja pred več kot petimi
leti od podaje predloga oziroma kandidata, kateremu je potekla veljavnost
izkaznice lovskega čuvaja, mora biti predlogu priloženo še potrdilo o udeležbi
na izobraževanju lovskih čuvajev v zadnjih petih letih.
(3) Minister, pristojen za lovstvo podpiše
izjavo iz prejšnjega odstavka. 
(4) Izkaznico lovskega čuvaja in službeni
znak, na podlagi popolnega predloga iz tega člena, lovskemu čuvaju izda Lovska
zveza Slovenije, in sicer za pet let, lovskemu čuvaju
zaposlenemu pri upravljavcu lovišča s posebnim namenom pa za dobo trajanja
pogodbe o zaposlitvi z upravljavcem lovišča s posebnim namenom.
8.b člen
(vrnitev izkaznice lovskega čuvaja in
službenega znaka)
Lovski čuvaj mora preko upravljavca lovišča
oziroma lovišča s posebnim namenom Lovski zvezi Slovenije vrniti izkaznico
lovskega čuvaja in službeni znak v roku 8 dni od: 
-      
pravnomočnosti odločbe ministra, pristojnega za lovstvo, s katero je bil
razrešen opravljanja lovsko-čuvajske službe; 
-      
poteka veljavnosti izkaznice lovskega čuvaja ali pogodbe o zaposlitvi v
lovišču s posebnim namenom; 
-      
podane vloge za prenehanje opravljanja lovsko-čuvajske službe v lovišču
upravljavca oziroma lovišču s posebnim namenom.

Priloga
I: Spričevalo o opravljenem izpitu za lovskega čuvaja
Priloga
II: Izkaznica lovskega čuvaja
Priloga
III: Predlog za imenovanje lovskih čuvajev
Priloga
IV: Podatki o kandidatu za lovskega čuvaja

Pravilnik o organizaciji lovsko-čuvajske
službe, o vsebini in pogojih za opravljanje izpita za lovskega čuvaja ter
obliki izkaznice in službenega znaka (Uradni list RS, št. 120/05)
vsebuje naslednjo prehodno in končni določbi:
»V. PREHODNA IN KONČNI DOLOČBI
9. člen
(priznavanje že
opravljenih izpitov za lovskega čuvaja)
Izkaznico lovskega čuvaja in službeni znak
po določbah tega pravilnika se izda tudi lovskim čuvajem, ki so izpit za lovskega
čuvaja opravili pred uveljavitvijo tega pravilnika in imajo ustrezno dokazilo o
opravljenem izpitu.
10. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o organizaciji gojitveno čuvajske službe, ter o programu in
načinu opravljanja izpitov za lovske čuvaje (Uradni list SRS, št. 7/78, Uradni
list RS, št. 14/93 in 16/04).
11. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dopolnitvah Pravilnika o
organizaciji lovsko-čuvajske službe, o vsebini in pogojih za opravljanje izpita
za lovskega čuvaja ter obliki izkaznice in službenega znaka (Uradni list RS,
št. 79/06) vsebuje naslednjo končno določbo:
»3. člen
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o organizaciji lovsko-čuvajske službe, o vsebini in pogojih za
opravljanje izpita za lovskega čuvaja ter obliki izkaznice in službenega znaka
(Uradni list RS, št. 17/11) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
(1) Izkaznice lovskega čuvaja in službeni
znaki izdani na podlagi Pravilnika o organizaciji gojitveno čuvajske službe,
ter o programu in načinu opravljanja izpitov za lovske čuvaje (Uradni list SRS,
št. 7/78 ter Uradni list RS, št. 14/93 in 16/04) in Pravilnika o organizaciji
lovsko-čuvajske službe, o vsebini in pogojih za opravljanje izpita za lovskega
čuvaja ter obliki izkaznice in službenega znaka (Uradni list RS, št. 120/05 in
79/06) veljajo do 1. januarja 2013. 
(2) Po preteku obdobja iz prejšnjega
odstavka mora lovski čuvaj izkaznico lovskega čuvaja in službeni znak vrniti
Lovski zvezi Slovenije, ki ju mora takoj po prejemu uničiti. 
(3) Lovski čuvaj, ki je pridobil izkaznico
lovskega čuvaja in službeni znak v skladu s prvim odstavkom tega člena, lahko v
obdobju iz prvega odstavka tega člena pridobi izkaznico lovskega čuvaja in
službeni znak v skladu z 8.a členom pravilnika.
5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o organizaciji lovsko-čuvajske službe, o vsebini in pogojih za
opravljanje izpita za lovskega čuvaja ter obliki izkaznice in službenega znaka
(Uradni list RS, št. 46/16)
vsebuje naslednjo prehodno in končno določbo:
»PREHODNA IN KONČNA DOLOČBA
8. člen
(1) Veljavne pogodbe o izvajanju
lovsko-čuvajske službe v lovišču upravljavca, ki so, na dan uveljavitve tega
pravilnika, sklenjene za dobo petih let ali krajšo, veljajo do poteka pogodbene
dobe.
(2) Veljavne pogodbe o izvajanju
lovsko-čuvajske službe v lovišču upravljavca, ki so, na dan uveljavitve tega
pravilnika, sklenjene za dobo daljšo od petih let ali za nedoločen čas, veljajo
še pet let od uveljavitve tega pravilnika.
9. člen
Ta pravilnik začne veljati petnajsti dan po
objavi v Uradnem listu Republike Slovenije.«.