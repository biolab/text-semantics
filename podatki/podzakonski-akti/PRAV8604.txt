I. SPLOŠNI DOLOČBI
1. člen
(1) Ta pravilnik podrobneje določa
postopek za uveljavljanje pravic do družinskih prejemkov, predpisuje dokazila o
izpolnjevanju pogojev za pridobitev posamezne pravice in določa vsebino
obrazcev, na katerih se vlagajo zahteve za uveljavljanje pravic do družinskih
prejemkov.
(2) Obrazci iz prejšnjega odstavka so
kot priloga sestavni del tega pravilnika.
2. člen
(1) Center za socialno delo (v
nadaljnjem besedilu: center) po uradni dolžnosti pridobi podatke o dejstvih,
potrebnih za obravnavo vloge in za odločanje o pravicah iz lastne evidence, pa
tudi iz uradnih evidenc, ki jih vodijo upravni in drugi državni organi, organi
lokalnih skupnosti ali nosilci javnih pooblastil, razen če stranka to izrecno prepove.
(2) Dokazil, s katerimi center že
razpolaga, stranki ob uveljavljanju posamezne pravice ni treba prilagati.
II. PRAVICA DO STARŠEVSKEGA DODATKA
3. člen
Pravico do starševskega dodatka uveljavlja
mati ali oče na obrazcu DP-1 – vloga za uveljavitev pravice do starševskega
dodatka pri krajevno pristojnem centru, če imata vlagatelj in otrok stalno
prebivališče v Republiki Sloveniji ter sta tudi državljana Republike Slovenije.
4. člen
(1) Mati uveljavlja pravico do
starševskega dodatka 30 dni pred predvidenim datumom poroda in najkasneje
30 dni po otrokovem rojstvu. Vlogi priloži pisni dogovor na obrazcu Priloga št.
DP-5 – dogovor staršev o uveljavljanju pravice do starševskega dodatka.
(2) Kadar mati uveljavlja pravico do
starševskega dodatka 30 dni pred predvidenim datumom poroda, informacijo o tem
datumu dobi pri osebnem ginekologu.
5. člen
(1) Oče ima pravico do starševskega
dodatka od otrokovega rojstva do njegovega dopolnjenega 77. dneva starosti, če
je mati umrla, zapustila otroka ali če je trajno oziroma začasno nesposobna za
samostojno življenje in delo.
(2) Če oče uveljavlja pravico do
starševskega dodatka zaradi trajne oziroma začasne nesposobnosti matere za
samostojno življenje in delo, mora vlogi za uveljavitev pravice priložiti
mnenje pristojnega zdravnika o materini nesposobnosti med trajanjem
starševskega dodatka.
(3) Če mati zapusti otroka, to
ugotavlja center.
(4) Oče uveljavlja pravico do
starševskega dodatka najpozneje 30 dni po nastanku dogodka, ki je razlog, da
pridobi to pravico.
6. člen
(1) Oče uveljavlja pravico do
starševskega dodatka od 78. dneva otrokove starosti v istih rokih, kakor
veljajo za mater v skladu s pisnim dogovorom, ki ga vlogi priloži mati na
obrazcu Priloga št. DP-1 – dogovor staršev o uveljavljanju pravice do
starševskega dodatka.
(2) Če mati ne uveljavlja pravice do
starševskega dodatka ali ji pravica ni priznana, oče v vlogi izjavi, da
uveljavlja pravico do starševskega dodatka v dogovoru z drugim od staršev sam.
7. člen
Skupno trajanje pravice do starševskega
dodatka za istega otroka ne sme presegati 365 dni od njegovega rojstva.
8. člen
(1) Dogovor staršev na obrazcu Priloga
št. DP-1 – dogovor staršev o uveljavljanju pravice do starševskega dodatka
preneha veljati, če eden od staršev:
1.    
umre,
2.    
zapusti otroka,
3.    
postane trajno oziroma začasno nesposoben za samostojno življenje in
delo. V tem primeru je treba priložiti mnenje pristojnega zdravnika.
(2) Dogovor staršev na obrazcu Priloga
št. DP-1 lahko starša spremenita, če:
1.    
pričakujeta rojstvo drugega otroka,
2.    
pri enem od njiju nastopi bolezen, ki traja daljše obdobje,
3.    
se eden od njiju zaposli.
(3) Spremenjenemu dogovoru je treba
priložiti ustrezno dokazilo:
-      
mnenje zdravnika ob bolezni enega od staršev.
9. člen
Pravico do starševskega dodatka uveljavlja
druga oseba pod enakimi pogoji kakor otrokova mati ali oče na obrazcu DP-1 –
vloga za uveljavitev pravice do starševskega dodatka, če izpolnjuje pogoje,
določene v 3. točki 3. člena Zakona o starševskem varstvu in družinskih prejemkih
(Uradni list RS, št. 110/06 – uradno prečiščeno besedilo, v nadaljnjem
besedilu: zakon).
10. člen
Center prijavi upravičence do starševskega
dodatka v pokojninsko in invalidsko zavarovanje na predpisanih obrazcih M.
III. PRAVICA DO POMOČI OB ROJSTVU OTROKA
11. člen
(1) Pravico do pomoči ob rojstvu
otroka uveljavlja mati ali oče 60 dni pred predvidenim datumom poroda, najpozneje
pa 60 dni po njem na obrazcu DP-2 – vloga za uveljavitev pravice do pomoči ob
rojstvu otroka. Informacijo o predvidenem datumu poroda dobi mati pri osebnem
ginekologu.
(2) Pravico do pomoči ob rojstvu
otroka lahko mati uveljavlja tudi z vlogo, s katero uveljavlja pravice ob
rojstvu otroka, in sicer na obrazcu S-1/1 – vloga matere za uveljavitev pravic
ob rojstvu otroka ali z vlogo, s katero uveljavlja pravico do starševskega
dodatka, na obrazcu DP-1 – vloga za uveljavitev pravice do starševskega
dodatka.
12. člen
(1) V vlogi vlagatelj navede ali
uveljavlja pomoč ob rojstvu otroka kot enkratni denarni prejemek ali kot eno od
vrst zavitka.
(2) Če to zahtevajo otrokove koristi,
lahko center odloči, da se pomoč ob rojstvu otroka dodeli kot zavitek.
13. člen
Izbrani izvajalec dostavi zavitek za
novorojenca na naslov upravičenke oziroma upravičenca (v nadaljnjem besedilu:
upravičenec) v osmih delovnih dneh od vročitve odločbe za zavitek A oziroma B
oziroma v osmih delovnih dneh od potrditve naročila s strani upravičenca na
spletni strani www.novorojenček.com za e-zavitek.
IV. PRAVICA DO OTROŠKEGA DODATKA
1. Uveljavljanje pravice do otroškega
dodatka
14. člen
(1) Pravico do otroškega dodatka
uveljavlja eden od staršev ali otrok sam, če je starejši od 18 let, ali druga
oseba na obrazcu DP-3 – vloga za uveljavitev pravice do otroškega dodatka pri
krajevno pristojnem centru. Center odloči o pravici na podlagi dohodkov
vlagatelja in njegovih družinskih članov.
(2) Kadar vlagatelj uveljavlja pravico
do otroškega dodatka za otroka, ki je že dopolnil 17 let starosti, v vlogi
izjavi, da se otrok šola in navede ime ter naslov šole.
15. člen
(1) Pravico do izjemne višine
otroškega dodatka za otroke, ki živijo v enostarševski družini, ima eden od staršev,
kadar uresničuje roditeljsko pravico sam, kar je razvidno iz obrazca DP-3 –
vloga za uveljavitev pravice do otroškega dodatka. Šteje se, da eden od staršev
uresničuje roditeljsko pravico sam, kadar v vlogi za uveljavitev otroškega
dodatka ne navede podatkov o zakonskem oziroma zunajzakonskem partnerju in je
to razvidno iz uradnih evidenc.
(2) Pravico do izjemne višine
otroškega dodatka za predšolskega otroka, ki ni vključen v predšolsko vzgojo v
skladu s predpisi, ki urejajo vrtce, ima vlagatelj za otroka, ki ni vključen v
vrtec, kar vlagatelj označi na obrazcu DP-3 – vloga za uveljavitev pravice do
otroškega dodatka.
16. člen
(1) Status otroka za osebo, starejšo
od 26 let, ki je upravičena do otroškega dodatka, se podaljša za 12 mesecev, če
traja šolanje na visoki stopnji pet let ali za 24 mesecev, če traja šolanje na
visoki stopnji šest let.
(2) Status otroka za osebo, starejšo
od 26 let, ki je upravičena do otroškega dodatka, se podaljša sorazmerno s
številom dni, za katere se je podaljšalo šolanje zaradi daljše bolezni ali
poškodbe med študijem ali zaradi služenja vojaškega roka.
(3) Za osebo iz drugega odstavka
vlagatelj priloži mnenje izbranega zdravnika o daljši bolezni ali poškodbi in
njenem trajanju.
17. člen
(1) Starši se dogovorijo, kdo bo
uveljavljal pravico do otroškega dodatka. Če se ne morejo dogovoriti, o tem
odloči center, pri čemer upošteva otrokove koristi.
(2) Če živi otrok z enim od staršev,
uveljavlja pravico do otroškega dodatka tisti od staršev, pri katerem otrok
živi.
18. člen
(1) Za otroka, ki je zaradi
zdravljenja, vzgoje, šolanja ali usposabljanja v zavodu, v katerem ima
celodnevno brezplačno oskrbo več kakor 30 dni, center pri odločanju upošteva
koliko dni je otrok preživel v družini v zadnjih 12 mesecih pred vložitvijo
vloge za uveljavitev pravice do otroškega dodatka.
(2) Vlagatelj v vlogi navede ime in
naslov zavoda, v katerega je vključen otrok. Podatek o številu dni, ki jih je
otrok v zadnjih 12 mesecih preživel v zavodu, pa center pridobi po uradni
dolžnosti.
(3) Za otroka, ki je v rejništvu,
center pri odločanju upošteva, koliko dni je preživel v družini v zadnjih 12
mesecih pred vložitvijo vloge za uveljavitev pravice do otroškega dodatka.
(4) Vlagatelj je za otroka iz
prejšnjih dveh odstavkov upravičen do otroškega dodatka, če je otrok v zadnjih
12 mesecih pred uveljavljanjem pravice do otroškega dodatka v družini preživel
najmanj 91 dni. Višina otroškega dodatka se določi sorazmerno glede na število
dni, ki jih je otrok preživel v družini, vendar otroški dodatek ni dodeljen za
več kakor 183 dni.
19. člen
Ne glede na določbo prejšnjega člena je
vlagatelj za otroka, ki je prvič nameščen v zavod, v katerem ima celodnevno
brezplačno oskrbo, ali je oddan v rejništvo, upravičen do otroškega dodatka, če
predloži/v vlogi izjavi, da bo otrok v prvem letu, ko je nameščen v zavod ali
oddan v rejništvo, preživel v družini najmanj 91 dni. Vlagatelj je za takega
otroka upravičen do sorazmernega dela otroškega dodatka za 91 dni.
20. člen
(1) Otrok, starejši od 18 let, ki ne
živi s starši v skupnem gospodinjstvu, lahko uveljavlja pravico do otroškega
dodatka sam, če živi v lastnem samskem gospodinjstvu.
(2) Center pri odločanju o pravici do
otroškega dodatka upošteva podatke o prebivališču, dogovor o preživljanju
oziroma s sodbo določeno preživnino in pogoje za življenje v samskem
gospodinjstvu. Poleg dokazil iz 16. člena tega pravilnika mora biti vlogi
priložena še overjena kupoprodajna ali darilna pogodba, sklep o dedovanju
oziroma zemljiškoknjižni izpisek, iz katerega je razvidno lastništvo stanovanja
ali overjena najemna pogodba, potrjena pri pristojnem davčnem organu.
(3) Otroku brez staršev ni treba
izkazovati pogojev za življenje v samskem gospodinjstvu.
21. člen
(1) Če mati, ki ima status učenke,
dijakinje, vajenke ali študentke, uveljavlja pravico do otroškega dodatka za
svojega otroka in z njim živi pri svojih starših, se mati šteje za družinskega
člana pri svojih starših in starši lahko uveljavljajo pravico do otroškega
dodatka za otrokovo mater.
(2) Če mati, ki ima status učenke,
dijakinje, vajenke ali študentke, uveljavlja pravico do otroškega dodatka za
svojega otroka in živi skupaj z otrokom in otrokovim očetom pri svojih starših
ali starših otrokovega očeta, se ne štejejo za družinske člane pri prvih ali
drugih starših.
(3) Če uveljavlja pravico do otroškega
dodatka otrokov oče in ima mati status učenke, dijakinje, vajenke ali študentke,
se mati ne more hkrati šteti za družinskega člana pri svojih starših in pri
svoji družini, čeprav s svojo družino živi pri svojih starših ali pri starših
otrokovega očeta.
22. člen
Upravičenci, ki že prejemajo otroški
dodatek, vložijo vlogo za ponovno uveljavitev pravice do otroškega dodatka v
zadnjem mesecu veljavnosti odločbe.
2. Ugotavljanje skupnega dohodka
družine
23. člen
Skupni dohodek družine je vsota vseh bruto
dohodkov, ki so vir dohodnine, transfernih dohodkov in vseh drugih dohodkov
vseh družinskih članov za isto koledarsko leto, razen dohodkov, ki so navedeni
v 72. členu zakona.
3. Podatki o bruto dohodkih
24. člen
(1) Dohodki, obdavčenih po zakonu, ki
ureja dohodnino, se v obrazcu DP-3 – vloga za uveljavitev pravice do otroškega
dodatka, upoštevajo na podlagi obrazca o informativnem izračunu dohodnine za
posamezno koledarsko leto oziroma obvestila o prejetih osebnih prejemkih
oziroma dohodkih, izplačanih od 1. januarja do 31. decembra
posameznega koledarskega leta, ki jih mora skladno z vsakoletnim pravilnikom o
dostavi podatkov za odmero dohodnine poslati prejemnikom prejemkov in dohodkov
njihov izplačevalec za napoved za odmero dohodnine, iz odmernih odločb za
posamezne vrste dohodnine oziroma iz napovedi za odmero posameznih vrst
dohodnine, razen če ta pravilnik določa drugače.
(2) V obrazcu DP-3 se navede leto,
za katero se upoštevajo podatki ter seštevek bruto zneskov posameznih vrst
prejemkov oziroma dohodkov.
(3) Istovrstni dohodki oziroma
prejemki vlagatelja ali družinskega člana, prejetih pri različnih izplačevalcih
v istem koledarskem letu, se upoštevajo kot je določeno v prejšnjem odstavku.
(4) Dohodki in prejemki, ki izvirajo
iz več let, se vštevajo v skupni dohodek družine v celotnem znesku v letu, v
katerem jih je vlagatelj oziroma družinski član prejel.
25. člen
Podatki o prejemkih dijakov in študentov
oziroma študentk, prejeti prek pooblaščenih organizacij in delodajalcev za
posredovanje dela dijakom in študentom, se upoštevajo v skupnem dohodku družine
v celotnem znesku, zmanjšanem za normirane stroške. Upošteva se tudi tisti del
prejemkov, ki ni zajet v informativnem izračunu dohodnine oziroma ga v napovedi
za odmero dohodnine ni treba navajati.
26. člen
(1) Dohodek iz osnovne kmetijske in
osnovne gozdarske dejavnosti je dohodek, ki je bil ugotovljen za posamezno
koledarsko leto, zmanjšan za katastrski dohodek zemljišč, za katera so bila za
to isto leto priznane oprostitve, razviden pa je iz odmerne odločbe ali
obvestila davčnega organa.
(2) Katastrski dohodek se všteva v
skupni dohodek družine na način kakršnega določa pravilnik, ki ureja metodologijo
za upoštevanje dohodka iz kmetijske dejavnosti za pridobitev pravice do denarne
socialne pomoči in denarne pomoči.
(3) Če dohodek iz kmetijstva ustvarja
več oseb, solastnikov, uporabnikov in uživalcev zemljišča, ki sestavljajo eno
ali več skupnih gospodinjstev, se v dohodke vlagateljeve družine všteva
sorazmerni del dohodka glede na število gospodinjstev.
27. člen
Kot dohodek iz dejavnosti se šteje dobiček,
ugotovljen na podlagi davčnega obračuna, povečan za plačane prispevke za
socialno varnost.
28. člen
Za vlagatelja oziroma družinskega člana, ki
opravlja dejavnost in je vpisan v ustrezni register ter se mu dohodek ugotavlja
z upoštevanjem normiranih odhodkov, se dohodek ugotavlja tako, da se od
prihodkov odštejejo normirani odhodki.
29. člen
(1) Dobiček iz kapitala se všteva v
skupni dohodek družine, v višini, ugotovljeni, na podlagi napovedi za odmero
dohodnine od dobička od odsvojitve vrednostnih papirjev in drugih deležev ter
investicijskih kuponov.
(2) Obresti na denarne depozite pri bankah in hranilnicah, ustanovljenih v Sloveniji in v drugih državah članicah Evropske unije, se
upoštevajo v celotnem znesku.
30. člen
Dohodki iz premoženja in dohodki iz
premoženjskih pravic se vštevajo v skupni dohodek družine tako, da se zmanjšajo
za priznane normirane stroške.
31. člen
Štipendije se vštevajo v skupni dohodek
družine v višini, kakršno je posamezni družinski član prejel v posameznem
koledarskem letu, brez upoštevanja dodatka za uspeh, za prevoz in prebivanje v
drugem kraju.
32. člen
V skupni dohodek družine se kot transferni
dohodki vštevajo obračunani prispevki za socialno varnost, ki jih za posamezne
zavarovance plačuje Republika Slovenija v višini, v kakršni so bili obračunani
za nakazilo v sklade socialnega zavarovanja oziroma proračun v posameznem
koledarskem letu za vlagatelja oziroma družinskega člana.
33. člen
V skupni dohodek družine se kot transferni
dohodki vštevajo tudi nadomestila preživnin, do katerih so upravičeni družinski
člani.
34. člen
(1) V skupni dohodek družine se
vštevajo prejete preživnine v višini izvršilnega naslova, do katerih so
upravičeni vlagatelj oziroma družinski člani, od dohodka pa se odštejejo
izplačane preživnine v višini izvršilnega naslova, ki jih plačuje vlagatelj
oziroma družinski član.
(2) Ne glede na določbo prejšnjega
odstavka se preživnina ne všteva v skupni dohodek družine oziroma se od
skupnega dohodka družine ne odšteje, če preživninski zavezanec preživnine ne
plačuje oziroma je ne plačuje redno in je preživninski upravičenec predlagal
uvedbo izvršilnega postopka pri pristojnem sodišču ali drugem organu.
(3) Izjemoma lahko center v otrokovo
korist odloči o pravici do otroškega dodatka na podlagi mnenja strokovnega
kolegija centra, iz katerega je razvidno, da se preživnina ne da urediti ali
plačilo preživnine ne izterjati.
(4) Če preživnina v koledarskem letu
pred vložitvijo zahtevka ni bila določena oziroma dogovorjena, se kot skupni
dohodek družine upošteva preživnina iz tekočega leta, preračunana na raven
dohodkov preteklega oziroma predpreteklega koledarskega leta. Pri tem se
mesečni znesek preživnine pomnoži s številom mesecev, za katere bi bil otrok v
preteklem oziroma predpreteklem letu upravičen do preživnine.
4. Vštevanje tekočih dohodkov v skupni dohodek
družine
35. člen
(1) Če družina v koledarskem letu pred
vložitvijo vloge za uveljavitev pravice do otroškega dodatka ni imela nobenih
dohodkov oziroma nihče od družinskih članov ni prejel nobenih dohodkov, ki so
vir dohodnine, transfernih dohodkov ali katerih drugih dohodkov in prejemkov,
in se je eden od vzdrževalcev družine v letu, v katerem uveljavlja pravico do
otroškega dodatka, zaposlil, se pri določitvi skupnega dohodka družine
upoštevajo njegovi tekoči dohodki iz zaposlitve in preračunajo na raven
preteklega oziroma predpreteklega leta.
(2) Višina bruto plače oziroma
prejemka iz zaposlitve, ki ga je prejel v prvem mesecu zaposlitve, se pomnoži s
številom mesecev predvidene zaposlitve v tekočem letu in tako dobljeni znesek
preračuna s količnikom na dohodke preteklega oziroma predpreteklega leta.
5. Določitev dohodkovnega razreda
36. člen
(1) Dohodkovni razred je določen v
odstotku od povprečne mesečne plače vseh zaposlenih v Republiki Sloveniji za
koledarsko leto pred vložitvijo zahteve. Za uvrstitev družine v posamezni
dohodkovni razred se iz njenega skupnega dohodka izračuna povprečni mesečni
dohodek na družinskega člana tako, da se skupni dohodek za preteklo koledarsko
leto deli s številom vseh družinskih članov in dvanajstimi meseci.
(2) Če se otroški dodatek uveljavlja
na podlagi povprečnega mesečnega dohodka na družinskega člana v predpreteklem
koledarskem letu, se dohodkovni razred določi v odstotku od povprečne mesečne
plače vseh zaposlenih v Republiki Sloveniji za predpreteklo koledarsko leto.
(3) Če se otroški dodatek uveljavlja
na podlagi povprečnega mesečnega dohodka na družinskega člana v tekočem
koledarskem letu, se dohodkovni razred določi tako, da se povprečni mesečni
dohodek na družinskega člana v tekočem koledarskem letu deli z razmerjem med
zadnjim znanim uradnim podatkom o povprečni mesečni bruto plači za tekoče leto
in povprečni mesečni bruto plači preteklega leta.
(4) Minister vsako leto v marcu določi
nominalne meje dohodkovnih razredov za preteklo koledarsko leto.
6. Določitev skupne višine otroškega
dodatka
37. člen
Skupna višina otroškega dodatka se določi
za vse otroke, ki so upravičeni do otroškega dodatka, tako da se v skladu z
uvrstitvijo družine v dohodkovni razred seštejejo posamezni zneski otroškega
dodatka za vsakega otroka.
38. člen
Za otroke, ki živijo v enostarševski
družini, se upošteva deset odstotno povečanje posameznih zneskov otroškega
dodatka za vsakega otroka, ki je upravičen do otroškega dodatka, v skladu z
uvrstitvijo družine v dohodkovni razred.
39. člen
(1) Za predšolskega otroka, ki ni
vključen v predšolsko vzgojo v skladu s predpisi, ki urejajo vrtce, se upošteva
20-odstotno povečanje najvišjega zneska otroškega dodatka za posameznega
otroka, ki je upravičen do otroškega dodatka, v skladu z uvrstitvijo družine v
dohodkovni razred.
(2) Za čas, ko mati, oče ali druga
oseba prejema za istega otroka nadomestilo za nego in varstvo otroka, za čas
koriščenja prenesenega dopusta ali prejemanja starševskega dodatka vlagatelj
nima pravice do izjemne višine otroškega dodatka za predšolskega otroka, ki ni
vključen v predšolsko vzgojo v skladu s predpisi, ki urejajo vrtce.
40. člen
Za otroka, ki ima v zavodu celodnevno
brezplačno oskrbo ali je v rejništvu, se ob določitvi skupne višine otroškega
dodatka upošteva sorazmerni delež najnižjega zneska otroškega dodatka za
posameznega otroka, ki je upravičen do otroškega dodatka, v skladu z
uvrstitvijo družine v dohodkovni razred.
41. člen
Kadar mati, ki ima status učenke,
dijakinje, vajenke ali študentke, uveljavlja pravico do otroškega dodatka za
svojega otroka in z otrokovim očetom nista ustanovila življenjske skupnosti,
center pri odločanju o pravici do otroškega dodatka za tega otroka upošteva materine
in otrokove dohodke.
7. Obveznost sporočanja sprememb
42. člen
(1) Vsakdo mora centru sporočiti
dejstva in okoliščine oziroma vse spremembe, ki vplivajo na priznane pravice,
njihovo višino in obdobje prejemanja, v osmih dneh od dne, ko je taka sprememba
nastala oziroma je zanjo zvedel.
(2) Spremembe, sporočene po priznanju
pravice do otroškega dodatka, se upoštevajo s prvim dnem naslednjega meseca po
njihovem nastanku.
43. člen
Če eden od otrok, za katerega je bil
vlagatelj upravičen do otroškega dodatka, ne izpolnjuje več pogojev iz
70. člena zakona, center odvzame pravico do otroškega dodatka zanj. Če je
vlagatelj uveljavljal otroški dodatek še za druge otroke, pa center odloči o
upravičenosti do tega dodatka, pri čemer upošteva spremenjeno število družinskih
članov.
44. člen
Ob razvezi zakonske zveze ali razpadu
zunajzakonske skupnosti center pri določitvi dohodkovnega razreda ne upošteva
dohodkov roditelja, ki mu otrok s sodbo o razvezi ni bil dodeljen, upošteva pa
preživnino, določeno s sodbo sodišča oziroma dogovorjeno pri pristojnem centru,
pa tudi dohodke vseh drugih družinskih članov. Pri tem preživnino, ki je
določena za otroka, pomnoži s številom mesecev, za katere je bila priznana za
tekoče leto, in tako dobljeni znesek s količnikom preračuna na raven dohodkov
preteklega leta.
45. člen
Pri sostarševstvu se v skupni dohodek
družine všteva dohodek roditelja, pri katerem otrok živi in ki uveljavlja
pravico do otroškega dodatka, in znesek preživnine, določene za posameznega
otroka. Od dohodka družine se nato odštejejo izplačane preživnine v višini
izvršilnega naslova, ki jih plačuje vlagatelj.
46. člen
Če se je eden od vzdrževalcev družine
zaposlil, se ob določitvi dohodkovnega razreda, poleg drugih dohodkov vseh
družinskih članov, upošteva tudi plača vzdrževalca družine, ki se je zaposlil,
tako da se višina bruto plače oziroma prejemka iz zaposlitve, ki ga je prejel v
prvem mesecu zaposlitve, pomnoži s številom mesecev predvidene zaposlitve v
tekočem letu in tako dobljeni znesek preračuna s količnikom na dohodke
preteklega oziroma predpreteklega leta.
47. člen
Če eden od vzdrževalcev družine izgubi
zaposlitev in ne prejema nadomestila, a je prijavljen v evidenci Zavoda
Republike Slovenije za zaposlovanje kot brezposeln ali ne prejema pokojnine ali
delnega plačila za izgubljeni dohodek, se njegovi dohodki iz bruto plač v
preteklem letu ne vštevajo v skupni dohodek družine.
V. PRAVICA DO DODATKA ZA VELIKO DRUŽINO
48. člen
(1) Pravico do dodatka za veliko
družino uveljavlja eden od staršev, če ni uveljavil pravice do otroškega dodatka
ali mu ta ne pripada. V tekočem letu mora vložiti vlogo za uveljavitev pravice
do dodatka za veliko družino za tekoče leto pri krajevno pristojnem centru na
obrazcu DP-4 – vloga za uveljavitev pravice do dodatka za veliko družino.
(2) Za otroke iz drugega odstavka
77. člena zakona lahko uveljavlja pravico do dodatka za veliko družino
eden od polnoletnih otrok ali druga oseba na način, kot je opredeljen v
prejšnjem odstavku.
(3) O pravici do dodatka za veliko
družino odloči center po uradni dolžnosti za prejemnika otroškega dodatka
hkrati z uveljavljanjem pravice do otroškega dodatka, če je le-ta upravičen do
otroškega dodatka v tekočem letu za najmanj tri otroke.
49. člen
(1) Če je bila upravičencu v tekočem
letu že priznana pravica do dodatka za veliko družino s tremi otroki in se mu
je pozneje v tem letu število otrok povečalo, je upravičen do razlike do
dodatka za veliko družino s štirimi ali več otroki.
(2) O razliki do dodatka za veliko
družino s štirimi ali več otroki odloči center po uradni dolžnosti hkrati z
uveljavljanjem pravice do otroškega dodatka za štiri ali več otrok.
(3) Kdor ni uveljavil pravice do
otroškega dodatka ali mu ta ne pripada, v tekočem letu vloži vlogo za
uveljavitev izplačila razlike do dodatka za družine s štirimi ali več otroki
najpozneje v treh mesecih od dneva povečanja števila otrok na obrazcu DP-4 –
vloga za uveljavitev pravice do dodatka za veliko družino.
50. člen
(1) Kadar vlagatelj uveljavlja pravico
do dodatka za veliko družino za otroka, ki je že dopolnil sedemnajst let, v
vlogi izjavi, da se otrok šola, ter navede ime in naslov šole.
(2) Status otroka za osebo starejšo od
26 let, ki je upravičena do dodatka za veliko družino, se podaljša za
12 mesecev, če traja šolanje na visoki stopnji pet let, ali za
24 mesecev, če traja šolanje na visoki stopnji šest let.
(3) Status otroka za osebo, starejšo
od 26 let, ki je upravičena do dodatka za veliko družino se podaljša sorazmerno
s številom dni, za katere se je šolanje podaljšalo zaradi daljše bolezni ali
poškodbe med študijem ali zaradi služenja vojaškega roka.
(4) Za osebo iz tretjega odstavka
vlagatelj priloži tudi mnenje izbranega zdravnika o daljši bolezni ali poškodbi
in njenem trajanju.
VI. PRAVICA DO DODATKA ZA NEGO OTROKA
51. člen
(1) Pravico do dodatka za nego otroka
uveljavlja eden od staršev ali druga oseba pri krajevno pristojnem centru na
obrazcu N-1 – vloga za uveljavitev pravice do dodatka za nego otroka.
(2) Vlagatelj vlogi priloži fotokopijo
zdravstvene dokumentacije, pri čemer zadnji izvid ne sme biti starejši od enega
leta, za otroka, za katerega je že bilo izdano strokovno mnenje na podlagi
predpisa o usmerjanju otrok s posebnimi potrebami, pa priloži tudi to mnenje.
52. člen
Center predloži fotokopijo zdravstvene in
morebitne druge dokumentacije zdravniški komisiji, da izda svoje mnenje, na
podlagi katerega center odloči o pravici do dodatka za nego otroka.
53. člen
(1) Za otroka, ki je zaradi
zdravljenja, vzgoje, šolanja ali usposabljanja v zavodu, v katerem ima
celodnevno brezplačno oskrbo, center enkrat na leto ugotavlja upravičenost do
dodatka za nego otroka. Pri tem upošteva, koliko dni je otrok preživel v
družini v zadnjih dvanajstih mesecih pred vložitvijo vloge za uveljavitev
pravice do tega dodatka.
(2) Vlagatelj v vlogi navede ime in
naslov zavoda, v katerega je otrok vključen. Podatek o številu dni, ki jih je
otrok v zadnjih 12 mesecih preživel v zavodu, pa center pridobi po uradni
dolžnosti.
(3) Za otroka, ki je oddan v
rejništvo, center enkrat na leto po uradni dolžnosti ugotavlja upravičenost do
dodatka za nego otroka. Pri tem upošteva, koliko dni je otrok preživel v
družini v zadnjih dvanajstih mesecih.
(4) Višina dodatka za nego otroka se
določi sorazmerno glede na število dni, ki jih je otrok preživel v družini,
vendar ta dodatek ni dodeljen za več kot 183 dni.
54. člen
Ne glede na določbo prejšnjega člena je
vlagatelj za otroka, ki je prvič nameščen v zavod, v katerem ima celodnevno
brezplačno oskrbo, ali je oddan v rejništvo, upravičen do dodatka za nego
otroka, če centru predloži izjavo, bo otrok v prvem letu preživel v družini
najmanj 91 dni. Vlagatelj je v tem primeru upravičen do sorazmernega dela
dodatka za nego otroka za 91 dni.
55. člen
Za otroka, ki je že dopolnil 17 let,
vlagatelj v vlogi izjavi, da se šola ter navede ime in naziv šole. Za otroke,
starejše od 26 let, priloži tudi mnenje izbranega zdravnika o daljši bolezni ali
poškodbi in njenem trajanju.
VII. DELNO PLAČILO ZA IZGUBLJENI DOHODEK
56. člen
(1) Pravico do delnega plačila za
izgubljeni dohodek uveljavlja eden od staršev, če imata vlagatelj in otrok stalno
prebivališče v Republiki Sloveniji ter sta tudi državljana Republike Slovenije,
pri krajevno pristojnem centru na obrazcu N-2 – vloga za uveljavitev pravice do
delnega plačila za izgubljeni dohodek. Vlagatelj priloži vlogi fotokopijo
zdravstvene dokumentacije, pri čemer zadnji izvid ne sme biti starejši od
šestih mesecev.
(2) Vlagatelj, ki je ob uveljavljanju
pravice že prekinil delovno razmerje ali dela s krajšim delovnim časom od
polnega, mora vlogi priložiti odpoved pogodbe o zaposlitvi ali pogodbo o
zaposlitvi s krajšim delovnim časom od polnega. Potrdilo o tem, da je vlagatelj
izbrisan iz evidence brezposelnih oseb Zavoda Republike Slovenije za zaposlovanje,
center pridobi po uradni dolžnosti.
57. člen
Center predloži zdravniški komisiji
dokumentacijo v skladu s pravilnikom, ki določa kriterije za uveljavljanje
pravic za otroke, ki potrebujejo posebno nego in varstvo.
58. člen
(1) Pravico do delnega plačila za
izgubljeni dohodek lahko uveljavlja tudi vlagatelj, ki še ni prekinil delovnega
razmerja ali začel delati krajši delovni čas od polnega ali zahteval izbris iz
registra brezposelnih oseb.
(2) Pred odločitvijo o pravici do
delnega plačila za izgubljeni dohodek center pozove vlagatelja, da predloži še
odpoved pogodbe o zaposlitvi oziroma pogodbo o zaposlitvi s krajšim delovnim
časom od polnega. Potrdilo o tem, da je vlagatelj izbrisan iz evidence
brezposelnih oseb Zavoda Republike Slovenije za zaposlovanje, center pridobi po
uradni dolžnosti.
59. člen
(1) Mesečna višina delnega plačila za
izgubljeni dohodek je minimalna plača oziroma njen sorazmerni del po plačilu
davkov in prispevkov.
(2) Če vlagatelj uveljavlja davčno
olajšavo za družinske člane, na vlogi navede ime in priimek posameznega člana,
EMŠO in sorodstveno razmerje.
60. člen
Center upravičence do delnega plačila za
izgubljeni dohodek prijavi v zavarovanje na predpisanih obrazcih M.
61. člen
(1) Center spremlja zagotavljanje
ustrezne nege in varstva otroka ter najmanj enkrat na leto pripravi socialno
poročilo, iz katerega je razvidno, ali je za otroka ustrezno poskrbljeno.
(2) Če center dvomi, da je za otroka
ustrezno poskrbljeno, predloži zdravstveno dokumentacijo, skupaj z zadnjim
socialnim poročilom, pristojni zdravniški komisiji in prosi za izdajo novega
mnenja.
(3) Zdravniška komisija po presoji
vseh predloženih dokazil izda mnenje, iz katerega mora biti razvidno, ali sta
otroku še zagotovljena ustrezna nega in varstvo.
(4) Če je iz mnenja zdravniške
komisije razvidno, da otroku nista več zagotovljena ustrezna nega in varstvo na
domu, center ukine pravico do delnega plačila za izgubljeni dohodek.

Obrazec
DP-1: Vloga za uveljavitev pravice do starševskega dodatka
Obrazec
DP-2: Vloga za uveljavitev pravice do pomoči ob rojstvu otroka
Obrazec
DP-3: Vloga za uveljavitev pravice do otroškega dodatka
Obrazec
DP-4: Vloga za uveljavitev pravice do dodatka za veliko družino
Obrazec
N-1: Vloga za uveljavitev pravice do dodatka za nego otroka
Obrazec
N-2: Vloga za uveljavitev pravice do delnega plačila za izgubljeni dohodek
Priloga
DP-1: Dogovor staršev o uveljavljanju pravice do starševskega dodatka

Pravilnik o postopkih za uveljavljanje pravic
do družinskih prejemkov (Uradni list RS, št. 31/08)
vsebuje naslednji končni določbi:
»VIII. KONČNI DOLOČBI
62. člen
Z dnem uveljavitve tega pravilnika
prenehata veljati Pravilnik o postopkih za uveljavljanje pravic do družinskih
prejemkov (Uradni list RS, št. 116/03 in 15/07).
63. člen
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah Pravilnika o postopkih
za uveljavljanje pravic do družinskih prejemkov (Uradni list RS, št. 61/09)
vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.