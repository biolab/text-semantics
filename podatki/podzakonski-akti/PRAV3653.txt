1. člen
Ta pravilnik določa kakovostne parametre, analizne metode za
določanje fizikalno-kemijskih in mikrobioloških parametrov, metodo senzoričnega
ocenjevanja masla ter metode jemanja vzorcev masla in posnetega mleka v prahu
za potrebe ureditve trga z mlekom in mlečnimi izdelki.
2. člen
Zahteve kakovostnih parametrov masla in preskusne metode za
njihovo določanje so navedene v prilogi 1 tega pravilnika, ki je njegov
sestavni del.
3. člen
Zahteve kakovostnih parametrov posnetega mleka v prahu in
preskusne metode za njihovo določanje so navedene v prilogi 2 tega pravilnika,
ki je njegov sestavni del.
4. člen
Za določanje fizikalno-kemijskih in mikrobioloških parametrov
in za senzorično ocenjevanje masla iz priloge 1, posnetega mleka v prahu iz
priloge 2 in za vzorčenja masla iz 6. člena tega pravilnika, se uporabljajo
preskusne metode, ki so objavljene v posebnih publikacijah »ML I in ML II,
mleko in mlečni izdelki – analizne metode«, ki ju izda minister za kmetijstvo,
gozdarstvo in prehrano in sta dosegljivi na Ministrstvu za kmetijstvo,
gozdarstvo in prehrano.
5. člen
Vzorčenje posnetega mleka v prahu za določanje
fizikalno-kemijskih in mikrobioloških parametrov v posnetem mleku v prahu se
opravlja v skladu z navodili standarda SIST EN ISO 707, prva izdaja, april 1999
– Mleko in mlečni proizvodi – Navodila za vzorčenje.
6. člen
Vzorčenje masla za določanje fizikalno-kemijskih in
mikrobioloških parametrov v maslu ter za metodo senzoričnega ocenjevanja masla
se opravlja v skladu z metodo 10 iz publikacije ML I.
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 324-01-43/00
Ljubljana, dne 12. januarja 2001.
mag. Franc But l. r. 
Minister 
za kmetijstvo, 
gozdarstvo in prehrano

PRILOGA
1: Zahteve za maslo in analizne metode
PRILOGA
2: Zahteve za posneto mleko v prahu in analizne metode