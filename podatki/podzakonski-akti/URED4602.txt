1. člen
(splošna določila)
Ta uredba določa pogoje, merila in obseg plačila delovne
uspešnosti iz naslova povečanega obsega dela za državne pravobranilce in
pomočnike državnih pravobranilcev (v nadaljnjem besedilu: državni
pravobranilci).
2. člen
(pogoji)
Državnemu pravobranilcu se lahko izplača del plače za delovno
uspešnost iz naslova povečanega obsega dela za zadeve oziroma naloge, brez
katerih reševanja oziroma izvršitve ni mogoče zagotoviti učinkovitega izvajanja
pristojnosti državnega pravobranilstva, zlasti zaradi nadpovprečnega povečanja
števila zadev v delu, pospešenega reševanja starejših zadev, sodelovanja pri
izvajanju programov za odpravo sodnih zaostankov, reševanja nujnih zadev, reševanja
večjega števila zadev povezanih z novo dejansko ali pravno problematiko in
drugih okoliščin, ki jih ni mogoče v celoti predvideti in pravočasno načrtovati
ter zagotoviti potrebnih ukrepov za tekoče delo. Za povečan obseg dela
državnega pravobranilca se štejejo tudi dela in naloge oziroma pristojnosti,
naložene ali prenesene na državno pravobranilstvo s posebnimi zakoni.
3. člen
(pisni dogovor)
(1) O povečanem obsegu dela državnega pravobranilca in
plačilu delovne uspešnosti iz naslova povečanega obsega dela sprejme generalni
državni pravobranilec pisno odločitev, na podlagi predhodno sklenjenega pisnega
dogovora z državnim pravobranilcem. 
(2) O povečanem obsegu dela generalnega državnega
pravobranilca in plačilu delovne uspešnosti iz naslova povečanega obsega dela
sprejme minister za pravosodje pisno odločitev, na podlagi predhodno
sklenjenega pisnega dogovora z generalnim državnim pravobranilcem. 
(3) Dogovor iz prvega in drugega odstavka tega člena se
sklene za obdobje največ treh mesecev. 
(4) Z dogovorom se določijo obseg in vrste zadev, ki jih
državni pravobranilec rešuje na podlagi dogovora (v nadaljnjem besedilu:
dodatne zadeve) oziroma druge z reševanjem zadev povezane dodatne naloge (v
nadaljnjem besedilu: dodatne naloge), ki jih opravlja državni pravobranilec,
časovna veljavnost dogovora, rok in način poročanja. 
(5) Z dogovorom se določijo tudi pogoji, roki in način
plačila na podlagi meril določenih s to uredbo. 
(6) O sklenitvi dogovora o povečanem obsegu dela državnega
pravobranilca se v roku osmih dni obvesti Personalna komisija državnega
pravobranilstva (v nadaljnjem besedilu: Personalna komisija).
4. člen
(merila)
Višina dela plače za delovno uspešnost iz naslova povečanega
obsega dela se določi na podlagi naslednjih meril: 
-       
število obravnavanih dodatnih zadev oziroma opravljenih dodatnih nalog, 
-       
strokovnost in hitrost opravljenega dodatnega obsega dela, 
-       
posebna merila, določena za sodelovanje pri projektih.
5. člen
(mesečno plačilo za obravnavo dodatnih zadev oziroma
opravljanje dodatnih nalog)
(1) Mesečno plačilo za povečan obseg dela se določi glede na
število obravnavanih dodatnih zadev oziroma opravljenih dodatnih nalog, ki se
izrazi v odstotku preseganja, doseženega s temi zadevami oziroma nalogami,
glede na mesečno povprečje obravnavanih zadev oziroma opravljenih nalog na
državnega pravobranilca na posameznem delovnem področju, ki ga za preteklo
koledarsko leto (v nadaljnjem besedilu: letno povprečje) ugotovi oziroma določi
Personalna komisija. 
(2) Za določitev mesečnega
plačila veljajo naslednja izhodiščna merila:


Število
  obravnavanih dodatnih zadev oziroma opravljenih dodatnih nalog (glede na
  odstotek preseganja letnega povprečja)

Plačilo


do

10%

do 7,5% osnovne
  plače


nad

10-15%

do 10% osnovne
  plače


nad

15-20%

do 15% osnovne plače


nad

20-25%

do 20% osnovne
  plače


nad

25-30%

do 25% osnovne
  plače


nad

30-35%

do 30% osnovne
  plače


nad

35-40%

do 35% osnovne
  plače


nad

40-45%

do 40% osnovne
  plače


nad

45-50%

do 45% osnovne
  plače


nad

50%

do 50% osnovne
  plače


(3) Dogovor o plačilu nad 20
odstotkov osnovne plače državnega pravobranilca se lahko sklene le, če ima
državno pravobranilstvo za ta del plačila zagotovljen povečan obseg sredstev iz
naslova posebnih projektov v skladu z Zakonom o sistemu plač v javnem sektorju
oziroma Zakonom o državnem pravobranilstvu. 
(4) Pri izračunu mesečnega povprečja obravnavanih zadev
oziroma obsega nalog na državnega pravobranilca se za (v statističnih podatkih
izraženo) letno povprečje upošteva 12 koledarskih mesecev. 
(5) V okvir obravnavanja dodatnih zadev se šteje število
zadev, njihova teža, število ponujenih poravnav, število izdanih vlog, udeležba
na obravnavah, usklajevalni in posvetovalni sestanki s stranko, zaključene
zadeve v skladu z določbami Državnopravobranilskega reda in podobno.
6. člen
(določanje letnega povprečja)
(1) Letno povprečje obravnavanih zadev oziroma opravljenih
nalog državnega pravobranilca za tekoče leto na posameznem delovnem področju
ugotovi oziroma določi Personalna komisija po določbah te uredbe na podlagi
letne evidence dela državnih pravobranilcev za preteklo koledarsko leto, ki se
vodi na podlagi podatkov iz letnih poročil o delu državnih pravobranilcev za
preteklo koledarsko leto ter upoštevajoč zahtevnost reševanja zadev določene
vrste oziroma zahtevnost opravljanja primerljivih nalog enake ali podobne vrste
na posameznem delovnem področju. 
(2) Če je bil državni pravobranilec z letnim razporedom
razporejen na več pravnih področjih, se njegovo letno poprečje obravnavanih
zadev oziroma opravljenih nalog in dodatno obravnavanih zadev oziroma dodatno
opravljenih nalog izračuna tako, da se upošteva sorazmerni del obravnavanih
zadev oziroma opravljenih nalog na posameznem področju, ob upoštevanju poprečnega
obsega dela po merilih, ki jih za posamezne vrste zadev oziroma nalog ugotovi
ali določi Personalna komisija.
7. člen
(strokovnost in hitrost)
(1) Najmanj 5 in največ 10 odstotkov plačila, ugotovljenega
po merilih iz te uredbe, se določi na podlagi strokovnosti in hitrosti
opravljenega dodatnega obsega dela. Strokovnost in hitrost opravljenega
dodatnega obsega dela se ocenita s sklepom iz 10. člena te uredbe. 
(2) Obračun na podlagi prvega odstavka tega člena se opravi
tako, da se doseženi odstotek mesečnega plačila, izračunan na podlagi
povečanega obsega dela, zmanjša za delež, ki je z dogovorom določen za plačilo
na podlagi strokovnosti in hitrosti (najmanj 5 in največ 10 odstotkov), nato pa
se v okviru tega deleža v odstotku ocenita strokovnost in hitrost opravljenega
dodatnega obsega dela ter se tako ugotovi skupna višina mesečnega plačila.
Ocena strokovnosti in hitrosti se izdela enotno za vse mesece, za katere se s
sklepom opravi obračun plačila.
8. člen
(drugačen način vrednotenja)
(1) Ne glede na določilo 6. člena te uredbe lahko generalni
državni pravobranilec, s katerim je državni pravobranilec sklenil dogovor, za
posamezno dodatno zadevo oziroma nalogo, ki po zahtevnosti reševanja zaradi
svoje obsežnosti ali zaradi izjemne pravne zapletenosti očitno izstopa, v
dogovoru o povečanem obsegu dela določi drugačen način vrednotenja dodatnega
obsega dela. 
(2) Drugačen način vrednotenja se lahko uporabi tudi, če je
to potrebno zaradi reševanja nadpovprečnega števila starejših zadev drugih
državnih pravobranilcev ali drugih nujnih zadev ali zaradi sodelovanja
državnega pravobranilca pri opravljanju nalog v dolgotrajnem postopku ali pri
dalj časa trajajoči projektni nalogi. 
(3) Vrednotenje iz prvega in drugega odstavka tega člena mora
biti vnaprej določeno, pregledno in objektivno merljivo. 
(4) Pri načinu vrednotenja državnih pravobranilcev se poleg
meril iz tega člena upošteva tudi sodelovanje in pomoč pomočnikov državnih
pravobranilcev oziroma strokovnih sodelavcev ali drugih državnih pravobranilcev
oziroma zunanjih strokovnjakov pri povečanem obsegu njihovega dela.
9. člen
(poročanje o dodatnih oziroma opravljenih nalogah)
(1) Dodatne zadeve oziroma opravljene naloge se ne vštevajo v
najmanjši pričakovani obseg dela državnega pravobranilca po veljavnih merilih
za najmanjši pričakovani obseg dela državnih pravobranilcev. 
(2) Dodatne zadeve oziroma opravljene naloge se pri
ugotavljanju doseganja nadpovprečnih delovnih rezultatov izkazujejo ločeno. 
(3) O rešenih dodatnih zadevah oziroma opravljenih dodatnih
nalogah državni pravobranilec poroča generalnemu državnemu pravobranilcu vsake
tri mesece, če v dogovoru ni določen krajši rok.
10. člen
(sklep o določitvi višine plačila)
(1) Če ni določen krajši rok, generalni državni pravobranilec
na podlagi poročila iz prejšnjega člena in v skladu z dogovorom iz 3. člena te
uredbe s sklepom določi višino plačila za pretekle tri mesece in odredi
izplačilo. Pri določitvi višine plačila, poleg količine in zahtevnosti,
upošteva in posebej izkaže tudi ocenjeno strokovnost in hitrost opravljenega
dela. 
(2) Če ni določen krajši rok, se izplačilo iz prvega odstavka
tega člena odredi vsake tri mesece za pretekle tri mesece, v skladu s
predpisom, ki ureja enotno metodologijo in obrazce za obračun in izplačilo plač
v javnem sektorju.
11. člen
(plačilo za povečan obseg dela v letu 2007)
(1) Državnim pravobranilcem se plačilo za povečan obseg dela
v letu 2007 izplačuje za izvajanje del in nalog v okviru projekta odprave
sodnih zaostankov ter za izvajanje del in nalog v okviru projekta povrnitve
vlaganj v telekomunikacijsko omrežje. 
(2) Rešene zadeve po projektu povrnitve vlaganj v
telekomunikacijsko omrežje se v celoti štejejo za dodatne zadeve v okvir
plačila za povečan obseg dela in se izplačajo v letu 2007. Natančnejše kriterije
določi Personalna komisija v enem mesecu po uveljavitvi te uredbe. 
(3) Personalna komisija ugotovi oziroma določi letna
povprečja obravnavanih zadev oziroma opravljenih nalog na posameznih delovnih
področjih iz 6. člena te uredbe za leto 2007 najpozneje v enem mesecu po
uveljavitvi te uredbe. 
(4) Za naslednja leta se letna povprečja ugotovijo oziroma
določijo vsakokrat najpozneje do 1. marca za tekoče leto, uporabljajo pa se za
mesečna plačila od začetka tekočega leta, v primeru spremembe ali dopolnitve
meril pa od njihove objave.
12. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00714-31/2007/6
Ljubljana, dne 19. julija 2007
EVA 2007-3111-0053
Vlada Republike Slovenije
dr. Gregor Virant l.r. 
Minister