1. člen
Ta pravilnik ureja vodenje in vzdrževanje davčnega registra, vsebino
in obliko prijave za vpis v davčni register ter listine, na katerih temeljijo
podatki, ki se vpisujejo v davčni register, prijavo sprememb in dopolnitev,
način dajanja podatkov, prevzem podatkov, izdajo potrdila o vpisu ter dodelitev
davčne številke in postopek izbrisa iz davčnega registra.
2. člen
(1) Davčni register se vodi kot računalniška podatkovna
baza s podatki o trenutnem stanju zavezancev in z zgodovino podatkov pred
nastopom sprememb.
(2) Davčni register se vodi na podlagi podatkov, ki jih
predložijo zavezanci v prijavi za vpis, spremembo ali dopolnitev podatkov, in
na podlagi podatkov, ki jih posredujejo upravljavci uradnih registrov, evidenc
in zbirk podatkov, ter podatkov, ki jih ugotovi sam davčni organ.
3. člen
(1) Za vzdrževanje podatkovne baze in upravljanje
davčnega registra je pristojen Generalni finančni urad.
(2) Podatki davčnega registra se vzdržujejo na podlagi
prijav za vpis, sprememb in dopolnitev podatkov, na podlagi posredovanih
sprememb in dopolnitev podatkov iz uradnih registrov, evidenc in zbirk podatkov,
na podlagi pridobljenih sprememb podatkov in na podlagi sprememb šifrantov
glede na spremembe standardov za vodenje klasifikacij in šifrantov.
4. člen
Upravljanje davčnega registra poteka s pomočjo centralizirane
računalniške podpore ter elektronske izmenjave podatkov, dokumentov in
sporočil. Prenos podatkov po javnem omrežju mora biti zaščiten z uveljavljenim
kriptografskim standardom v skladu s predpisi, ki urejajo elektronsko
poslovanje in elektronski podpis. Dostop do podatkov mora biti omejen, pravice
uporabnika podatkovne baze morajo biti ločene po odgovornostih, omogočeno mora
biti beleženje vpogledov v osebne podatke.
5. člen
Upravljavec davčnega registra prevzema podatke od zavezancev na
podlagi predložene prijave za vpis, spremembo ali dopolnitev podatkov in od
upravljavcev uradnih registrov, evidenc in zbirk podatkov. Upravljavci uradnih
registrov, evidenc in zbirk podatkov posredujejo podatke v elektronski obliki,
če je to tehnično možno in smotrno.
6. člen
(1) Prijavo za vpis, spremembo ali dopolnitev podatkov v
davčnem registru predloži zavezanec pri finančnem uradu.
(2) Prijava za vpis, spremembo ali dopolnitev podatkov v
davčnem registru se izpolni na predpisanih obrazcih ali na drugem dokumentu, na
katerem so izpisani vsi podatki, vsebovani v predpisanih obrazcih. Prijavi se
predložijo na vpogled ali priložijo listine, na katerih temeljijo podatki, ki
se vpisujejo, spreminjajo ali dopolnjujejo.
(3) Ne glede na določbe tega pravilnika si potrdila,
izpiske in druge podatke o dejstvih iz uradnih evidenc, ki jih vodijo upravni
in drugi državni organi, organi samoupravnih lokalnih skupnosti ali nosilci
javnih pooblastil, ki jih je potrebno priložiti prijavi za vpis, pridobi davčni
organ sam.
(4) Pri predložitvi prijave za spremembo ali dopolnitev
podatkov v davčni register vpiše zavezanec davčno številko, z novimi podatki pa
izpolni samo tista polja, ki se spreminjajo ali dopolnjujejo.
(5) Ne glede na prvi odstavek tega člena lahko davčni
organ od zavezanca zahteva tudi druge podatke, ki se vodijo v davčnem registru
ali so povezani z vpisom v davčni register in niso navedeni na obrazcih iz
drugega odstavka tega člena in teh podatkov ni mogoče pridobiti iz uradnih
registrov, evidenc ali zbirk podatkov.
7. člen
Zavezanec lahko predloži prijavo za vpis, spremembo ali
dopolnitev podatkov v davčni register v elektronski obliki prek elektronskih
sredstev v skladu s predpisi, ki urejajo elektronsko poslovanje in elektronski
podpis.
8. člen
(1) Fizična oseba, ki ima stalno oziroma začasno
prebivališče v Republiki Sloveniji, izpolni obrazec DR-02, ki je Priloga 1 tega
pravilnika in njegov sestavni del, kadar prijavlja podatke o rezidentskem
statusu, elektronskem naslovu in elektronskem potrdilu, zastopnikih, naložbah
in številkah plačilnih računov, odprtih pri bankah in hranilnicah zunaj
Republike Slovenije (v nadaljnjem besedilu: računi v tujini).
(2) Zavezanec iz tretjega odstavka 51. člena Zakona o
finančni upravi (Uradni list RS, št. 25/14; v nadaljevanju: zakon) izpolni
obrazec DR-02. Zavezanec iz prvega odstavka 51. člena zakona izpolni obrazec
DR-02, kadar ga davčni organ pozove k predložitvi manjkajočih podatkov za vpis
v davčni register.
(3) Ob prijavi za vpis v davčni register iz prvega in
drugega odstavka tega člena mora zavezanec davčnemu organu predložiti na
vpogled ali priložiti:
-       
osebno izkaznico ali potni list oziroma drugo listino, s katero lahko
izkaže svojo istovetnost,
-       
listine, na katerih temeljijo ostali podatki, ki se vpisujejo v davčni
register.
9. člen
(1) Obrazec DR-02 VDČ, ki je Priloga 2 tega pravilnika
in njegov sestavni del, izpolni zavezanec iz četrtega odstavka 51. člena
zakona, kadar uveljavlja pravice do ugodnosti za vzdrževane družinske člane, ki
še nimajo davčne številke.
(2) Ob prijavi za vpis v davčni register mora zavezanec
iz prejšnjega odstavka tega člena davčnemu organu predložiti na vpogled ali
priložiti:
-       
osebno izkaznico ali potni list oziroma drugo listino, s katero lahko
izkaže svojo istovetnost,
-       
kopijo rojstnega lista ali osebnega dokumenta vzdrževanega družinskega
člana, ki se vpisuje v davčni register,
-       
listine, na katerih temeljijo ostali podatki, ki se vpisujejo v davčni
register.
10. člen
(1) Obrazec DR-03, ki je Priloga 3 tega pravilnika in
njegov sestavni del, izpolni zavezanec iz prvega, drugega in četrtega odstavka
52. člena zakona. Zavezanec iz prvega odstavka 52. člena zakona izpolni obrazec
DR-03, kadar sporoči davčnemu organu podatke iz tretjega odstavka
52. člena zakona
(2) Ob prijavi za vpis v davčni register mora samostojni
podjetnik posameznik ali druga fizična oseba, ki opravlja dejavnost in je
vpisana v Poslovni register Slovenije, davčnemu organu predložiti na vpogled
ali priložiti:
-       
osebno izkaznico ali potni list oziroma drugo listino, s katero lahko
izkaže svojo istovetnost,
-       
listine, na katerih temeljijo ostali podatki, ki se vpisujejo v davčni
register.
(3) Ob prijavi za vpis v davčni register mora fizična
oseba, ki opravlja dejavnost in ni vpisana v Poslovni register Slovenije,
davčnemu organu predložiti na vpogled ali priložiti:
-       
osebno izkaznico ali potni list oziroma drugo listino, s katero lahko
izkaže svojo istovetnost,
-       
odločbo oziroma drugo listino o vpisu v drug register oziroma evidenco,
-       
listine, na katerih temeljijo ostali podatki, ki se vpisujejo v davčni
register.
(4) Ob vpisu v davčni register mora fizična oseba, ki
opravlja dejavnost, za katero ne obstaja registrski organ oziroma druga
predpisana evidenca, davčnemu organu predložiti na vpogled ali priložiti:
-       
osebno izkaznico ali potni list oziroma drugo listino, s katero lahko
izkaže svojo istovetnost,
-       
listine, na katerih temeljijo ostali podatki, ki se vpisujejo v davčni
register.
11. člen
(1) Obrazec DR-04, ki je Priloga 4 tega pravilnika in
njegov sestavni del, izpolni zavezanec iz prvega in drugega odstavka 53. člena
zakona. Zavezanec iz prvega odstavka 53. člena zakona izpolni obrazec DR-04,
kadar sporoči davčnemu organu podatke iz tretjega odstavka 53. člena zakon.
(2) Ob prijavi za vpis v davčni register iz prejšnjega
odstavka tega člena mora zavezanec davčnemu organu predložiti na vpogled ali
priložiti:
-       
osebno izkaznico ali potni list oziroma drugo listino, s katero lahko
izkaže svojo istovetnost kot zakoniti zastopnik, ki vlaga prijavo,
-       
listine, na katerih temeljijo ostali podatki, ki se vpisujejo v davčni
register.
12. člen
(1) Davčni organ opravi vpis v davčni register in dodeli
zavezancu davčno številko, če je prijava za vpis predložena v predpisani
vsebini in so ji predložene predpisane listine.
(2) Davčni organ v osmih dneh izda potrdilo o vpisu, na
katerem navede davčno številko.
13. člen
Če davčni organ ugotovi, da prijava za vpis v davčni register
ne vsebuje vseh zahtevanih podatkov in listin, pozove zavezanca, da v roku, ki
ne sme biti daljši od 30 dni, predloži manjkajoče podatke in listine.
PREHODNA IN KONČNA DOLOČBA
14. člen
Z dnem, ko začne veljati ta pravilnik, se preneha uporabljati
Pravilnik o vodenju in vzdrževanju davčnega registra (Uradni list RS, št.
31/05, 120/07, 31/10 in 25/14 – ZFU).
15. člen
Ta pravilnik začne veljati osmi dan po objavi v Uradnem listu
Republike Slovenije.
Št. 007-909/2014
Ljubljana, dne 7. aprila 2015
EVA 2013-1611-0196
dr. Dušan Mramor l.r.
Minister
za finance

Priloga 1: Prijava
za vpis fizične osebe v davčni register (Obrazec DR-02)
Priloga 2: Prijava
za vpis vzdrževanih družinskih članov v davčni register (Obrazec DR-02 VDČ)
Priloga 3: Prijava
za vpis dejavnosti fizične osebe v davčni register (Obrazec DR-03)
Priloga 4: Prijava
za vpis pravne osebe v davčni register (Obrazec DR-04)