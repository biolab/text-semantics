1. člen
(splošna določba)
(1) Ta pravilnik ureja upravljanje učbeniškega sklada v
osnovni šoli, osnovni šoli s prilagojenim programom in zavodu za vzgojo in
izobraževanje otrok in mladostnikov s posebnimi potrebami (v nadaljnjem
besedilu: osnovna šola) ter v šoli in zavodu, ki izvaja nižje in srednje
poklicno izobraževanje, srednje strokovno in poklicno-tehniško izobraževanje
ter srednje splošno izobraževanje (v nadaljnjem besedilu: srednja šola) ter
postopek izbire učnega gradiva, ki ga zagotavljajo starši učencev in dijakov.
(2) V nadaljnjem besedilu izraz »šola« pomeni vse vrste
šol in zavodov, navedenih v prejšnjem odstavku.
(3) Učbeniški sklad je namenjen učencem in dijakom.
2. člen
(učbeniški sklad)
(1) Šola iz učbeniškega sklada izposoja oziroma daje v
uporabo učbenike in drugo učno gradivo.
(2) Učbeniški sklad je ločen del šolske knjižnice.
(3) Učbeniški sklad je vključen v informacijski sistem
COBISS, vodi pa se ločeno od ostalih gradiv šolske knjižnice.
3. člen
(upravljanje učbeniškega sklada)
(1) Naloge upravljanja učbeniškega sklada
(evidentiranje, izposoja, dajanje v uporabo učnega gradiva iz učbeniškega
sklada, načrtovanje obnove učbeniškega sklada in podobno) izvaja knjižničar, ki
ga določi ravnatelj šole (v nadaljnjem besedilu: upravljavec sklada). Ravnatelj
lahko določi, da naloge upravljavca sklada opravlja več knjižničarjev, po
potrebi pa knjižničarju lahko zagotovi tudi pomoč pri manipulativnih opravilih.
(2) Za delovanje učbeniškega sklada je odgovoren
ravnatelj.
4. člen
(učbeniki in drugo učno gradivo iz učbeniškega sklada)
Učbeniki in drugo učno gradivo (v nadaljnjem besedilu: učno
gradivo) v učbeniškem skladu so:
-       
učbeniki, ki jih potrdi pristojni strokovni svet in jih šola izposoja
učencem in dijakom v informacijskem sistemu COBISS, vključno s tistimi, ki so
prilagojeni za učence in dijake s posebnimi potrebami,
-       
učna sredstva, ki si jih v informacijskem sistemu COBISS izposodijo
učitelji in so namenjena učencem ter dijakom za uporabo neposredno pri pouku
(atlasi, tematske karte, slovarji, strokovni priročniki, stavnice in podobno),
vključno s tistimi, ki so prilagojeni učencem in dijakom s posebnimi potrebami,
-       
delovni zvezki in učbeniki z elementi delovnega zvezka za prvo
vzgojno-izobraževalno obdobje osnovne šole in za prilagojen program z nižjim
izobrazbenim standardom, ki jih šola daje učencem v uporabo kot končnim
uporabnikom,
-       
gradivo, ki ga šola prilagodi posameznim učencem in dijakom s posebnimi
potrebami in jim ga izposoja ali daje v končno uporabo.
5. člen
(obdelava oziroma evidentiranje učnih gradiv)
(1) Učbeniki in učna sredstva, ki jih šola iz
učbeniškega sklada izposoja, so obdelani po strokovnih knjižničarskih
standardih in pravilih ter se izposojajo v informacijskem sistemu COBISS.
(2) Delovni zvezki in učbeniki z elementi delovnega
zvezka, ki jih daje šola iz učbeniškega sklada učencem v uporabo kot končnim
uporabnikom, se v informacijskem sistemu COBISS ne izposojajo, se pa v njem
obdelajo tako, da se bibliografskemu zapisu v lokalni bazi knjižnice dodajo
podatki o šolskem letu, skupnem številu nabavljenih enot, nabavni ceni enote,
datumu računa, razredih in predmetih, za katere je bilo gradivo nabavljeno, ter
podatek o viru financiranja. Opremljanje tega gradiva ni potrebno. Podatek o
nabavni ceni zagotovi upravitelju učbeniškega sklada računovodstvo.
(3) Gradivo, ki ga šola zagotovi posameznim učencem in
dijakom s posebnimi potrebami tako da ga prilagodi, šola evidentira na
elektronskem obrazcu.
6. člen
(evidentiranje učnega gradiva, ki ga zagotavljajo starši
učencev in dijakov)
V informacijskem sistemu COBISS se evidentira seznam učnega
gradiva, ki ga zagotavljajo starši učencev in dijakov tako, da se bibliografskemu
zapisu v lokalni bazi knjižnice dodajo naslednji podatki: o šolskem letu, ceni
enote gradiva, predmetih oziroma programih in razredih oziroma letnikih, na
katere se gradivo nanaša.
7. člen
(zagotavljanje in razporejanje sredstev za učbeniški sklad)
(1) Ministrstvo, pristojno za izobraževanje (v
nadaljnjem besedilu: ministrstvo), letno zagotavlja sredstva za učbeniški sklad
v osnovnih šolah za nakup učbenikov, delovnih zvezkov in učbenikov z elementi
delovnega zvezka, tiskanje učnih gradiv za prilagojeni program z nižjim
izobrazbenim standardom ter nakup, tiskanje, fotokopiranje in podobno učnih
gradiv za izvajanje posebnega vzgojno-izobraževalnega programa na osnovi
metodologije iz 8. člena tega pravilnika.
(2) Neporabljena sredstva za namene iz prejšnjega
odstavka lahko šola porabi za učna sredstva in za gradivo, ki ga šola prilagodi
posameznim učencem in dijakom s posebnimi potrebami.
(3) Šola je pri razporejanju sredstev med razredi
samostojna.
8. člen
(metodologija za določanje višine letnih sredstev za
učbeniški sklad v osnovnih šolah)
(1) Za zagotavljanje sredstev učbeniškega sklada se
določi naslednje število točk:
1.     
izvedba programa osnovne šole in prilagojenih programov osnovne šole z
enakovrednim izobrazbenim standardom:
- 
6 točk na učenca 1. razreda,
- 
8 točk na učenca 2. in 3. razreda,
- 
3,2 točke na učenca od 4. do 9. razreda;
2.     
izvedba prilagojenega programa osnovne šole z nižjim izobrazbenim
standardom:
- 
6 točk na učenca 1. razreda,
- 
8 točk za učenca 2. in 3. razreda,
- 
3,8 točke na učenca od 4. do 9. razreda;
3.     
izvedba posebnega programa vzgoje in izobraževanja:
- 
3,8 točke na učenca.
(2) Vrednost točke in dinamiko nakazil za posamezno
proračunsko leto določi minister, pristojen za izobraževanje (v nadaljnjem
besedilu: minister), s sklepom. Zaradi spremenjenih proračunskih zmožnosti
ministrstva se lahko vrednost točke v proračunskem letu spremeni. Vrednost
točke se objavi na osrednjem spletnem mestu državne uprave.
9. člen
(zagotavljanje sredstev in plačilo upravljavca sklada)
(1) Ministrstvo letno zagotavlja osnovnim šolam sredstva
za plačilo upravljavca sklada, in sicer po naslednji enačbi:
Plačilo = koeficient A x število učencev + koeficient
B,
pri čemer je:


Število
učencev

Koeficient A

Koeficient B
(v eurih)


od 0 do 50

1,25

94,50


od 51 do 100

1,30

112,50


od 101 do 200

1,35

131,62


od 201 do 300

1,40

150,75


od 301 do 400

1,45

168,75


od 401 do 500

1,50

187,50


od 501 do 700

1,55

207


nad 701

1,60

225


(2) Rezultat enačbe iz prejšnjega odstavka predstavlja
bruto znesek kot plačilo upravljavcu sklada za delo, ki ga opravi v posameznem
šolskem letu.
(3) V srednjih šolah je upravljavec sklada plačan iz
sredstev prispevkov za izposojevalnino učnega gradiva iz prve alineje 4. člena
tega pravilnika. Višina plačila se določi v skladu z enačbo iz prvega odstavka
tega člena, vendar ne sme presegati 10 % vseh sredstev sklada v posameznem
šolskem letu.
(4) Plačilo se upravljavcu sklada izplača do konca
meseca decembra proračunskega leta.
10. člen
(letni obseg sredstev za osnovne šole)
S sklepom iz drugega odstavka 8. člena tega pravilnika
minister do konca februarja določi za proračunsko leto tudi letni obseg
sredstev za učbeniški sklad posamezne šole na podlagi 8. člena tega pravilnika
in letni obseg sredstev za plačilo upravljavca sklada posamezne šole na podlagi
9. člena tega pravilnika, pri čemer se upošteva stanje števila učencev na
dan 15. septembra šolskega leta, ki se začne pred pričetkom proračunskega
leta.
11. člen
(izposojevalnina za učbenike v srednjih šolah)
(1) Srednja šola zaračuna dijakom izposojevalnino za
izposojo učbenikov. Izposojevalnina posameznega učbenika za eno šolsko leto ne
sme biti višja od ene tretjine njegove nabavne cene. Nabavna cena učbenika je
cena z vključenim davkom na dodano vrednost in morebitnimi popusti.
(2) Višino izposojevalnine za posamezen učbenik na
predlog upravljavca sklada določi ravnatelj. Če je bil enak učbenik nabavljen v
različnem času po različni ceni, se uporabnikom zaračuna povprečna
izposojevalnina, izračunana na osnovi utežnega povprečja.
(3) Dijak, ki zaradi socialnega položaja ne more plačati
izposojevalnine, je lahko na predlog razrednika ali šolskega svetovalnega
delavca delno ali v celoti oproščen plačila izposojevalnine. O tem odloči
ravnatelj šole.
(4) Dijak, ki med šolskim letom prekine šolanje na šoli
ali se prepiše na drugo šolo, je upravičen do povračila sorazmernega deleža
izposojevalnine. Šola, v katero se dijak vpiše med šolskim letom, zaračuna samo
sorazmerni del izposojevalnine.
(5) Sredstva, zbrana iz izposojevalnin, odškodnin in
odkupa, šola porabi za nakup učbenikov. Izjemoma lahko šola porabi sredstva
sklada tudi za nabavo učnih sredstev, če vrednost takega nakupa ne preseže 10 %
vseh sredstev sklada v posameznem šolskem letu.
(6) Ministrstvo lahko sofinancira nakup učbenikov in
učnih sredstev srednjim šolam, ki na novo ustanavljajo učbeniški sklad. Višino
sofinanciranja določi minister s sklepom.
12. člen
(odškodnina)
(1) Učenec ali dijak mora plačati odškodnino, če vrne
poškodovan ali uničen učbenik ali ga ne vrne.
(2) Višina odškodnine se določi na podlagi nabavne cene
in starosti učbenika, ki je bil izposojen. Ob koncu prvega leta uporabe
učbenika višina odškodnine ne sme presegati nabavne cene učbenika. Ob koncu
drugega leta uporabe učbenika višina odškodnine ne sme presegati dveh tretjin
nabavne cene učbenika. Po tretjem letu uporabe učbenika odškodnina ne sme
presegati ene tretjine nabavne cene učbenika.
(3) Višino odškodnine določi ravnatelj šole na predlog
upravljavca sklada.
13. člen
(prejemki in izdatki učbeniškega sklada)
(1) Prejemki učbeniškega sklada so:
-       
proračunska sredstva za nakup učnih gradiv v osnovnih šolah,
-       
proračunska sredstva za plačilo upravljavcev sklada v osnovnih šolah,
-       
izposojevalnine,
-       
odškodnine,
-       
odkupnine in
-       
drugi prejemki.
(2) Prejemki iz prejšnjega odstavka so namenski in se
porabljajo za obnovo učbeniškega sklada in za kritje izdatkov priprave gradiv
za izposojo ter za plačilo upravljavca sklada.
14. člen
(postopek izbire učnega gradiva in načrtovanje obnove
učbeniškega sklada)
(1) Strokovni aktiv učiteljev, ki vključuje učitelje
enega ali več razredov, predmetov, predmetnih področij oziroma strokovnih
modulov, predlaga ravnatelju do 30. aprila za prihodnje šolsko leto
seznam:
-       
učbenikov za učence in dijake na podlagi Kataloga potrjenih učbenikov,
-       
delovnih zvezkov in učbenikov z elementi delovnega zvezka za učence
prvega, drugega in tretjega razreda v osnovni šoli,
-       
učnih sredstev, ki so namenjena učencem ter dijakom za uporabo
neposredno pri pouku,
-       
učnega gradiva, ki ga zagotavljajo starši učencev in dijakov.
(2) Ravnatelj mora pred odločitvijo o izboru učnega
gradiva, ki ga zagotavljajo starši učencev in dijakov, pridobiti soglasje sveta
staršev k skupni nabavni ceni učnega gradiva. Ravnatelj pošlje svetu staršev v
soglasje seznam do 15. maja tekočega šolskega leta, svet staršev pa odloči
o soglasju v 15 dneh od prejema seznama.
(3) Če svet staršev ne da soglasja iz prejšnjega
odstavka do 1. junija, svet staršev in ravnatelj dosežeta dogovor o skupni
nabavni ceni do 15. junija, ko mora šola objaviti seznam učnih gradiv iz
prve, druge in četrte alineje prvega odstavka tega člena na svoji spletni
strani.
(4) Na podlagi seznamov iz prve, druge in tretje alineje
prvega odstavka tega člena upravljavec učbeniškega sklada predlaga ravnatelju
načrt obnove učbeniškega sklada.
15. člen
(izposoja in dajanje v uporabo učnega gradiva)
Šola iz učbeniškega sklada izposoja in daje v uporabo
učbenike ter delovne zvezke in učbenike z elementi delovnega zvezka za prvo
vzgojno-izobraževalno obdobje osnovne šole in za prilagojen program z nižjim
izobrazbenim standardom najpozneje prvi teden pouka v novem šolskem letu, učna
sredstva, ki jih izposoja učiteljem, in gradivo, ki ga šola prilagaja
posameznim učencem in dijakom s posebnimi potrebami, pa tekom celega šolskega leta.
16. člen
(vračanje učnega gradiva)
(1) Učenci in dijaki morajo vrniti izposojene učbenike
ob zaključku pouka tekočega šolskega leta.
(2) Učenci, ki dobijo delovne zvezke in učbenike z
elementi delovnega zvezka v uporabo kot končni uporabniki, tega gradiva ne
vračajo.
(3) Učenec ali dijak, ki ima popravni izpit, mora vrniti
izposojen učbenik do konca šolskega leta. Učenec ali dijak, ki ima obveznosti
tudi po izteku šolskega leta (npr. opravlja maturo v jesenskem roku, pogojni
vpis, diferencialni izpiti, popravni izpit za deveti razred osnovne šole v
naslednjem šolskem letu), vrne izposojene učbenike po opravljenih obveznostih
oziroma po poteku roka za izpolnitev teh obveznosti.
(4) Učenec ali dijak, ki prekine šolanje ali se prepiše
na drugo šolo, mora šoli vrniti izposojene učbenike ob prekinitvi šolanja
oziroma ob prepisu na drugo šolo.
(5) Učenec prvega, drugega ali tretjega razreda, ki
prekine šolanje ali se prepiše na drugo šolo, nima pravice dobiti delovnih
zvezkov in učbenikov z elementi delovnega zvezka še enkrat, razen če nova šola
odloči drugače.
17. člen
(odpis učnega gradiva)
(1) Odpisano učno gradivo so učbeniki in učna sredstva,
ki se izposojajo v informacijskem sistemu COBISS in so trajno odstranjeni iz
učbeniškega sklada.
(2) Praviloma se odpišejo tisti učbeniki in učna
sredstva, ki so glede na namen učbeniškega sklada vsebinsko ali fizično
neustrezni, predvsem pa učbeniki in učna sredstva, ki so:
-       
poškodovani,
-       
nepopolni,
-       
zastareli,
-       
pogrešani in podobno.
(3) Postopki odpisa in ravnanja z odpisanim učnim
gradivom se vodijo v skladu s knjižničarskimi pravili. Predlog odpisa pisno
potrdi ravnatelj.
(4) Odpisano učno gradivo se označi z žigom »odpisano«
čez lastniški žig in datumom odpisa.
(5) Šola lahko odpisano učno gradivo iz drugega odstavka
tega člena brezplačno odsvoji, odproda ali ga uniči (odda v reciklažo) v skladu
s predpisi, ki urejajo ravnanje s stvarnim premoženjem države in samoupravnih
lokalnih skupnosti.
18. člen
(evidence)
(1) Inštitut informacijskih znanosti (v nadaljnjem
besedilu: IZUM) za nemoteno upravljanje učbeniškega sklada šolam omogoči izpis
iz sistema COBISS:
-       
vseh učbenikov in učnih sredstev, ki se izposojajo v informacijskem
sistemu COBISS, po avtorju, naslovu, letu izdaje, letu nakupa, nabavni ceni,
številu izposoj, številu odpisov;
-       
izposoj učbenikov in učnih sredstev za tekoče šolsko leto z navedbo
imena, priimka in razreda oziroma letnika učenca, dijaka oziroma učitelja ter
avtorja, naslova in leta izdaje učnega gradiva;
-       
evidenc odpisanih učbenikov in učnih sredstev;
-       
evidenc delovnih zvezkov in učbenikov z elementi delovnega zvezka z
izpisom avtorja, naslova, leta izdaje, datuma računa, nabavne cene enote,
števila izvodov, šolskega leta, predmetov oziroma programov in razredov oziroma
letnikov, za katere je bilo gradivo nabavljeno ter vira financiranja;
-       
evidenc učnega gradiva, ki ga zagotavljajo starši učencev in dijakov z
izpisom avtorja, naslova, leta izdaje, šolskega leta, cene enote gradiva,
predmetov oziroma programov in razredov oziroma letnikov, na katere se gradivo
nanaša ter vira financiranja.
(2) Upravljavec sklada na osnovi evidence iz četrte
alineje prejšnjega odstavka pripravi poimenski seznam prejemnikov tega gradiva.
(3) Evidence drugih prejemkov in izdatkov učbeniškega
sklada v šolskem letu vodi računovodstvo šole.
(4) IZUM zagotavlja ministrstvu podatke iz
informacijskega sistema COBISS za potrebe spremljanja in evalviranja delovanja
učbeniških skladov na šolah ter načrtovanje razvoja sistema izposoje in dajanja
v uporabo učnega gradiva.
PREHODNE IN KONČNE DOLOČBE
19. člen
(elektronski obrazec)
Elektronski obrazec iz tretjega odstavka 5. člena tega
pravilnika se začne uporabljati s šolskim letom 2020/2021.
20. člen
(zagotavljanje sredstev v proračunskem letu 2020)
(1) Vrednost točke iz 8. člena tega pravilnika in
dinamiko nakazil za proračunsko leto 2020 določi minister v petnajstih dneh od
uveljavitve tega pravilnika.
(2) Letni obseg sredstev za učbeniški sklad in za
plačilo upravljavca sklada posamezne šole iz 10. člena tega pravilnika za leto
2020 določi minister v petnajstih dneh od uveljavitve tega pravilnika.
21. člen
(prenehanje veljavnosti in podaljšanje uporabe)
Z dnem uveljavitve tega pravilnika preneha veljati Pravilnik
o upravljanju učbeniških skladov (Uradni list RS, št. 27/17, 47/17 in
34/19), ki pa se lahko uporablja za dokončanje vseh postopkov v zvezi z
izposojo, vračanjem in odpisom delovnih zvezkov za 1. in 2. razred, začetih v
šolskem letu 2019/2020.
22. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije
Št. 0070-57/2019
Ljubljana, dne 27. februarja 2020
EVA 2019-3330-0043
Dr. Jernej Pikalo
minister
za izobraževanje, znanost in šport