1. člen
(vsebina)
Ta pravilnik v skladu z Direktivo 2017/2110/EU Evropskega
parlamenta in Sveta z dne 15. novembra 2017 o sistemu inšpekcijskih pregledov
za varno izvajanje linijskih prevozov z ro-ro potniškimi ladjami in
visokohitrostnimi potniškimi plovili ter spremembi Direktive 2009/16/ES ter
razveljavitvi Direktive Sveta 1999/35/ES (UL L št. 315 z dne 30. 11. 2017, str.
61) določa obvezne preglede, s katerimi se zagotavlja varno opravljanje
linijskih prevozov z ro-ro potniškimi ladjami in hitrimi potniškimi plovili.
2. člen
(pomen izrazov)
Izrazi, uporabljeni v tem pravilniku, pomenijo:
1.     
»ro-ro potniška ladja« je plovilo, na katero se lahko zapeljejo cestna
ali železniška vozila, ki prevažajo več kot 12 potnikov,
2.     
»hitro potniško plovilo« je plovilo v skladu s Pravilom X/1 konvencije
SOLAS, ki prevaža več kot 12 potnikov,
3.     
»SOLAS konvencija« je Mednarodna konvencija o varstvu človeškega
življenja na morju, 1974, skupaj s protokoli in spremembami, v najnovejši
različici,
4.     
»Kodeks o hitrih plovilih« je Mednarodni kodeks o varnosti hitrih plovil
v skladu z Resolucijo MSC 36(63) Odbora za pomorsko varnost IMO z dne 20. maja
1994, v najnovejši različici ali Mednarodni kodeks o varnosti hitrih plovil iz
leta 2000 (Kodeks HSC 2000) v skladu z Resolucijo MSC 97(73) IMO iz decembra
2000, v najnovejši različici,
5.     
»sistem HSSC« so Smernice IMO za preglede v okviru harmoniziranega
sistema za pregled in izdajanje spričeval, v najnovejši različici,
6.     
»linijski prevoz« je zaporedje potovanj ro-ro potniških ladij ali hitrih
potniških plovil (v nadaljnjem besedilu: ladja) med dvema ali več istimi
pristanišči ali iz istega pristanišča in nazaj brez vmesnih postankov:
- 
v skladu z objavljenim voznim redom ali
- 
so tako redna ali pogosta, da tvorijo prepoznavno sistematično
zaporedje,
7.     
»morsko območje« je morsko območje ali morska pot, določena v skladu s
predpisom, ki ureja potniške ladje,
8.     
»spričevalo« je:
a)   
za ladje na mednarodnih potovanjih: spričevalo o varnosti, izdano na
podlagi SOLAS konvencije oziroma na podlagi Kodeksa o hitrih plovilih, s
seznamom opreme,
b)   
za ladje na notranjih potovanjih: spričevala, izdana v skladu s
predpisom, ki ureja potniške ladje, s seznamom opreme,
9.     
»notranje potovanje« je potovanje iz pristanišča Republike Slovenije v
isto ali drugo pristanišče Republike Slovenije,
10.  
»družba« je organizacija ali oseba, ki privoli v prevzem vseh dolžnosti
in odgovornosti, določenih z Mednarodnim kodeksom za varno upravljanje ladij in
preprečevanje onesnaževanja (Kodeks ISM), v najnovejši različici, ali v
primerih, ko se Poglavje IX konvencije SOLAS ne uporablja, lastnika ladje ali
katero koli drugo organizacijo ali osebo, kot je upravljavec ali zakupnik, ki
od lastnika prevzame odgovornost za opravljanje prevoza z ladjo,
11.  
»pomorski inšpektor« je pomorski inšpektor, ki izpolnjuje minimalna
merila v skladu s predpisom, ki ureja inšpekcijski nadzor tujih ladij.
3. člen
(področje uporabe)
(1) Ta pravilnik se uporablja za ladje, ki opravljajo
linijske prevoze:
-       
med pristaniščem Republike Slovenije in pristaniščem tretje države,
kadar pluje pod zastavo Republike Slovenije ali
-       
v notranjem potovanju.
(2) Ta pravilnik se ne uporablja za ladje, za katere velja
predpis, ki ureja inšpekcijski nadzor tujih ladij.
4. člen
(predhodni inšpekcijski pregled)
(1) Pred začetkom opravljanja linijskih prevozov z ladjo,
mora pomorski inšpektor:
a)    
preveriti ali ladja izpolnjuje zahteve iz Priloge 1, ki je sestavni del
tega pravilnika, in
b)    
opraviti inšpekcijski pregled v skladu s Prilogo 2, ki je sestavni del
tega pravilnika.
(2) Pomorski inšpektor lahko od družbe zahteva, da vnaprej
dokaže izpolnjevanje zahtev iz Priloge 1 tega pravilnika, vendar ne prej kot en
mesec pred predhodnim inšpekcijskim pregledom.
5. člen
(izjeme od obveznega predhodnega inšpekcijskega pregleda)
(1) Pri opravljanju predhodnega inšpekcijskega pregleda lahko
pomorski inšpektor odloči, da izpusti nekatere zahteve ali ne opravi nekaterih
postopkov iz Priloge 1 in Priloge 2 tega pravilnika, če so bili zajeti v letnem
pregledu države zastave ali inšpekcijskem pregledu, opravljenim v preteklih
šestih mesecih, in so bili upoštevani postopki in smernice za preglede, določene
s sistemom HSSC, ali drugi postopki za dosego istega cilja. Pomorski inšpektor
ta podatek vnese v bazo podatkov o inšpekcijskih pregledih v skladu z 11.
členom tega pravilnika.
(2) Kadar naj bi ladja opravljala linijski prevoz, lahko
pomorski inšpektor upošteva inšpekcijske preglede in preglede države zastave te
ladje, ki so bili pred tem opravljeni za druge linijske prevoze v skladu s tem
pravilnikom. Če pomorski inšpektor ugotovi, da so ti inšpekcijski pregledi in
pregledi države zastave ustrezni, ter se lahko upoštevajo za nove pogoje
opravljanja prevozov, predhodnega inšpekcijskega pregleda iz prvega odstavka
prejšnjega člena ni treba izvesti pred začetkom opravljanja novega linijskega
prevoza z ladjo.
(3) Pomorski inšpektor lahko na zahtevo družbe vnaprej
potrdi, da soglaša s tem, da prejšnji inšpekcijski pregledi in pregledi države
zastave veljajo za nove pogoje opravljanja prevozov.
(4) Kadar je zaradi nepredvidenih okoliščin nujno potrebna
hitra zamenjava ladje, da se zagotovi nadaljnje opravljanje prevozov, in ne gre
za primere iz drugega odstavka tega člena, lahko pomorski inšpektor ladji
dovoli začetek opravljanja prevozov, če so izpolnjeni naslednji pogoji:
a)    
vizualni pregled in preverjanje listin ne kažeta, da ladja ne izpolnjuje
potrebnih zahtev za varno opravljanje prevozov, in
b)    
pomorski inšpektor opravi predhodni inšpekcijski pregled iz prvega
odstavka prejšnjega člena v enem mesecu.
6. člen
(redni inšpekcijski pregled)
(1) Pomorski inšpektor opravi vsakih 12 mesecev:
a)    
inšpekcijski pregled v skladu s Prilogo 2 tega pravilnika in
b)    
inšpekcijski pregled med linijskim prevozom, vendar ne prej kot štiri
mesece in ne pozneje kot osem mesecev po inšpekcijskem pregledu iz prejšnje
točke, pri čemer ta inšpekcijski pregled zajema zahteve iz Priloge 3, ki je sestavni
del tega pravilnika, in zahteve Priloge 1 in Priloge 2 tega pravilnika, ki
glede na strokovno presojo pomorskega inšpektorja zagotavljajo, da ladja še
vedno izpolnjuje vse potrebne zahteve za varno opravljanje prevozov.
(2) Predhodni inšpekcijski pregled v skladu s 4. členom tega
pravilnika se šteje kot inšpekcijski pregled za namene iz točke a) prejšnjega
odstavka.
(3) Pomorski inšpektor lahko opravi inšpekcijski pregled iz
točke a) prvega odstavka tega člena hkrati z letnim pregledom ladje, ki ga
opravi država zastave, če se upoštevajo postopki in smernice za preglede,
določene s sistemom HSSC, ali drugi postopki za dosego istega cilja.
(4) Pomorski inšpektor opravi inšpekcijski pregled v skladu s
Prilogo 2 tega pravilnika po vsakem večjem popravilu, predelavi ali spremembi
ladje ali kadar se zamenja vodstvo ali klasifikacijski zavod. Pri zamenjavi
vodstva ali klasifikacijskega zavoda pa lahko pomorski inšpektor, potem ko
upošteva prej opravljene inšpekcijske preglede ladje in če takšna zamenjava ne
vpliva na varno opravljanje prevozov, ladjo izvzame od inšpekcijskega pregleda
iz tega odstavka.
7. člen
(zapisnik o inšpekcijskem pregledu)
(1) Po končanem inšpekcijskem pregledu v skladu s tem
pravilnikom pomorski inšpektor pripravi zapisnik o inšpekcijskem pregledu v
skladu s predpisom, ki ureja inšpekcijski nadzor tujih ladij.
(2) Pomorski inšpektor prenese informacije iz zapisnika o
inšpekcijskem pregledu v zbirko podatkov iz 11. člena tega pravilnika. Zapisnik
o inšpekcijskem pregledu se vroči tudi poveljniku ladje.
8. člen
(odprava pomanjkljivosti, prepoved izplutja in opustitev
inšpekcijskega pregleda)
(1) Pomanjkljivosti, ugotovljene z inšpekcijskim pregledom,
opravljenim v skladu s tem pravilnikom, mora družba odpraviti v roku, ki ga
določi pomorski inšpektor.
(2) Kadar pomanjkljivosti očitno ogrožajo zdravje ali varnost
ali neposredno ogrožajo zdravje ali življenje, ladjo, njeno posadko in potnike,
pomorski inšpektor ladji prepove izplutje (v nadaljnjem besedilu: prepoved
izplutja). Pomorski inšpektor poveljniku ladje vroči odločbo o prepovedi
izplutja.
(3) Prepoved izplutja velja, dokler se pomorski inšpektor ne
prepriča, da je pomanjkljivost odpravljena, ali dokler ne ugotovi, da ladja
lahko izpluje ali nadaljuje z opravljanjem prevozov, ne da bi bila ogrožena
varnost in zdravje potnikov ali posadke, ladje ali drugega plovila.
(4) Če pomanjkljivosti iz drugega odstavka ni mogoče hitro
odpraviti v pristanišču, v katerem je bila pomanjkljivost ugotovljena, lahko
pomorski inšpektor ladji dovoli nadaljevanje plovbe do najbližje primerne
ladjedelnice, v kateri se lahko pomanjkljivost hitro odpravi.
(5) V izrednih primerih, ko je splošno stanje ladje očitno
podstandardno, lahko pomorski inšpektor prekine inšpekcijski pregled, dokler
družba ne sprejme potrebnih ukrepov, s katerimi zagotovi, da ladja ne ogroža
več varnosti ali zdravja, da ne predstavlja več neposredne nevarnosti za
življenje posadke in potnikov ali da izpolnjuje ustrezne zahteve mednarodnih
konvencij.
(6) Kadar pomorski inšpektor prekine inšpekcijski pregled v
skladu s prejšnjim odstavkom, ladja ne sme izpluti. Prepoved izplutja velja,
dokler inšpektor z inšpekcijskim pregledom ne ugotovi, da so izpolnjeni pogoji
iz tretjega odstavka tega člena in drugega odstavka 10. člena tega pravilnika.
(7) Pomorski inšpektor lahko dovoli ladji, za katero velja
prepoved izplutja, da opravi premik v drugi del pristanišča, če je tak premik
varen in se s tem zmanjša prezasedenost pristanišča. Prezasedenost pristanišča
se ne sme upoštevati kot razlog pri odločanju o prepovedi izplutja ali o
preklicu te odločitve. Upravljavec pristanišča mora taki ladji omogočiti
namestitev v pristanišču.
9. člen
(pravica do pritožbe)
Pomorski inšpektor pouči poveljnika ladje, za katero velja
prepoved izplutja, o pravici do pritožbe in pritožbenem postopku. Kadar je
odločitev o prepovedi izplutja na podlagi pritožbe razveljavljena ali
spremenjena, pomorski inšpektor ta podatek nemudoma vnese v bazo podatkov iz
11. člena tega pravilnika.
10. člen
(stroški)
(1) Kadar se z inšpekcijskimi pregledi iz 4. in 6. člena tega
pravilnika potrdijo ali odkrijejo pomanjkljivosti, ki so razlog za prepoved
izplutja, vse stroške v zvezi z inšpekcijskimi pregledi krije družba.
(2) Prepoved izplutja velja, dokler stroški niso v celoti
povrnjeni ali ni dano zadostno jamstvo za povračilo stroškov.
11. člen
(baza podatkov inšpekcijskih pregledov)
(1) Pomorski inšpektor vnese informacije, povezane z
inšpekcijskimi pregledi, opravljenimi v skladu s tem pravilnikom, vključno z ugotovljenimi
pomanjkljivostmi in prepovedjo izplutja, v bazo podatkov inšpekcijskih
pregledov iz predpisa, ki ureja inšpekcijski nadzor tujih ladij, takoj, ko
sestavi zapisnik o inšpekcijskem pregledu ali preneha veljati prepoved
izplutja. Glede vsebine podatkov se smiselno uporabljajo določbe predpisa, ki
ureja inšpekcijski nadzor tujih ladij.
(2) Pomorski inšpektor potrdi vse
informacije, vnesene v bazo podatkov inšpekcijskih pregledov, zaradi njihove
objave v 72 urah od vnosa.
PREHODNA IN KONČNA DOLOČBA
12. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o obveznih pregledih za varno izvajanje linijskih prevozov z ro-ro trajekti in
hitrimi potniškimi plovili (Uradni list RS, št. 79/06), ki pa se uporablja do
začetka uporabe tega pravilnika.
13. člen
(začetek veljavnosti in uporabe)
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne 21. decembra 2019.
Št. 007-306/2018/24
Ljubljana, dne 25. oktobra 2019
EVA 2018-2430-0082
Mag. Alenka Bratušek
ministrica
za infrastrukturo

Priloga
1: Posebne zahteve za ladje, ki opravljajo linijske prevoze  
Priloga
2: Postopki za inšpekcijske preglede  
Priloga
3: Postopki za izvajanje inšpekcijskih pregledov med linijskim prevozom 
