I. SPLOŠNE DOLOČBE
1. člen
(vsebina pravilnika)
(1) Ta pravilnik določa pogoje, pod katerimi se lahko
vrši promet z živalskim semenom, jajčnimi celicami in živalskimi zarodki (v
nadaljnjem besedilu: reprodukcijski material), ki so bili pridobljeni v
odobrenih osemenjevalnih središčih ali organizacijah za ravnanje z zarodki,
pogoje za registrirane distribucijske centre in postopek uničenja zdravstveno
in oploditveno neustreznega reprodukcijskega materiala v osemenjevalnem
središču, registriranem distribucijskem centru in pri končnem porabniku.
(2) Ta pravilnik se nanaša na reprodukcijski material govedi,
prašičev, kopitarjev, koz in ovac.
2. člen
(pomen izrazov)
Izrazi, uporabljeni v tem pravilniku, imajo naslednji pomen:
1.     
registrirani distribucijski center je obrat, v katerem se skladišči in
daje v promet reprodukcijski material, ter pripadajoča oprema (v nadaljnjem
besedilu: obrat);
2.     
veterinar obrata je veterinar, ki skrbi za nemoteno delo ter kontrolo v
skladu s tretjo in četrto alineo prvega odstavka 4. člena tega pravilnika;
3.     
živalsko seme je pripravljen oziroma razredčen ejakulat plemenjaka v
svežem ali konzerviranem stanju (v nadaljnjem besedilu: seme);
4.     
živalski zarodek je zgodnji razvojni stadij živali, ki ga je možno
presaditi v žival prejemnico (v nadaljnjem besedilu: zarodek);
5.     
serija semena so osemenjevalne doze, pripravljene iz ejakulata istega
plemenjaka, pridobljene istega dne;
6.     
pošiljka reprodukcijskega materiala pomeni količino ene ali več serij,
za katero je bilo izdano eno veterinarsko potrdilo;
7.     
promet je kakršenkoli komercialni premik reprodukcijskega materiala med
odobrenimi osemenjevalnimi središči, obrati, odobrenimi distribucijskimi
centri, organizacijami za ravnanje z zarodki in izvajalci osemenjevanja ali
presajanja zarodkov znotraj Republike Slovenije;
8.     
prostor je del objekta, omejen z zidanimi ali montažnimi stenami in
vrati, ter s pripadajočo opremo, namenjen za opravljanje dejavnosti po tem
pravilniku;
9.     
genska banka je shranjevanje reprodukcijskega materiala za namene
ohranjanja biotske raznovrstnosti rejnih živali.
II. POGOJI ZA OPRAVLJANJE DEJAVNOSTI
3. člen
(pogoji)
Obrat, ki se želi registrirati za opravljanje dejavnosti,
mora izpolnjevati naslednje pogoje:
1.     
imeti mora veterinarja obrata;
2.     
imeti mora:
- 
prostor za skladiščenje reprodukcijskega materiala s posodami za
skladiščenje in shranjevanje reprodukcijskega materiala in umivalnikom s toplo
in hladno vodo, milom ter pa­pirnatimi brisačami; v posamezni posodi je
dovoljeno skladiščiti le reprodukcijski material ene vrste domače živali;
- 
prostor za delo s strankami, ki je ločen s pultom ali delovno mizo;
3.     
prostori in oprema morajo:
- 
omogočiti enostavno čiščenje in razkuževanje;
- 
imeti zagotovljeno naravno ali umetno zračenje;
- 
na dostopnem mestu imeti opremo za prvo pomoč;
- 
biti zgrajeni tako, da se preprečijo stiki z ostalimi živalmi zunaj
obrata;
4.     
obrat mora biti gradbeno in funkcionalno ločen od stanovanjskih in
drugih pomožnih prostorov.
4. člen
(obveznosti obratov)
(1) Obrat mora:
-       
voditi evidence o vseh premikih reprodukcijskega materiala v in iz
obrata, o uničenju ter evidenco o opravljenem razkuževanju prostorov, posod in
opreme za shranjevanje re­produkcijskega materiala;
-       
poskrbeti, da vsako pošiljko reprodukcijskega materiala spremlja
veterinarsko potrdilo, ki je kot Priloga sestavni del tega pravilnika;
-       
biti pod kontrolo veterinarja obrata na način, da se prepreči vstop
nepooblaščenim osebam, pooblaščeni obiskovalci pa morajo izpolnjevati pogoje,
ki jih določi veterinar obrata z biovarnostnimi ukrepi;
-       
biti pod kontrolo veterinarja obrata na način, da se v njem nahaja le
reprodukcijski material, ki je pridobljen v odobrenih osemenjevalnih središčih
ali organizacijah za ravnanje z zarodki ali izvira iz odobrenih distribucijskih
centrov in ne sme priti v stik z nobenim drugim reprodukcijskim materialom;
-       
poskrbeti, da so posode za skladiščenje in shranjevanje reprodukcijskega
materiala čiste in razkužene enkrat letno, razen tistih za enkratno uporabo;
-       
uporabljati tekoči dušik, ki ni bil predhodno uporabljen za druge
proizvode živalskega izvora.
(2) Obrat lahko daje v promet le reprodukcijski
material, katerega vsaka posamezna doza je jasno označena, da je mogoče takoj
ugotoviti datum njegovega pridobivanja, identifikacijo plemenjaka in številko
odobritve osemenjevalnega središča, distribucijskega centra ali organizacije za
ravnanje z zarodki.
III. PROMET
5. člen
(promet)
(1) V obratu je lahko le reprodukcijski material iz
odobrenih osemenjevalnih središč, distribucijskih centrov ali organizacij za
ravnanje z zarodki.
(2) Promet z reprodukcijskim materialom se lahko vrši le
preko obratov.
(3) Rejci s koncesijo za osemenjevanje živali v lastni
reji in veterinarske ambulante s koncesijo lahko pridobijo seme iz odobrenega
osemenjevalnega središča, odobrenega distribucijskega centra, ali obrata,
registriranega po tem pravilniku.
6. člen
(izvor reprodukcijskega materiala)
(1) Seme, ki je v prometu, lahko izvira iz osemenjevalnega
središča ali distribucijskega centra, ki ga je odobril pristojni organ v državi
članici Evropske unije (v nadaljnjem besedilu: EU). Pošiljko mora med prevozom
do namembnega kraja spremljati veterinarsko spričevalo, kot je določeno v
predpisih EU, ki določajo pogoje za trgovanje s semenom, jajčnimi celicami in
zarodki določenih vrst živali.
(2) Jajčne celice in zarodki morajo izhajati iz
organizacije za ravnanje z zarodki, ki jo je odobril pristojni organ v državi
članici EU. Pošiljko mora med prevozom do namembnega kraja spremljati
veterinarsko spričevalo, kot je določeno v predpisih EU, ki določajo pogoje za
trgovanje s semenom, jajčnimi celicami in zarodki določenih vrst živali.
(3) Uvoz iz tretjih držav oziroma delov tretjih držav je
dovoljen le iz odobrenih osemenjevalnih središč, ki so vključeni v sezname,
objavljene na spletni strani Evropske komisije
http://www.ec.europa.eu/food/animal/semen_ova/index_en.htm.
IV. UNIČENJE NEUSTREZNEGA REPRODUKCIJSKEGA MATERIALA
7. člen
(postopek uničenja reprodukcijskega materiala)
(1) Če je odrejeno uničenje reprodukcijskega materiala,
se reprodukcijski material uniči pod nadzorom uradnega veterinarja.
(2) Zdravstveno neustrezni reprodukcijski material se
uniči s postopkom sterilizacije.
(3) Kadar reprodukcijski material ne izpolnjuje
minimalnih pogojev za uspešno oploditev ali prenos, tak reprodukcijski material
uniči odgovorni veterinar obrata s postopkom sterilizacije ali denaturiranja.
V. POSTOPEK REGISTRACIJE
8. člen
(registracija obrata)
(1) Stranka vloži na območni urad Veterinarske uprave
Republike Slovenije (v nadaljnjem besedilu: OU VURS) vlogo za ugotavljanje
izpolnjevanja pogojev iz tega pravilnika. Vlogi mora priložiti:
-       
skico tlorisa objekta;
-       
dokument o lastništvu ali najemu objekta;
-       
navedbo odgovornega veterinarja obrata ter dokazilo glede načina
sodelovanja z obratom (pogodba, zaposlitev).
(2) OU VURS preveri izpolnjevanje pogojev po tem pravilniku
in vpis stranke v poslovni register oziroma sodni register za opravljanje
dejavnosti. Obratu se dodeli registrsko številko in se ga vnese v register
obratov, ki je objavljen na spletni strani VURS http://www.vurs.gov.si.
VI. PREHODNA IN KONČNA DOLOČBA
9. člen
(prenehanje veljavnosti)
Z dnem uveljavitve tega pravilnika prenehajo veljati
1. do 9. člen in 11. do 14. člen ter priloge Pravilnika o pogojih, pod
katerimi se lahko daje živalsko seme v pomet (Uradni list RS, št. 71/00 in
131/04).
10. člen
(uveljavitev pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 34400-19/2009
Ljubljana, dne 16. avgusta 2010
EVA 2010-2311-0008
mag. Dejan Židan l.r.
Minister 
za kmetijstvo, gozdarstvo in prehrano

Priloga:
Veterinarsko potrdilo o zdravstveni ustreznosti reprodukcijskega materiala