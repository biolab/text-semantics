I. UVODNE DOLOČBE
1. člen
Ta pravilnik določa pogoje in postopek za pridobitev
pooblastila (v nadaljevanju: licence) ocenjevalcev vrednosti podjetij in
ocenjevalcev nepremičnin ter opreme (v nadaljevanju: ocenjevalci), njihove
pravice in dolžnosti, pogoje in postopek za odvzem licence, ter pristojnosti
Agencije Republike Slovenije za prestrukturiranje in privatizacijo (v
nadaljevanju: agencija) v zvezi z ocenjevanjem vrednosti podjetij oziroma
nepremičnin in opreme.
2. člen
Ocenjevanje vrednosti podjetij pomeni določiti vrednost imetja
oziroma napovedati zaslužek od imetja v skladu s "Standardi in načeli za
ocenjevanje vrednosti podjetij" – (v nadaljevanju: standardi in načela),
ki jih sprejme agencija. 
Ocenjevanje vrednosti podjetij opravljajo ocenjevalci, ki so
strokovno usposobljene osebe s podeljeno licenco za ocenjevanje vrednosti
podjetij.
3. člen
Ocenjevanje vrednosti nepremičnin in opreme pomeni določiti
njihovo vrednost v skladu s "Standardi in načeli za ocenjevanje vrednosti
nepremičnin in opreme" – (v nadaljevanju: standardi in načela), ki jih
sprejme agencija. 
Ocenjevanje vrednosti podjetij opravljajo ocenjevalci, ki so
strokovno usposobljene osebe s podeljeno licenco za ocenjevanje vrednosti
nepremičnin in opreme.
4. člen
Licenco podeli ocenjevalcu agencija tako, da mu podeli
licenco po opravljenem preizkusu znanja in strokovnosti in izpolnjevanju drugih
pogojev v skladu s tem pravilnikom. 
Ocenjevanje lahko opravlja tudi organizacija (svetovalna
organizacija, podjetje, zavod ali drugi organi in njihova združenja), če zaposluje
ocenjevalca, ki ima licenco za ocenjevanje podjetij oziroma nepremičnin in
opreme. Standardi in načela, ki veljajo za ocenjevalca, veljajo tudi za delovno
skupino strokovnjakov, ki opravljajo ocenjevanje podjetij oziroma nepremičnin
in opreme v okviru organizacije. Ocenjevalno poročilo podpiše in zanj odgovarja
ocenjevalec, ki ima licenco. 
Tuje osebe in ocenjevalne organizacije lahko ocenijo vrednost
podjetja ali nepremičnin in opreme le s sodelovanjem domačega ocenjevalca, ki v
skladu s standardi in načeli sopodpiše ocenjevalno poročilo. 
Agencija lahko pooblasti za ocenjevanje vrednosti posameznih
podjetij ali nepremičnin in opreme tudi tujo ocenjevalno organizacijo ali
združenje ocenjevalcev, ki uživa mednarodni ugled in ima druge strokovne izkušnje
pri tovrstnem ocenjevanju.
II. POGOJI IN POSTOPEK ZA PRIDOBITEV LICENCE ZA OCENJEVANJE
VREDNOSTI PODJETIJ OZIROMA ZA OCENJEVANJE VREDNOSTI NEPREMIČNIN IN OPREME
II. I. Pogoji za pridobitev licence
5. člen
Za ocenjevalca je lahko imenovana in pridobi licenco agencije
oseba, ki izpolnjuje naslednje pogoje: 
1.     
da je državljan Republike Slovenije, lahko pa tudi tuj državljan ali
oseba brez državljanstva, ki lahko po predpisih sklene delovno razmerje v
Republiki Sloveniji; 
2.     
da ima potrebno strokovno znanje in strokovne izkušnje za ocenjevanje
vrednosti podjetij oziroma nepremičnin in opreme; 
3.     
da pozna predpise in strokovna pravila, ki so potrebna za ocenjevanje
vrednosti podjetij oziroma nepremičnin in opreme; 
4.     
da opravi preizkus znanja in strokovnosti v skladu s tem pravilnikom; 
5.     
da ni bil obsojen za kaznivo dejanje, zaradi katerega ne bi bil moralno
primeren za opravljanje ocenjevanja vrednosti podjetij oziroma nepremičnin in
opreme; 
6.     
da mu ni bila odvzeta licenca.
6. člen
Šteje se, da ima potrebno strokovno znanje in izkušnje oseba,
ki ima izkazano dokončano najmanj visokošolsko izobrazbo ustrezne smeri,
najmanj dve leti delovnih izkušenj na ustreznem področju, ter opravi s tem
pravilnikom predpisan preizkus znanja in strokovnosti.
7. člen
Preizkus znanja in strokovnosti obsega predhodni pisni izpit,
preizkus konkretnega ocenjevalnega poročila, ki vsebuje sklepno oceno s celotno
analizo ocenjevanja vrednosti, mnenje in ocenjevalni izvid v skladu z načeli in
standardi, ter ustni zagovor.
8. člen
Šteje se, da ni moralno primerna za opravljanje vrednotenja
podjetij oziroma nepremičnin in opreme oseba, ki je bila obsojena za naslednja
kazniva dejanja iz posameznih poglavij Kazenskega zakona RS (Uradni list SRS
št. 12/77, 19/84, 33/89 in 5/90): kazniva dejanja zoper upravljanje družbenih
sredstev in naravna bogastva po členih 127 do 154, kazniva dejanja zoper
družbeno in zasebno premoženje po členih 165 do 174, kazniva dejanja zoper
pravni promet po členih 186 do 190 in kazniva dejanja zoper uradno dolžnost in
javna pooblastila po členih 191 do 197.
II.II. Organi agencije, ki sodelujejo v postopku podelitve
oziroma odvzema licence, ter njihove pristojnosti
II.II.I. Strokovna komisija za ocenjevanje
9. člen
Agencija ima posebno strokovno komisijo za ocenjevanje
vrednosti podjetij ter nepremičnin in opreme (v nadaljevanju: komisija), katere
člane imenuje svet agencije v skladu s statutom agencije. Člani komisije so
priznani domači in tuji strokovnjaki za ocenjevanje vrednosti podjetij ter
nepremičnin in opreme.
10. člen
Število članov komisije, kot tudi predsednika komisije in
njegovega namestnika, določi s svojim sklepom svet agencije. 
Komisija deluje praviloma na sejah, ki jih po potrebi
sklicuje predsednik komisije, oziroma v času njegove odsotnosti namestnik
predsednika, direktor agencije oziroma predsednik sveta agencije oziroma od
njega pooblaščen član sveta agencije.
11. člen
Komisija ima zlasti naslednje pristojnosti: 
-       
obravnava vloge in pripravlja strokovne predloge za dodelitev in odvzem
licence; 
-       
pripravlja pisne izpite in druge preizkuse znanja ter spremlja strokovno
usposobljenost ocenjevalcev; 
-       
spremlja strokovne probleme ocenjevanja vrednosti podjetij ter
nepremičnin in opreme, in predlaga ustrezne rešitve; 
-       
obravnava pojave pri delu ocenjevalcev in opozarja na pomanjkljivosti in
napake pri delu ocenjevalcev; 
-       
skrbi za uveljavitev standardov in načel ter pripravlja obvezna navodila
in priporočila zaradi njihove uporabe v ocenjevalni praksi; 
-       
obravnava kršitve tega pravilnika in standardov in načel ter predlaga direktorju
ukrepe iz II.IV. poglavja tega pravilnika; 
-       
daje predloge svetu agencije in direktorju agencije v zvezi z njunimi
pooblastili na področju ocenjevanja vrednosti podjetij ter nepremičnin in
opreme; 
-       
opravlja druge naloge v skladu s sklepi sveta agencije, tem pravilnikom
in drugimi akti agencije. 
Komisija o svojem delu in ugotovitvah sproti obvešča
direktorja agencije, po potrebi, vendar najmanj enkrat letno, pa tudi svet
agencije ter jima predlaga sprejem ustreznih ukrepov. Člani komisije so za svoje
delo odgovorni svetu agencije.
II.II.II. Direktor agencije
12. člen
Ocenjevalca imenuje in razrešuje direktor agencije na predlog
komisije tako, da ocenjevalca z licenco v obliki pisne listine pooblasti za
ocenjevanje vrednosti podjetij ali nepremičnin in opreme v skladu s tem
pravilnikom. 
Ocenjevalec je imenovan za dobo 5 let.
13. člen
Direktor agencije skrbi, da komisija tekoče obravnava zahteve
za pridobitev licence, tako da agencija o podelitvi licence praviloma odloči v
roku dveh mesecev od dneva vložitve pisne zahteve po 14. členu tega pravilnika.
II.III. Postopek podelitve licence
14. člen
Kandidat za ocenjevalca vloži pri agenciji pisno zahtevo z
dokazili, da izpolnjuje pogoje iz 5. člena tega pravilnika. 
Stroške za podelitev licence nosi kandidat v skladu s tarifo,
ki jo določi svet agencije.
15. člen
Če bodoči ocenjevalec izpolnjuje formalne pogoje iz 5. člena
tega pravilnika, določi agencija čas in kraj pisnega preizkusa znanja. Pisni
izpiti so praviloma enkrat mesečno, razen v mesecih julij in avgust. 
Pisne izpite pripravlja in vodi komisija iz 9. člena tega
pravilnika. Kandidate je dolžna agencija v primernem roku predhodno obvestiti o
vsebini znanj ter o literaturi za pisni izpit.
16. člen
Kandidat za ocenjevalca mora agenciji predložiti ocenjevalno
poročilo za konkretno podjetje oziroma nepremičnine ali/ter opremo, izdelano v
skladu z standardi in načeli. Ocenjevalno poročilo ne sme biti starejše od 6
mesecev. 
Če kandidat za ocenjevalca nima naročnika, lahko predlaga
agenciji, da mu določi podjetje, ki ga bo ovrednotil oziroma katerega
nepremičnine in opremo bo ocenil in pripravil ocenjevalno poročilo, da bi lahko
dokazal svojo strokovno usposobljenost. Agencija v teh primerih sklene posebno
pogodbo s kandidatom za ocenjevalca in posebno pogodbo z naročnikom
(podjetjem), ki bo predmet vrednotenja, oziroma katerega nepremičnina in oprema
bo predmet cenitve.
17. člen
Vloge obravnava komisija iz 9. člena tega pravilnika.
Komisija pregleda zbrana dokazila in ocenjevalno poročilo ter lahko po potrebi
zahteva tudi dodatna ustna ali pisna pojasnila. 
Preden komisija izdela dokončni predlog po 21. členu tega
pravilnika, določi ocenjevalcu datum, uro in mesto zagovora ocenjevalnega
poročila, ki ga je ocenjevalec predložil.
18. člen
Agencija lahko na predlog kandidata pošlje ocenjevalno
poročilo mednarodni organizaciji ali združenju ocenjevalcev, ki o poročilu poda
svoje mnenje. Na podlagi pozitivnega mnenja se kandidatu podeli licenca za
ocenjevanje vrednosti podjetij ali za ocenjevanje vrednosti nepremičnin in
opreme. Stroške prevoda ocenjevalnega poročila in razliko nad stroški iz
drugega odstavka 14. člena krije kandidat. 
Pred podelitvijo licence mora ocenjevalec podpisati izjavo,
ki se glasi: "Izjavljam, da bom svoje delo ocenjevalca opravljal po
najboljši vesti in vednosti ter bom poročila, mnenja in izvide podajal
natančno, popolno, in nepristransko ter v skladu z veljavnimi "Standardi
in načeli strokovnega ocenjevanja vrednosti podjetij/nepremičnin in
opreme", ter da bom pri svojem delu spoštoval ugled ocenjevalcev."
19. člen
Izjavo hrani agencija skupaj z ostalimi dokazili, in
dokumenti o izpolnjevanju pogojev za dodelitev licence. 
Ocenjevalec mora pri ocenjevanju vrednosti podjetij/
nepremičnin in opreme pripraviti ocenjevalno poročilo v skladu z veljavnimi
standardi in načeli. 
Ocenjevalno poročilo mora biti opremljeno s štampiljko
ocenjevalca, iz katere je razvidno, da ima ocenjevalec licenco za ocenjevanje
vrednosti podjetij/nepremičnin ter opreme, z navedbo številke iz registra
ocenjevalcev pri agenciji in datuma podelitve licence.
20. člen
Štampiljka ima naslednjo vsebino: "Ocenjevalec
__________ (ime in priimek) za ocenjevanje vrednosti podjetij ali/ter
nepremičnin in opreme v skladu z licenco Agencije Republike Slovenije za
prestrukturiranje in privatizacijo, številka__________z dne___________".
21. člen
Če komisija meni, da kandidat izpolnjuje pogoje za
ocenjevalca v skladu s tem pravilnikom, predlaga direktorju, da mu podeli
licenco za ocenjevanje vrednosti podjetij. 
Če ocenjevalno poročilo ni popolno ali delno ne ustreza
oziroma ni v skladu s standardi in načeli, lahko določi ocenjevalcu najmanj
šestmesečni dodatni rok za dopolnitev in popravo ocenjevalnega poročila. 
Če komisija ugotovi, da kandidat za ocenjevalca ne izpolnjuje
pogojev, predlaga direktorju agencije, da vlogo zavrne z navedbo razlogov za
zavrnitev. V tem primeru lahko kandidat ponovno zaprosi za pridobitev licence
po preteku šestmesečnega roka od zavrnitve licence.
22. člen
Direktor v postopku podelitve licence oziroma zavrnitve vloge
kandidata za podelitev licence izdaja odločbe po pravilih Zakona o splošnem
upravnem postopku (Uradni 1. SFRJ, št. 47/86). 
Direktor o podeljenih licencah obvesti svet agencije in
nadzorni odbor agencije.
23. člen
Če direktor zavrne vlogo za pridobitev licence, lahko
kandidat v roku 15 dni vloži pritožbo na svet agencije, ki o zahtevi dokončno
odloči. 
Če se zavrnitev nanaša na vsebino ocenjevalnega poročila,
svet agencije pred dokončno odločitvijo o pritožbi pošlje ocenjevalno poročilo
v revizijo mednarodni ocenjevalni organizaciji ali združenju ocenjevalcev, ki
uživa mednarodni ugled pri ocenjevanju vrednosti podjetij/ nepremičnin in
opreme, ki o ocenjevalnem poročilu poda dokončno mnenje. 
Stroške pritožbenega postopka, prevodov in mednarodne
revizije nosi kandidat, razen če je pritožba utemeljena in mednarodna revizija
potrdi ocenjevalno poročilo. V tem primeru stroške nosi agencija.
24. člen
Agencija vodi javni register ocenjevalcev, kamor se vpisujejo
podatki o ocenjevalcu, njegovi strokovni usposobljenosti, opravljenem preizkusu
znanja in strokovnosti, številko in datum podeljene licence, podatki o
ocenjevalnih poročilih ter podatki o razrešitvi, izrečenih opominih oziroma
odvzemu licence. 
Če ocenjevalec opravi najmanj eno ocenjevalno poročilo na
leto, se mu licenca avtomatično podaljša za naslednjih 5 let. V nasprotnem
primeru mu licenca preneha.
25. člen
Direktor agencije skrbi, da ocenjevalci opravljajo svoje delo
v skladu z določbami tega pravilnika, ter v skladu s standardi in načeli. Zato
lahko zahteva od ocenjevalcev pisna poročila in pojasnila v zvezi z njegovim
strokovnim delom.
II. IV. Vrnitev in odvzem licence ter drugi ukrepi v primeru
ugotovitve nespoštovanja (kršitve) standardov in načel
26. člen
Direktor agencije lahko razreši ocenjevalca njegove
dolžnosti, če sam zahteva razrešitev in vrne licenco.
27. člen
Direktor agencije na predlog komisije po postopku, določenem
v 22. členu tega pravilnika, odvzame licenco ocenjevalcu: 
-       
če se ugotovi, da kandidat ob prijavi ni izpolnjeval pogojev za
ocenjevalca po 5. členu tega pravilnika -podana lažna izjava o tem, da ni bil
obsojen za katero od kaznivih dejanj, navedenih v 8. členu tega pravilnika; 
-       
če svojih dolžnosti kljub predhodno izrečenemu opominu ne opravlja
vestno in nepristransko, ter če jih opravlja v nasprotju z standardi in načeli
za ocenjevanje vrednosti podjetij; 
-       
če ocenjevalec ne izpolnjuje več pogojev za ocenjevalca po 5. členu tega
pravilnika – je spoznan za krivega kaznivega dejanja, zaradi katerega ni več
moralno primeren za ocenjevalca po 8. členu tega pravilnika.
28. člen
Sklep o odvzemu licence pošlje direktor agencije ocenjevalcu
skupaj z obrazložitvijo. 
Zoper sklep o odvzemu licence je mogoča pritožba v roku 15 dni
od prejema sklepa na svet agencije. 
Svet agencije lahko, na predlog in stroške ocenjevalca, pred
dokončno odločitvijo, pridobi revizijsko poročilo mednarodne ocenjevalne
organizacije iz drugega odstavka 23. člena tega pravilnika. 
O sklepih o odvzemu licence direktor obvesti svet agencije in
nadzorni odbor agencije.
29. člen
Ocenjevalec je dolžan spoštovati vse pravice in dolžnosti iz
podeljene licence na podlagi tega pravilnika ter je zavezan k spoštovanju
standardov in načel za ocenjevanje vrednosti podjetij. 
V primeru, da za to strokovno usposobljeni uslužbenec
agencije oziroma z njene strani za to pooblaščena oseba ob obravnavanju vloge,
kateri je priloženo tudi ocenjevalno poročilo, zasledi manjše kršitve dolžnosti
ocenjevalca iz tega pravilnika, so dolžne navedene osebe o tem nemudoma
obvestiti direktorja agencije. 
Direktor agencije z zasledenimi kršitvami nemudoma seznani
predsednika komisije oziroma njegovega namestnika, v primeru očitne manjše
kršitve pa lahko tudi še pred ugotovitvijo komisije o naravi kršitve zahteva
neposredno od ocenjevalca odpravo pomanjkljivosti, ali pa mu izreče opomin. 
V primeru, da komisija agencije sama, oziroma na podlagi
obravnavanja kršitve, s katero je bila seznanjena po predhodnem odstavku tega
člena, ugotovi, da gre za manjšo kršitev dolžnosti ocenjevalca iz tega
pravilnika, predlaga direktorju agencije, da ocenjevalcu izreče ustni opomin,
ter zahteva od ocenjevalca odpravo pomanjkljivosti, kolikor slednjih
ocenjevalec ni odpravil že na podlagi zahteve direktorja agencije. 
Šteje se za manjšo kršitev dolžnosti ocenjevalca iz drugega
odstavka tega člena, če s kršitvijo ni prišlo do materialnih posledic pri
ocenjevanju vrednosti podjetij/nepremičnin in opreme in ni bistveno prizadet
ugled stroke.
30. člen
Agencija vodi v okviru javnega registra iz 24. člena tega
pravilnika pisno evidenco o izrečenih ustnih opominih po 29. členu tega
pravilnika. 
V primeru dveh zaporedoma izrečenih opominov posameznemu
ocenjevalcu v roku enega leta, ali več izrečenih opominih v daljšem časovnem
razdobju, uvede direktor agencije postopek za odvzem licence po uradni
dolžnosti (brez podanega predloga komisije).
31. člen
Za dva zaporedoma izrečena opomina ocenjevalcu se štejeta
tudi opomina, ki ju direktor agencije izreče slednjemu pri izdelavi
ocenjevalnega poročila za konkretno podjetje oziroma nepremičnine ter opremo,
to je v primeru, ko komisija ugotovi, da ocenjevalec tudi v dopolnjenem
ocenjevalnem poročilu ni odpravil vseh s strani komisije prvotno ugotovljenih
nepravilnosti ali neskladnosti s standardi in načeli za ocenjevanje, oziroma,
da je v dopolnjenem ocenjevalnem poročilu zagrešil nove nepravilnosti, ki imajo
za posledico neskladnost ocenjevalnega poročila s standardi in načeli za
ocenjevanje vrednosti podjetij/nepremičnin ter opreme.
III. PREHODNI IN KONČNI DOLOČBI
32. člen
Ta pravilnik začne veljati osmi dan po objavi v Uradnem listu
Republike Slovenije.
33. člen
Z dnem veljavnosti tega pravilnika preneha veljati Pravilnik
o podelitvi licenc za ocenjevanje vrednosti podjetij z dne 23. 1. 1993,
objavljen v Uradnem listu Republike Slovenije, št. 11/91, številka objave
U-I-44/90-12.
Predsednik sveta agencije 
mag. Tone Rop l. r.