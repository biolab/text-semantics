SPLOŠNE DOLOČBE
1. člen
(vsebina)
S tem pravilnikom se določi postopek
izvedbe javnega razpisa ter pogoji za sofinanciranje filmov neodvisnih
producentov za javno kinematografsko predvajanje v obliki koprodukcijskega
sodelovanja, ki ga je Radiotelevizija Slovenija (v nadaljevanju: RTV Slovenija)
dolžna opraviti na podlagi 17. člena Zakona o slovenskem filmskem centru,
javni agenciji Republike Slovenije (v nadaljevanju: ZSFCJA).
2. člen
(pomen izrazov)
V tem pravilniku uporabljeni izrazi imajo
naslednji pomen:
Avdiovizualno delo – filmi, ki so izvorno
producirani s strani neodvisnih producentov in so namenjeni javnemu
kinematografskemu predvajanju;
Razpis – javni razpis za financiranje
koprodukcijskega sodelovanja z neodvisnimi producenti pri produkciji filmov
namenjenih za javno kinematografsko predvajanje;
Ustrezna vloga – vloga, ki je pravočasna,
popolna in vložena s strani upravičene osebe;
Pravočasna vloga – vloga, ki jo je RTV
Slovenija prejela oziroma jo je pošiljatelj s priporočeno pošiljko odposlal v
roku, določenem v besedilu razpisa;
Popolna vloga – vloga, ki vsebuje vse
obvezne sestavine, ki jih določa besedilo razpisa in razpisna dokumentacija;
Upravičena oseba – oseba, katere vloga
izpolnjuje pogoje, določene v besedilu razpisa. Izpolnjevanje pogojev se
ugotavlja na osnovi obveznih dokazil in vloge predlagatelja.
3. člen
(javnost postopka javnega razpisa)
RTV Slovenija na spletni strani navedeni v
razpisni dokumentaciji, objavi pomembnejše dokumente izdane v zvezi z razpisom,
ki pa ne smejo vsebovati osebnih podatkov o vlagateljih in drugih sodelujočih
pri posameznem projektu.
Obvestilo oziroma informacija o razpisu pa
se objavi tudi v Uradnem listu Republike Slovenije.
4. člen
(postopek javnega razpisa)
Postopek razpisa se izvede po naslednjem
zaporedju:
1.     
Uvedba postopka:
- 
sprejem sklepa o začetku postopka;
- 
objava razpisa.
2.     
Priprava vlog za obravnavo:
- 
evidentiranje prispelih vlog;
- 
odpiranje vlog;
- 
pozivanje na dopolnitev nepopolnih vlog in njihovo dopolnjevanje;
- 
izdaja sklepov o zavrženju vlog, ki niso popolne, niso pravočasne ali
niso vložene s strani upravičene osebe.
3.     
Ocenjevanje in vrednotenje vlog:
- 
ocenjevanje vlog;
- 
dodatna predstavitev vlog s strani vlagateljev;
- 
oblikovanje končnega predloga komisije za ocenjevanje.
4.     
Odločba o izbiri:
- 
izdaja odločbe o izbiri in odločb o zavrnitvi.
UVEDBA POSTOPKA
5. člen
(ugotovitev potreb in financiranje odkupa)
Potrebe po izvedbi razpisa vsako leto
ugotovi direktor TV Slovenija (v nadaljevanju: direktor TV) na podlagi in v
obsegu obveznosti RTV Slovenija iz 17. člena ZSFCJA.
6. člen
(posredovanje predlogov)
Odgovorni uredniki uredniško producentskih
enot oziroma regionalnih RTV centrov, na poziv direktorja TV pripravijo in
predlagajo direktorju TV obseg, tematiko in zvrst avdiovizualnih del za katera
predlagajo, da se opravi razpis.
Direktor TV pošlje predlog za izdajo sklepa
o začetku postopka razpisa generalnemu direktorju RTV Slovenija (generalni
direktor), skupaj z besedilom razpisa.
7. člen
(sklep o začetku postopka)
Generalni direktor na podlagi predloga
direktorja TV sprejme sklep o začetku postopka razpisa s katerim določi datum
objave, besedilo razpisa in imenuje člane komisij ter določi predsednika
komisij in vodjo izvedbe razpisa.
8. člen
(besedilo razpisa)
Besedilo razpisa, ki se objavi mora
vsebovati:
-       
zvrst, tematiko in obseg avdiovizualnega dela ter pomembnejše
produkcijske zahteve,
-       
jasno navedbo, da gre za javni razpis za koprodukcijsko sofinanciranje
slovenskih avdiovizualnih del neodvisnih producentov, kateri bodo sofinancirani
v okviru z besedilom razpisa določenih sredstev,
-       
jasno navedbo, da bo na javnem razpisu izbrano tisto avdiovizualno delo,
ki bo v postopku izbire ocenjeno najvišje,
-       
umetniške, kulturnopolitične, strokovne in druge kriterije, po katerih
se bo posamezna vloga ocenjevala,
-       
pogoje, ki jih morajo izpolnjevati prijavitelji oziroma vlagatelji vlog,
-       
navedbo, da morajo imeti vlagatelji in z njimi povezane osebe izpolnjene
vse obveznosti do RTV Slovenija,
-       
navedbo, da vlagatelj katerega projekt je bil že sofinanciran s strani
na podlagi ZSFCJA, v enem letu po dokončanju ni bil javno kinematografsko
objavljen, ne more sodelovati na razpisu,
-       
okvirno in maksimalno vrednost sredstev, namenjenih za predmet razpisa,
-       
obdobje, v katerem morajo biti porabljena dodeljena sredstva ter rok za
izročitev avdiovizualnega dela,
-       
razpisni rok,
-       
način pošiljanja in vsebina vlog,
-       
navedbo uslužbencev RTV Slovenija, pristojnih za dajanje informacij v
zvezi z razpisom,
-       
informacijo o vsebini in dostopu do razpisne dokumentacije, ki je
vlagateljem na razpolago,
-       
navedbo o obvezni uporabi obrazcev iz razpisne dokumentacije.
Poleg navedenih podatkov iz prejšnjega
odstavka se lahko objavijo tudi drugi podatki, če so potrebni glede na predmet
razpisa.
Vsebino razpisne dokumentacije posebej
določa besedilo razpisa.
9. člen
(vsebina razpisne dokumentacije)
Razpisna dokumentacija mora obsegati
zlasti:
-       
opis predmeta javnega razpisa,
-       
informacijo o tem, kje so objavljeni dokumenti v zvezi z razpisom (3.
člen),
-       
opis izvedbe razpisa,
-       
navedbo obvezne vsebine ponudbe,
-       
določitev nosilcev ter kvalitativnih, tehničnih in drugih standardov, v
skladu s katerimi mora biti izdelano avdiovizualno delo,
-       
tipske obrazce in izjave, ki dokazujejo izpolnjevanje zakonskih pogojev
statusa neodvisnega producenta,
-       
obrazec izjave o sprejemanju pogojev razpisa,
-       
obrazec izjave o tem, da vlagatelj in z njim povezane osebe (527. člen
ZGD) nimajo neizpolnjenih zapadlih obveznosti do RTV Slovenija,
-       
navedbo meril oziroma ocenjevalnih kriterijev za izbiro najprimernejšega
ponudnika,
-       
tipski obrazec za navedbo referenc ponudnika,
-       
ocenjevalni listi,
-       
vzorec pogodbe o koprodukcijskem sodelovanju,
-       
zahtevo, po kateri mora vlagatelj parafirati vsako stran vzorca Pogodbe
o koprodukcijskem sodelovanju,
-       
vzorec obrazca predračuna produkcijske cene AV dela,
-       
obrazec izjave o predložitvi garancije za zavarovanje morebitnega avansa
in dobro izvedbo pogodbenih obveznosti.
Razpisno dokumentacijo pripravi vodja
razpisa v sodelovanju z uredništvom, ki je podalo pobudo za izvedbo razpisa.
Razpisno dokumentacijo, ki se nanaša na
izbiro in ocenjevanje vlog pripravi komisija za ocenjevanje.
Uredništvo, ki je podalo pobudo za izvedbo
razpisa mora aktivno sodelovati pri oblikovanju razpisne dokumentacije.
10. člen
(objava razpisa)
Razpis se objavi na spletnih straneh RTV
Slovenija, v Uradnem listu Republike Slovenije pa se objavi informacija o
razpisu. RTV Slovenija lahko javnost o razpisu obvešča tudi v drugih medijih,
ki jih izdaja.
V času razpisa mora biti razpisna
dokumentacija dosegljiva vsem zainteresiranim na spletni strani in sedežu RTV
Slovenija.
11. člen
(razpisni rok)
Čas od objave do zadnjega dne, ko lahko
prijavitelji oddajo svoje vloge (razpisni rok) mora trajati najmanj en mesec.
VODJA IZVEDBE RAZPISA
12. člen
(vodja izvedbe razpisa)
Za vodjo izvedbe razpisa generalni direktor
določi programskega delavca TV Slovenija, ki pozna delovno področje produkcije
avdiovizualnih del in te naloge opravlja tudi v okviru svojih rednih delovnih
zadolžitev.
Vodja izvedbe razpisa vodi in usklajuje vse
postopke povezane z izvedbo razpisa, skrbi za zakonitost postopka in hrambo
dokumentov v zvezi z razpisom ter opravlja druge zadolžitve potrebne za uspešno
izvedbo razpisa.
KOMISIJE
13. člen
(opredelitev komisije)
Komisije so posvetovalna telesa generalnega
direktorja in so pri svojem delu samostojne.
14. člen
(sestava komisije)
Člane komisije za vsak razpis posebej
imenuje generalni direktor.
Posamezno komisijo sestavlja od 3 do 7
članov, izmed katerih generalni direktor določi predsednika komisije.
15. člen
(razrešitev člana komisije)
Po imenovanju komisije in pred dokončanjem
dela komisije, lahko generalni direktor člana komisije razreši samo v primerih,
če:
-       
član sam zahteva razrešitev,
-       
se neopravičeno ne udeležuje sej ali svojega izostanka ne opraviči
vnaprej,
-       
pri svojem delu ne ravna v skladu s predpisi,
-       
ne izvršuje svojin nalog oziroma jih ne opravlja strokovno,
-       
se ugotovi njegova kršitev pri podajanju informacij javnosti o zadevah,
ki jih komisija obravnava in so v pristojnosti odločanja generalnega
direktorja,
-       
ravna v nasprotju z predpisi, ki urejajo varstvo osebnih podatkov,
-       
kot prijavitelj kandidira na razpisu oziroma ima lastniški delež v osebi
prijavitelja ali je pri kakšnemu od prijavljenih projektov sodeloval kot
soavtor ali avtor prispevkov,
-       
mu preneha delovno razmerje na RTV Slovenija ali iz kakšnega drugega
razloga ne more opravljati zadolžitev po pogodbi o zaposlitvi.
Generalni direktor lahko na predlog večine
ostalih članov, posameznega člana komisije razreši tudi v primeru, da se
ugotovi oziroma pojavi izrazita drugačna in utemeljena interesna povezanost
posameznega člana s predmetom odločanja.
V primeru predčasne razrešitve člana
generalni direktor imenuje novega člana.
16. člen
(delo komisije)
Komisija dela in odloča na sejah, ki jih
sklicuje vodja izvedbe razpisa.
Komisija deluje v prostorih RTV Slovenija
in v okviru običajnega delovnega časa.
Seja komisije za odpiranje mora biti
sklicana najmanj 5 delovnih dni pred zasedanjem.
Seje komisije vodi predsednik komisije.
Komisija je sklepčna, če je na seji
prisotnih več kot polovica njenih članov.
Komisija sprejema sklepe z večino glasov
navzočih članov, poročilo pa z večino glasov vseh članov.
Člani komisije in vodja izvedbe razpisa ne
smejo nikomur posredovati informacij o zadevah, ki jih obravnavajo in so v
pristojnosti odločanja generalnega direktorja. Kršitev prepovedi iz tega
odstavka pomeni hujšo kršitev delovnih obveznosti.
17. člen
(komisija za odpiranje vlog)
Komisija za odpiranje vlog je pristojna za
opravo postopkovnih dejanj predvidenih s tem pravilnikom.
Komisija za odpiranje vlog predvsem odpre
in preveri formalno ustreznost prejetih vlog, pošilja pozive na dopolnitev
nepopolnih vlog ter predlaga zavrženje vlog, ki niso ustrezne.
Generalni direktor imenuje člane komisije
za odpiranje vlog izmed uslužbencev RTV Slovenija, ki so vešči odpiranja in
pregledovanja vlog v okviru javnega naročanja in te naloge opravljajo tudi v
okviru svojih rednih delovnih zadolžitev.
18. člen
(komisija za ocenjevanje)
Komisija za ocenjevanje je pristojna za
opravo postopkovnih dejanj predvidenih s tem pravilnikom.
Komisija za ocenjevanje predvsem vloge
oceni in razvrsti ter predlaga izbiro posamezne vloge.
PRIPRAVA VLOG ZA OBRAVNAVANJE
19. člen
(sprejemanje in evidentiranje vlog)
Vlagatelji lahko vloge v obratovalnem času
oddajo neposredno na vložišču RTV Slovenija, pošljejo priporočeno po pošti ali
preko osebe, ki opravlja posredovanje vlog kot svojo dejavnost. Vsaka vloga ter
njene dopolnitve se evidentirajo kot ena zadeva.
Uradna oseba vložišča, ki sprejema vloge,
prispele na razpis, na vsaki vlogi jasno označi datum prejema oziroma oddaje na
pošti. Na enak način evidentira tudi vsako dopolnitev oziroma spremembo vloge.
20. člen
(vloge)
Vloga, ki jo je vlagatelj poslal po preteku
razpisnega roka, je prepozna.
Vlagatelj lahko vlogo dopolnjuje oziroma
spreminja do preteka razpisnega roka.
Do poteka roka iz prvega odstavka tega
člena lahko vlagatelj sodeluje v postopku le s tem, da na način, določen v
razpisu in razpisni dokumentaciji poda svojo vlogo.
21. člen
(odpiranje vlog)
Po poteku razpisnega roka komisija za
odpiranje vlog hkrati odpre vse vloge, ki so do tedaj prispele.
Odpiranju vlog sme prisostvovati vsak
vlagatelj, ki kandidira na razpisu.
Pri odpiranju vlog komisija za odpiranje
vlog pazi, da se osebe, ki prisostvujejo odpiranju vlog ne seznanijo z vsebino
posamezne vloge oziroma dela posamezne vloge (npr. cene, igralske zasedbe
itd.), temveč so seznanjene zgolj z informacijami, ki so potrebne za ugotovitev
dejstev iz tretjega odstavka tega člena.
Za vsako vlogo komisija za odpiranje vlog
ugotovi:
-       
ali je pravočasna,
-       
ali jo je podala upravičena oseba in
-       
ali je popolna glede na besedilo javnega razpisa.
Komisija za odpiranje vlog o postopku
odpiranja vlog sestavi zapisnik, v katerega vpiše zlasti naslednje podatke:
-       
naslov, prostor in čas odpiranja vlog,
-       
imena navzočih članov komisije in predstavnikov vlagateljev,
-       
ugotovitve o prepoznih in nepopolnih vlogah ter vlogah, ki jih niso
vložile upravičene osebe in
-       
seznam vlog, ki ustrezajo pogojem razpisa.
Zapisnik piše vodja izvedbe razpisa in
sicer neposredno med sejo. Vodji izvedbe razpisa se zagotovi tehnična sredstva
za sočasno pisanje in za natis zapisnika.
Zapisnik podpišejo člani komisije in vodja
izvedbe razpisa takoj po zaključku seje.
22. člen
(ravnanje z nepopolnimi vlogami)
Komisija za odpiranje vlog takoj, ko
ugotovi nepopolnost oziroma formalno neustreznost posamezne vloge glede na
besedilo javnega razpisa, pozove vlagatelja, da vlogo dopolni. Vlagatelj mora
vlogo dopolniti v roku petih (5) dni od prejema poziva k dopolniti, kar
komisija za odpiranje navede v pozivu za dopolnitev ter vlagatelja opozori na
posledice, v primeru, da vloge ne bo dopolnil.
Vlagatelj lahko po odpiranju vlog svojo
vlogo dopolni zgolj v skladu s pozivom komisije za odpiranje vlog (npr.
predloži manjkajoči dokument, naknadno dokaže ali se izjavi o obstoju kakšnega
dejstva itd.), ne more pa svoje vloge vsebinsko spreminjati (npr. spreminjati
ceno, igralsko zasedbo, scenarij itd.).
Po izteku roka za dopolnitev, komisija za
odpiranje vlog preveri ali so vlagatelji vloge dopolnili skladno z zahtevami v
pozivu za dopolnitev. Za evidentiranje ter obravnavanje dopolnitev vlog se
uporabljajo enaka pravila kot za evidentiranje in obravnavanje samih vlog
(19.–21. člen).
23. člen
(poročilo komisije za odpiranje vlog)
Ko komisija pregleda vse prispele vloge in
ko preteče morebitni rok za dopolnitev vlog oziroma ko komisija za odpiranje
preveri vse prispele dopolnitve vlog, predsednik komisije za odpiranje vlog
sestavi poročilo.
Poročilo vsebuje šifro vloge, vlagatelja,
naslov vlagatelja, oznako ali je vloga ustrezna (pravočasna, popolna in vložena
s strani upravičene osebe) ali ne in obrazložitev iz katere so razvidni razlogi
za ustreznost oziroma neustreznost posamezne vloge.
Glede vlog, ki niso ustrezne, komisija za
odpiranje vlog generalnemu direktorju predlaga, da neustrezne vloge zavrže.
Komisija za odpiranje poročilo predloži
komisiji za ocenjevanje o tem pa tudi obvesti vodjo izvedbe razpisa in ga
pozove, da komisiji za ocenjevanje omogoči nadaljnjo obravnavo ustreznih vlog.
ZAVRŽENJE NEUSTREZNIH VLOG
24. člen
(sklep o zavrženju)
Na podlagi poročila komisije za odpiranje
vlog, generalni direktor s posamičnim sklepom zavrže neustrezne vloge.
25. člen
(pritožba)
V sklepu o zavrženju se vlagatelja pouči
(pravni pouk), da lahko zoper ta sklep vloži pisno pritožbo. Pritožbo se vloži
pri generalnemu direktorju v roku 15 dni od vročitve sklepa. Če RTV Slovenija
pritožbi ne ugodi in sklepa ne odpravi, o pritožbi odloča ministrstvo,
pristojno za kulturo.
Predmet pritožbe ne morejo biti merila za
ocenjevanje in pogoji javnega razpisa.
Vložena pritožba ne zadrži podpisa
koprodukcijskih pogodb z vlagatelji katerim je bila izdana odločba o izbiri.
OCENJEVANJE IN VREDNOTENJE VLOG
26. člen
(ocenjevanje vlog)
Komisija za ocenjevaje razvrsti vloge glede
na kriterije za ocenjevanje, kot so bili določeni v objavi razpisa oziroma razpisni
dokumentaciji. Komisija za ocenjevanje pri razvrščanju vlog ne sme upoštevati
kriterijev, ki niso bili objavljeni v razpisu.
Člani komisije za ocenjevanje vloge
ocenjujejo na vnaprej pripravljenih ocenjevalnih listih.
Vsak član komisije za ocenjevanje na svojem
ocenjevalnem listu oceni vse kriterije ocenjevanja, in sicer vsakega posebej.
Oceno posameznega kriterija oziroma sklopa kriterijev mora član komisije na
ocenjevalnem listu tudi obrazložiti in sicer tako, da obrazložitve omogočajo
vsebinsko (kvalitativno) razlikovanje med posameznimi vlogami. Član komisije
lahko pri razlagi posamezne ocene vloge med seboj primerja in tako utemelji
svojo odločitev.
Vlagatelji, ki kandidirajo na razpisu ne
morejo prisostvovati seji komisije za ocenjevanje.
Zapisnik piše vodja izvedbe razpisa, in
sicer neposredno med sejo. Vodji izvedbe razpisa se zagotovi tehnična sredstva
za sočasno pisanje in za natis zapisnika.
Zapisnik podpišejo člani komisije in vodja
izvedbe razpisa takoj po zaključku seje.
27. člen
(dodatna predstavitev vlog s strani
vlagateljev)
Komisija za ocenjevanje lahko v času ocenjevanja
z enim ali več vlagateljev najobetavnejših vlog oziroma vlog, ki bi bile lahko
primerne za koprodukcijski sodelovanje, opravi sestanek z namenom predstavitve
ali morebitne vizualizacije avdiovizualnega dela ter podrobnejšega definiranja
posameznih postavk vloge.
Vlagatelji na dodatni predstavitvi vlog ne
smejo dodajati ali spreminjati dokumentov v vlogi.
O takšnem sestanku mora komisija za
ocenjevanje voditi podroben zapisnik, ki ga morajo podpisati vlagatelj in člani
komisije za ocenjevanje.
28. člen
(poročilo komisije za ocenjevanje)
Ko komisija oceni vse ustrezne vloge,
predsednik komisije za ocenjevanje sestavi poročilo.
Poročilo mora vsebovati predvsem:
-       
prostor in čas ocenjevanja vlog,
-       
podatke o ocenjevanih vlogah (šifre, podatke o vlagatelju, naslov dela
ipd.)
-       
imena navzočih članov komisije,
-       
podpisane ocenjevalne liste vseh članov komisije, ki so glasovali
oziroma ocenjevali,
-       
točkovno razvrstitev vlog,
-       
obrazložitev vsebinskih razlogov za takšno razvrstitev,
-       
navedbo in zapisnik morebitnega vmesnega usklajevanja iz prejšnjega
člena.
Obrazložitev vsebinskih razlogov pomeni
kratek povzetek obrazložitev posameznih članov komisije na način, ki omogoča
povezavo med kriteriji razpisa in razvrstitvijo vlog ter hkrati omogoča
vsebinsko (kvalitativno) razlikovanje med posameznimi vlogami.
Predsednik komisije za ocenjevanje v
poročilu generalnemu direktorju predlaga, da naj RTV Slovenija sprejme v
sofinanciranje oziroma koprodukcijsko sodelovanje eno ali več najvišje
ocenjenih vlog v postopku javnega razpisa. Število vlog, ki se sprejmejo v
sofinanciranje koprodukcijsko sodelovanje je odvisno od besedila javnega
razpisa.
Komisija za ocenjevanje poleg vlog za
katere glede na besedilo razpisa predlaga generalnemu direktorju sofinanciranje
oziroma koprodukcijsko sodelovanje, sestavi še rezervno listo vlog za
sofinanciranje oziroma koprodukcijsko sodelovanje, kolikor presodi, da bi bile
tudi te primerne za sofinanciranje oziroma koprodukcijsko sodelovanje.
Kolikor komisija za ocenjevanje presodi, da
tudi vloga oziroma avdiovizualno delo iz najbolje ocenjene vloge ni primerno za
sofinanciranje oziroma koprodukcijsko sodelovanje, predsednik komisije v
poročilu generalnemu direktorju predlaga, da naj RTV Slovenija ne sofinancira
oziroma sprejme v koprodukcijsko sodelovanje nobenega avdiovizualnega dela
oziroma prijavitelja.
ODLOČBA O IZBIRI
29. člen
(odločba o izbiri)
Na podlagi predloga komisije za ocenjevanje
generalni direktor izda o vsaki ustrezni vlogi, prispeli na javni razpis,
posamično odločbo, s katero odloči o odobritvi ali o zavrnitvi posamezne vloge.
Odločba o sprejemu je podlaga za sklepanje
pogodb o koprodukcijskem sodelovanju.
V primeru, da koprodukcijsko sodelovanje z
izbrano vlogo ni bilo realizirano, lahko generalni direktor na podlagi rezervne
liste izda novo odločbo o sprejemu že zavrnjene vloge. Z novo odločbo se
odpravi in nadomesti prejšnja odločba o sprejemu in o zavrnitvi.
30. člen
(pritožba)
V odločbi o izbiri oziroma zavrnitvi se
naslovnike pouči (pravni pouk), da lahko zoper to odločbo vložijo pisno
pritožbo. Pritožbo vložijo pri generalnemu direktorju v roku 15 dni od vročitve
odločbe.
Če RTV Slovenija pritožbi ne ugodi in
odločbe ne popravi, o pritožbi odloča ministrstvo, pristojno za kulturo.
Predmet pritožbe ne morejo biti merila za
ocenjevanje in pogoji javnega razpisa.
Vložena pritožba ne zadrži podpisa
koprodukcijskih pogodb z vlagatelji katerim je bila izdana odločba o izbiri.
POGODBA O KOPRODUKCIJSKEM SODELOVANJU
31. člen
(sklenitev pogodbe)
Podlaga za sklenitev pogodbe o
koprodukcijskem sodelovanju je dokončna odločba o izbiri.
RTV Slovenija in prijavitelj katerega vloga
je bila sprejeta, pogodbo o koprodukcijskem sodelovanju praviloma podpišeta na
sedežu RTV Slovenija, lahko pa RTV Slovenija izbranemu prijavitelju pogodbo
tudi pošlje in ga pozove, da v roku 15 dni po vročitvi poziva, pogodbo podpiše
in vrne.
Kolikor prijavitelj v roku iz prejšnjega
odstavka pogodbe ne podpiše ali podpisane pogodbe ne vrne ali jo vrne po poteku
tega roka, se šteje, da odstopa od koprodukcijskega sodelovanja, da pogodba ni
sklenjena in da je RTV Slovenija prost vseh obveznosti. Na to RTV Slovenija
prijavitelja v dopisu s katerim ga pozove k podpisu pogodbe tudi izrecno
opozori.
32. člen
(vsebina pogodbe o koprodukcijskem
sodelovanju)
RTV Slovenija in izbrani vlagatelj
podpišeta pogodbo o koprodukcijskem sodelovanju, kot je bila objavljena v
razpisni dokumentaciji in z njo uredita vsa medsebojna razmerja v zvezi s
koprodukcijo avdiovizualnega dela. Pogodbena partnerja lahko objavljen vzorec
pogodbe spreminjata le v delih, ki zadevajo dinamiko financiranja, zavarovanja
vnaprejšnjih plačil in prenosa materialnih pravic v odvisnosti od višine
koprodukcijskih deležev posameznega koproducenta.
Pogodba se glede na določbe razpisa sklene
za določen čas, produkcija avdiovizualnega dela pa mora biti končana najkasneje
v dveh (2) letih od podpisa pogodbe o koprodukcijskem sodelovanju.
32.a člen
(pomembnejša pogodbena določila)
Koprodukcijska pogodba vsebuje zlasti
naslednje sestavine:
1.     
opredelitev predmeta pogodbe,
2.     
številka odločbe na podlagi katere je pogodba podpisana,
3.     
opredelitev koproducentov, vrste in višine njihovih vložkov ter
določitev pravil oziroma pogojev za pristop novega koproducenta k projektu,
4.     
opredelitev morebitnih drugih vlagateljev v projekt (sponzorji, donatorji,
domači in tuji javni financerji itd.), vrste in višine njihovih vložkov ter
določitev pravil oziroma pogojev za vlaganja v projekt,
5.     
določila o izvajanju pravic in obveznosti v zvezi s samo produkcijo ter
obveščanju pogodbenih strank o okoliščinah, ki bi lahko vplivale na produkcijo
avdiovizualnega dela,
6.     
določba, po kateri lahko RTV Slovenija kadarkoli preveri stanje
produkcije in ima v ta namen pravico do vpogleda v računovodsko in drugo
dokumentacijo vlagatelja, na podlagi katere lahko dobi vpogled v trenutno
finančno in vsebinsko stanje projekta,
7.     
določitev rokov v katerih mora biti posamezna faza koprodukcije
opravljena in določitev posledic zamude,
8.     
določitev pravil glede priznavanja upravičenih stroškov produkcije,
9.     
določitev skrbnikov pogodbe in navedba njihovih kontaktnih podatkov,
10.  
določilo o nadzoru nad izvajanjem pravic in obveznosti po pogodbi,
predvsem nad porabo koprodukcijskih sredstev,
11.  
dogovor o izvajanju pravic in obveznosti iz naslova promocije,
distribucije in eksploatacije avdiovizualnega dela,
12.  
določitev pravil glede priprave končnega obračuna in določitve
koprodukcijskih deležev,
13.  
določitev obveznosti koproducentov glede urejanja razmerij z avtorji in
izvajalci,
14.  
sporazum o zagotovitvi obveznih garancij oziroma drugih zavarovanj
tveganj,
15.  
določilo na podlagi katerega je RTV Sloveniji zagotovljena posest
nosilca slike in zvoka, ki omogoča izvrševanje pravic na AV delu, ki ji gredo
po tej pogodbi,
16.  
pravico RTV Slovenija, da je s polnim uradnim nazivom in grafično obliko
naziva navedena kot koproducent pri projektu na izvirniku (zlasti filmski
napisi) in vseh njegovih reprodukcijah, pri promociji projekta (npr.
oglaševanje projekta, predstavitveno gradivo) ter distribuciji in drugih
načinih eksploatacije projekta,
17.  
določilo, glede hranjenja in dostopa do originalnega zapisa ter kopij AV
dela,
18.  
določilo po katerem mora vlagatelj ob nenamenski porabi sredstev ali ob
neizpolnitvi predmeta pogodbe (najkasneje v dveh letih od podpisa pogodbe) že
izplačana finančna sredstva vrniti RTV Sloveniji, skupaj z zakonitimi zamudnimi
obrestmi,
19.  
protikorupcijsko klavzulo,
20.  
odstopne razloge, posledice odstopa in pogoje za nadaljevanje projekta,
21.  
druga določila, glede na posebnosti posameznega projekta oziroma
koprodukcijskega sodelovanja.
33. člen
(zavarovanje terjatev)
Vložki RTV Slovenija oziroma terjatve RTV
Slovenija, ki nastanejo pri koprodukcijskem sodelovanju morajo biti ustrezno
zavarovane. Oblika zavarovanja terjatev je odvisna od vrste vložkov, faze
projekta v kateri posamezna terjatev nastane in drugih okoliščin, ki vplivajo
na izterljivost terjatve.
Morebitna vnaprejšnja plačila RTV Slovenija
izbranemu vlagatelju za opravo določenih del v posameznih fazah sodelovanja,
morajo biti v celoti zavarovana z bančno oziroma zavarovalniško garancijo.
Zavarovanje takšnih plačil mora biti v pogodbi opredeljeno kot pogoj za izvedbo
plačila.
34. člen
(sprememba višine sredstev za
financiranje)
Višina finančnih sredstev RTV Slovenija za
izvedbo produkcije avdiovizualnega dela se ne more povečati.
Vrednosti postavk znotraj posameznih
sklopov predračuna lahko izbrani vlagatelji spreminjajo, če pa je odstopanje po
posameznem sklopu predračuna večje od 30 odstotkov, morajo o tem obvestiti RTV
Slovenija, ne glede na to, da se bo odstopanje kompenziralo v okviru
predračunske vrednosti.
Vlagatelju, ki za izplačilo predloži
dokumentacijo, ki izkazuje manjšo porabo sredstev od predvidene po pogodbi, RTV
Slovenija izplača le toliko sredstev, za kolikor izkazuje upravičeno porabo.
RTV Slovenija lahko izplača izbranemu
vlagatelju le toliko sredstev, za kolikor je izbrani vlagatelj izkazal
upravičenih stroškov, nastalih pri aktivnostih, ki so v neposredni zvezi s
koprodukcijo avdiovizualnega dela.
35. člen
(upravičeni stroški)
RTV Slovenija nameni finančna sredstva le
za stroške, nastale pri aktivnostih, ki so v neposredni zvezi s produkcijo
avdiovizualnega dela in ki so v skladu s predmetom in namenom razpisa (v
nadaljnjem besedilu: upravičeni stroški).
Glavne skupine upravičenih stroškov so
stroški dela, stroški storitev zunanjih izvajalcev, stroški materiala, ki je
potreben za produkcijo filma, in režijski stroški, ki so v neposredni povezavi
s produkcijo.
Upravičenost stroškov mora vlagatelj
izkazati z veljavnim materialnim dokazilom (računi z dokazilom o plačilu,
plačilne liste z dokazilom o izplačilu, avtorske pogodbe z dokazilom o
izplačilu in podobno).
Upravičen strošek v zvezi z davkom na
dodano vrednost (DDV) je zgolj razlika med vstopnim in obračunanim DDV-jem, ki
jo vlagatelj ne more odbiti.
NADZOR NAD IZVAJANJEM POGODBENIH DOLOČIL
36. člen
(nadzor)
Na strani RTV Slovenija je za spremljanje
ter izpolnjevanje pogodbenih obveznosti odgovoren skrbnik pogodbe, ki ga na
predlog uredništva, ki je predlagalo izvedbo razpisa določi direktor TV in je
naveden v koprodukcijski pogodbi.
Uredništvo za skrbnika pogodbe predlaga
programskega delavca TV Slovenija, ki pozna delovno področje produkcije
avdiovizualnih del in te naloge opravlja tudi v okviru svojih rednih delovnih
zadolžitev.
Skrbnik pogodbe je dolžan redno spremljati
izpolnjevanje pogodbenih obveznosti izbranega prijavitelja ter skrbeti za
pravilno in pravočasno izpolnjevanje obveznosti RTV Slovenija.
Skrbnik pogodbe mora urednika uredništva
takoj opozoriti na kakršnekoli okoliščine, ki bi lahko vplivale na pravilno in
pravočasno izpolnjevanje pogodbenih obveznosti.
37. člen
(revizija)
Za vsak zaključen projekt, pri katerem
vrednost finančnega vložka RTV Slovenija presega 20.000 €, mora biti v šestih
mesecih od zaključenega projekta izvedena in RTV Sloveniji predložena revizija,
ki jo opravi pooblaščena revizijska družba. Izbiro in vrednost revizije mora
predhodno potrditi RTV Slovenija.
Stroški revizije štejejo med upravičene
stroške koprodukcijskega sodelovanja in se vštevajo v delež partnerja, ki jih
je kril.
Vlagatelj mora stroške revizije upoštevati
že pri pripravi finančnega načrta/predračuna AV dela. Vlagatelj in RTV Slovenija
si stroške revizije delita v skladu z višino svojih vložkov v produkcijo AV
dela.
Če za isti projekt opravi revizijo SFC,
mora vlagatelj najkasneje v petnajstih dneh po dokončanju revizije dostaviti
RTV Sloveniji en izvod opravljene revizije in jo seznaniti s posameznimi
revizijskimi razkritji. RTV Slovenija si pridrži pravico, da od vlagatelja po
potrebi zahteva predložitev dodatnih pojasnil v zvezi s porabo sredstev.
Kršitev določb prejšnjega odstavka pomeni
hujšo kršitev obveznosti vlagatelja, katere posledica je vrnitev vseh že
izplačanih sredstev za izvedbo projekta, skupaj z zakonskimi zamudnimi
obrestmi, za katerega bi morala biti izvedena revizija.
KONČNE DOLOČBE
38. člen
(veljavnost pravilnika)
Ta pravilnik začne veljati naslednji dan po
objavi v Uradnem listu Republike Slovenije.
39. člen
(subsidiarnost)
Za vsa vprašanja, ki niso urejena s tem
pravilnikom, se uporabljajo določbe ZSFCJA.
40. člen
(razveljavitvena klavzula)
Z dnem uveljavitve tega pravilnika preneha
veljati Pravilnik o izvajanju postopka javnega razpisa Radiotelevizije
Slovenija za izdelavo filmov neodvisnih producentov za javno kinematografsko
predvajanje (Uradni list RS, št. 103/11).
Generalni
direktor RTV Slovenija
mag. Marko Filli l.r.