I. SPLOŠNA DOLOČBA
1. člen
Ta pravilnik določa obliko, pogoje in način uporabe posebnih
svetlobnih znakov vozil, s katerimi se opravljajo izredni prevozi, in vozil, ki
spremljajo izredne prevoze.
II. OBLIKA, POGOJI IN NAČIN UPORABE POSEBNIH SVETLOBNIH
ZNAKOV VOZIL, S KATERIMI SE OPRAVLJAJO IZREDNI PREVOZI
2. člen
(1) Izredni prevozi se izvajajo z vozili, ki morajo biti
označena s posebnimi svetlobnimi znaki, in sicer s pravokotno oranžno odsevno
tablo z napisom »IZREDNI PREVOZ« in z najmanj eno posebno opozorilno svetilko,
ki oddaja svetlobo rumene barve, tako da sta vidni vsem udeležencem v cestnem
prometu. Vozila, ki opravljajo izredni prevoz zaradi vzpostavitve prevoznosti
javnih cest v zimskih razmerah, pa morajo biti na zadnji strani označena z
odsevno tablo z napisom »PLUŽENJE–POSIPANJE« in s posebno opozorilno svetilko,
ki oddaja svetlobo rumene barve. 
(2) Odsevna tabla mora biti pravokotne oblike, z višino črk
najmanj 12 cm. Napis na odsevni tabli mora biti črne barve. 
(3) Posebni svetlobni znaki iz tega člena se lahko
uporabljajo na prevozni poti samo pri neposrednem izvajanju izrednega prevoza
od njegovega začetka do zaključka. Napis na odsevni tabli mora biti viden le v
času opravljanja izrednega prevoza.
III. OBLIKA, POGOJI IN NAČIN UPORABE POSEBNIH SVETLOBNIH
ZNAKOV VOZIL, KI SPREMLJAJO IZREDNE PREVOZE, IN NJIHOVA DODATNA OPREMA
3. člen
(1) Enostavno spremstvo se izvaja z vozili za spremstvo, ki
morajo biti opremljena z rumeno svetlobno ali odsevno tablo z napisom »IZREDNI
PREVOZ« in s posebno opozorilno svetilko, ki oddaja svetlobo rumene barve, tako
da so dobro vidna ostalim udeležencem v cestnem prometu. 
(2) Rumena svetlobna ali odsevna tabla mora biti dolga
najmanj 80 cm z višino črk najmanj 10 cm. Napis na odsevni tabli mora biti črne
barve. 
(3) Posebna opozorilna svetilka, ki oddaja svetlobo rumene
barve, je lahko vgrajena v rumeno svetlobno tablo. 
(4) Vozila, ki izvajajo enostavno spremstvo, morajo biti
opremljena najmanj z naslednjo dodatno opremo: 
-       
zeleno in rdečo zastavico za urejanje prometa ali z loparjem za urejanje
prometa ter svetilko, ki oddaja rdečo svetlobo, 
-       
dvema odsevnima prometnima znakoma triopan (tristranska piramida), na
katerih sta upodobljena znak »nevarnost na cesti« (I–25), s stranico
enakostraničnega trikotnika najmanj 60 cm, in dopolnilna tabla (IV–5) z napisom
»IZREDNI PREVOZ«, z velikostjo pisave najmanj 8 cm, oziroma z dvema
samostojnima prometnima znakoma, ki vsebujeta znak »nevarnost na cesti« (I–25),
s stranico enakostraničnega trikotnika najmanj 60 cm, in dopolnilno tablo
(IV–5) z napisom »IZREDNI PREVOZ«, z velikostjo pisave najmanj 8 cm, 
-       
dvema prenosnima posebnima opozorilnima svetilkama, ki oddajata svetlobo
rumene barve, ter 
-       
odsevnim telovnikom živo oranžne barve z vdelanimi odsevnimi trakovi
bele barve za spremljevalca. 
(5) Posebni svetlobni znaki iz tega člena se na vozilih za
enostavno spremstvo lahko uporabljajo na prevozni poti samo pri neposrednem
izvajanju izrednega prevoza od njegovega začetka do zaključka. Napis na tabli
mora biti viden le v času opravljanja izrednega prevoza.
4. člen
(1) Zahtevno spremstvo se izvaja z vozili za spremstvo, ki
morajo biti označena in opremljena enako kot vozila, s katerimi se izvaja
enostavno spremstvo, ter dodatno opremljena z merilnikom dolžin in višin ter s
svetlobno signalno tablo, velikosti najmanj 100 cm x 70 cm, s spremenljivo
vsebino prometnih znakov, ki so vidni: 
-       
s sprednje strani vozila: znak »nevarnost na cesti« (I–25), dopolnilna
samostojna tabla (IV–5) z napisom »IZREDNI PREVOZ«, rumena utripajoča puščica,
usmerjena levo ali desno, ki opozarja, da je prometni pas zaprt in ga je
potrebno menjati v smeri puščice; 
-       
z zadnje strani vozila: znak »nevarnost na cesti« (I–25), dopolnilna
samostojna tabla (IV–5) z napisom »IZREDNI PREVOZ«, znak »prepovedano
prehitevanje vseh motornih vozil, razen enoslednih« (II–28), znak »prepovedano
prehitevanje za tovorna vozila« (II–29), rumena utripajoča puščica, usmerjena
levo ali desno, ki opozarja, da je prometni pas zaprt in ga je potrebno menjati
v smeri puščice. 
(2) Spreminjanje vsebine prikaza na svetlobni signalni tabli
mora biti omogočeno iz notranjosti vozila za spremstvo. 
(3) Vozilo, ki je označeno in opremljeno za zahtevno
spremstvo, se lahko uporablja tudi za enostavno spremstvo. 
(4) Posebni svetlobni znaki iz tega člena se na vozilih za
zahtevno spremstvo lahko uporabljajo na prevozni poti samo pri neposrednem
izvajanju izrednega prevoza od njegovega začetka do zaključka. Napis na tabli
mora biti viden le v času opravljanja izrednega prevoza.
IV. KONČNI DOLOČBI
5. člen
Z dnem uveljavitve tega pravilnika se preneha uporabljati
Pravilnik o obliki, pogojih in načinu uporabe posebnih svetlobnih znakov vozil
za izredne prevoze (Uradni list RS, št. 48/10 in 109/10 – ZCes-1).
6. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-351/2011/12-0034560
Ljubljana, dne 29. septembra 2011
EVA 2011-2411-0113
dr. Patrick Vlačič l.r. 
Minister 
za promet