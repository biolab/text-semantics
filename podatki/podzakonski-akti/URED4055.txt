1. člen
Ta uredba določa način prodaje terjatev Republike Slovenije
do dolžnikov, nad katerimi so uvedeni postopki prisilnih poravnav ali stečajev.
Z dnem objave oklica začetka postopka prisilne poravnave ali
stečaja nad dolžnikom v Uradnem listu Republike Slovenije so na podlagi te
uredbe vse terjatve, ki jih Republika Slovenija izkazuje do tega dolžnika,
ponujene v prodajo. Ponudba za prodajo velja do pravnomočnosti sklepa sodišča o
postopku prisilne poravnave ali zaključka stečaja. 
Občina lahko smiselno uporablja to uredbo za prodajo svojih
terjatev, če izda odlok, v katerem navede naslov, na katerega naj ponudniki
pošljejo ponudbe za odkup njenih terjatev in številko transakcijskega računa,
na katerega se nakaže kupnina. Pri tem se dejanja, ki se nanašajo na ministra
za finance (v nadaljnjem besedilu: minister), nanašajo na župana občine,
dejanja, ki se nanašajo na Vlado Republike Slovenije pa na občinski svet
oziroma župana, če je po statutu občine pooblaščen za razpolaganje z občinskim
premoženjem.
2. člen
Prodaja terjatev iz 1. člena te uredbe se opravi po postopku
zbiranja ponudb. 
Zainteresirani kupci dobijo informacije o obstoju terjatev
Republike Slovenije do dolžnikov pri upraviteljih prisilnih poravnav ali
stečajev. Svojo ponudbo za odkup terjatev Republike Slovenije pošljejo na
naslov: Republika Slovenija, Ministrstvo za finance, Komisija za odpiranje
ponudb za prodajo terjatev Republike Slovenije v postopkih prisilnih poravnav
ali stečajev, Župančičeva 3, 1502 Ljubljana, po pošti ali kurirju z navedbo NE
ODPIRAJ – PONUDBA ZA ODKUP TERJATEV. Prejete ponudbe se evidentirajo po času
prejetja. 
Ponudba mora vsebovati natančno navedbo terjatve, odkupno
ceno in rok plačila. Ponudba se lahko glasi tudi na del posamezne terjatve.
Ponudba lahko poleg odkupne cene in roka plačila vsebuje tudi druge elemente,
ki vplivajo na odločitev za sprejem ponudbe. Ti lahko pri vrednotenju ponudbe
dosežejo največ 25 odstotkov ocene ponudbe. Kriterij odkupna cena pri
vrednotenju ponudbe predstavlja do 70 odstotkov ocene ponudbe, kriterij rok
plačila pa 5 odstotkov. 
Ponudba obvezuje kupca 30 dni po oddaji ponudbe. Ponudnik
lahko od ponudbe odstopi, če v tem času nastopijo okoliščine, ki vplivajo na
obstoj ali ceno terjatve.
3. člen
Ponudbe odpira tričlanska komisija, ki jo imenuje minister.
Komisija zaseda vsak delovni ponedeljek ob 13. uri. Informacije o odprtih
ponudbah in zasedanju komisije so javne. 
Komisija sestavi poročilo o prejetih ponudbah, pridobi
dodatno dokumentacijo o terjatvah, ko so predmet ponudb, če je le-ta potrebna,
in oblikuje ustrezne predloge sklepov, ki jih minister predloži Vladi Republike
Slovenije. 
Vlada Republike Slovenije s svojim sklepom sprejme ali zavrne
prejete ponudbe. Sprejem ponudbe obvezuje Republiko Slovenijo 30 dni od datuma
izdaje sklepa. 
Komisija obvesti o sprejemu ali zavrnitvi ponudbe vse
zainteresirane kupce, ki so dali ponudbo.
4. člen
Z izbranim ponudnikom se sklene pogodba o prodaji terjatev
Republike Slovenije, ki jo v imenu Republike Slovenije podpiše minister oziroma
njegov pooblaščenec. O podpisu pogodbe komisija obvesti Državno pravobranilstvo
Republike Slovenije.
5. člen
Terjatve Republike Slovenije se štejejo za prodane, ko so
plačane. Plačilo terjatve je možno izključno v denarju, najpozneje v 8 dneh od
podpisa pogodbe. Znesek kupnine se nakaže v dobro transakcijskega računa
številka 01100-6300109972. 
Komisija obvesti Državno pravobranilstvo Republike Slovenije
in upravitelja prisilne poravnave ali stečaja, da je terjatev Republike
Slovenije prodana, takoj ko prejme potrdilo o nakazilu kupnine.
6. člen
Z dnem uveljavitve te uredbe preneha veljati Uredba o načinu
prodaje terjatev Republike Slovenije v postopkih prisilnih poravnav ali
stečajev (Uradni list RS, št. 60/99 in 79/99 – ZJF).
7. člen
Ta uredba začne veljati petnajsti dan po objavi v Uradnem
listu Republike Slovenije. 
Šifra: 00712-13/2006/5
Ljubljana, dne 25. maja 2006
EVA 2006-1611-0038
Vlada Republike Slovenije
Janez Janša l.r. 
Predsednik