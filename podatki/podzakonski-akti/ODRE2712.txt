1. Preprečitev ponovnih izbruhov in širjenja okužb z
nalezljivo boleznijo COVID-19
Vlada Republike Slovenije je z Odlokom o začasnih ukrepih za
preprečevanje in obvladovanje okužb z nalezljivo boleznijo COVID-19 (Uradni
list RS, št. 174/21, v nadaljnjem besedilu: Odlok), ki je začel veljati
8. 11. 2021, zaradi preprečitve ponovnih izbruhov in širjenja okužb ter
zmanjšanja števila težjih potekov nalezljive bolezni COVID-19 sprejela začasne
ukrepe za preprečevanje in obvladovanje okužb z nalezljivo boleznijo COVID-19.
V četrtem odstavku 3. člena Odloka je določeno, da omejitve
iz drugega odstavka 3. člena (izpolnjevanje pogoja prebolevnosti, cepljenosti
ali testiranja, v nadaljnjem besedilu: pogoj PCT) ne veljajo v primerih
poslovanja sodišč; ukrepe, ki določajo način poslovanja sodišč, ob upoštevanju
okoliščin izrednega dogodka iz 1. člena tega odloka določi predsednik Vrhovnega
sodišča z odredbo v skladu z zakonom, ki ureja sodišča.
Okoliščine iz 1. člena Odloka, zaradi katerih so bili
sprejeti začasni ukrepi za preprečevanje in obvladovanje okužb z nalezljivo
boleznijo COVID-19, se upoštevajo kot izredni dogodek v smislu prvega odstavka 83.a
člena Zakona o sodiščih.
2. Obseg in način poslovanja sodišč
Vsa sodišča opravljajo naroke in druga procesna dejanja,
odločajo, vročajo sodna pisanja in izvajajo uradne ure v vseh zadevah ter
poslujejo skladno z določbami Odloka, razen kolikor s to Odredbo ni določeno
drugače.
3. Posebni ukrepi
Z namenom v čim večjem obsegu zagotoviti redno izvajanje
sodne oblasti se zaradi preprečitve ponovnih izbruhov in širjenja okužb z
nalezljivo boleznijo COVID-19 ne glede na določbe zakona, ki ureja sodniško
službo, določbe zakonov, ki urejajo sodne postopke in določbe Sodnega reda,
odrejajo naslednji posebni ukrepi za poslovanje sodišč:
3.1. Dostop do sodišča
Sodišča določijo vstopno točko v sodno stavbo za stranke,
njihove pooblaščence in druge uporabnike sodnih storitev ter posebno vstopno
točko v sodno stavbo za sodnike in sodno osebje, kjer je prostorsko to mogoče.
Na vstopni točki se objavi pisno obvestilo o uvedenih preventivnih ukrepih, ki
veljajo v prostorih sodišča.
Vse osebe, ki vstopajo v prostore sodišča, razen osebe, ki so
mlajše od 12 let, morajo izpolnjevati pogoj PCT. Na vstopnih točkah se vsem
vstopajočim v prostore sodišča preveri izpolnjevanje pogoja PCT v skladu z 2.
členom Odloka. Če oseba ne izpolnjuje pogoja PCT, se ji vstop v prostore
sodišča zavrne.
Pri gibanju in zadrževanju v prostorih sodišča je obvezna
uporaba zaščitne maske v skladu z 11. in 12. členom Odloka. Ob smiselni uporabi
določb 11. in 12. člena Odloka uporaba zaščitne maske ni obvezna:
-       
za sodnike pri vodenju glavne obravnave, če so za zaščitno pregrado iz
stekla ali podobnega materiala,
-       
za druge govornike na glavnih obravnavah, če je zagotovljena medosebna
razdalja vsaj 3 metre.
Razen v nujnih zadevah, ki jih določa tretji odstavek
83. člena Zakona o sodiščih, stranke, njihovi pooblaščenci in druge osebe:
1.     
vloge vlagajo le po pošti ali preko portala eSodstvo v postopkih, kjer
je to omogočeno,
2.     
za komunikacijo s sodišči uporabljajo objavljene elektronske naslove in
telefonske številke v času uradnih ur.
Na sodišče lahko pridejo stranke, njihovi pooblaščenci in
druge osebe, ki niso vabljene, samo v času uradnih ur ob predhodni najavi preko
objavljenih elektronskih naslovov ali telefonskih številk in ob dogovorjenem
terminu.
3.2. Naroki, seje in zaslišanja
Naroki, seje in zaslišanja se, če so izpolnjeni tehnični in
prostorski pogoji, lahko izvedejo videokonferenčno, ob ustreznem upoštevanju
ostalih procesnih pogojev za izvedbo procesnega dejanja.
3.3. Javnost glavne obravnave
Z namenom preprečitve ponovnih izbruhov in širjenja okužb z
nalezljivo boleznijo COVID-19, varovanja zdravja in življenja ljudi in zagotovitve
delovanja sodišč ter zagotavljanja izvajanja pravic in obveznosti lahko sodnik
oziroma predsednik senata začasno omeji javnost celotne glavne obravnave ali
njenega dela in določi druge primerne ukrepe.
3.4. Drugi ukrepi
Druge ukrepe dodatno določi za vsa sodišča predsednik
Vrhovnega sodišča Republike Slovenije, za posamezno sodišče pa vsak predsednik
sodišča, upoštevaje epidemiološko sliko v statistični regiji, kjer se sodišče
nahaja, in konkretne prostorske pogoje sodišča.
4. Preverjanje upravičenosti ukrepov
Predsednik Vrhovnega sodišča Republike Slovenije tedensko
preverja upravičenost ukrepov, določenih v tej odredbi.

Odredba o posebnih ukrepih iz 83.a člena
Zakona o sodiščih zaradi preprečitve ponovnih izbruhov in širjenja okužb z
nalezljivo boleznijo COVID-19 (Uradni list RS, št. 175/21) vsebuje naslednjo končno določbo:
»5. Veljavnost odredbe
Ta odredba začne veljati 9. novembra 2021 in velja do
vključno 31. 12. 2021.«.

Odredba
o spremembi Odredbe o posebnih ukrepih iz 83.a člena Zakona o sodiščih zaradi
preprečitve ponovnih izbruhov in širjenja okužb z nalezljivo boleznijo COVID-19
(Uradni list RS, št. 199/21)
spreminja 5. točko odredbe tako, da se glasi:
»5. Veljavnost odredbe
Ta odredba začne veljati 9. novembra 2021 in velja do
vključno 28. februarja 2022.«;
ter vsebuje naslednjo končno določbo:
»Ta odredba začne veljati naslednji dan po objavi v Uradnem
listu Republike Slovenije.«.

Odredba
o spremembi Odredbe o posebnih ukrepih iz 83.a člena Zakona o sodiščih zaradi
preprečitve ponovnih izbruhov in širjenja okužb z nalezljivo boleznijo COVID-19
(Uradni list RS, št. 23/22)
spreminja 5. točko odredbe tako, da se glasi:
»5. Veljavnost odredbe
Ta odredba začne veljati 9. novembra 2021 in velja do
vključno 21. februarja 2022.«;
ter vsebuje naslednjo končno določbo:
»Ta odredba začne veljati naslednji dan po objavi v Uradnem
listu Republike Slovenije.«.