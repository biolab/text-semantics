I. SPLOŠNI DOLOČBI
1. člen
(vsebina in namen splošnega akta)
(1) Ta splošni akt
podrobneje ureja način prenosa številk, način zamenjave izvajalca storitve
dostopa do interneta in določa s tem povezane tehnične in druge ukrepe ter
višino oziroma način izračuna nadomestil.
(2) Namen tega
splošnega akta je zagotoviti učinkovitost in enostavnost postopka zamenjave
izvajalca storitev dostopa do interneta oziroma prenosa številke.
2. člen
(pomen izrazov)
(1) Izrazi, uporabljeni
v tem splošnem aktu, pomenijo:
1.     
Centralna baza podatkov je centralna zbirka podatkov prenesenih številk,
ki beleži status vsake transakcije med postopkom prenosa številk in vsebuje
podatke, potrebne za usmerjanje klicev na prenesene številke, s katerimi se
pravočasno posodabljajo lokalne baze prenesenih številk.
2.     
Izvajalec je izvajalec storitev dostopa do interneta oziroma izvajalec
storitev, ki temeljijo na številkah iz načrta telefonskega oštevilčenja iz 98.
člena Zakona o elektronskih komunikacijah (Uradni list RS, št. 130/22 in 18/23
– ZDU-1O; v nadaljnjem besedilu: zakon).
3.     
Izvorno omrežje je javno komunikacijsko omrežje, v katero je priključen
kličoči oziroma prenosno omrežje izvajalca, ki posreduje nacionalne
(medkrajevne) oziroma mednarodne klice.
4.     
Lokalna baza prenesenih številk je zbirka aktivnih podatkov, ki se
nahaja pri izvajalcih in vsebuje podatke, potrebne za usmerjanje klicev na
prenesene številke.
5.     
Metoda »All Call Query« (ACQ) je metoda direktnega usmerjanja klicev na
prenesene številke, ki temelji na IN-inteligentnem omrežju in kjer izvorno
omrežje z namenom ugotovitve, če je klicana številka prenesena, pred
vzpostavljanjem vsakega klica izvrši povpraševanje v lastni lokalni bazi
prenesenih številk. V primeru, da je klicana številka prenesena, izvorno omrežje
na osnovi številke za usmerjanje, pridobljeni v lastni lokalni bazi prenesenih
številk, vzpostavi klic direktno proti omrežju, kjer se prenesena številka
nahaja. V primeru, da številka ni prenesena, izvorno omrežje vzpostavi klic
direktno z omrežjem, kjer se nahaja klicana številka.
6.     
MSISDN je nacionalna (značilna) številka N(S)N, ki jo mobilnemu
uporabniku dodeli operater.
7.     
Prenesena številka je nacionalna značilna številka iz načrta
telefonskega oštevilčenja iz 98. člena zakona, ki se nespremenjena prenese iz
mobilnega telekomunikacijskega omrežja enega izvajalca v mobilno
telekomunikacijsko omrežje drugega izvajalca ali iz fiksnega
telekomunikacijskega omrežja enega operaterja v fiksno telekomunikacijsko
omrežje drugega operaterja.
8.     
Prenosni izvajalec je izvajalec storitve dostopa do interneta, ki
končnemu uporabniku zagotavlja storitev dostopa do interneta do zamenjave
izvajalca storitve ali izvajalec storitev, ki temeljijo na številkah iz načrta
telefonskega oštevilčenja iz 98. člena zakona, ki zagotavlja storitev končnemu
uporabniku pred prenosom številke (donor).
9.     
PUK številka je edinstvena koda in hkrati osebni ključ, ki jo uporabnik
prejme skupaj s SIM kartico in se uporablja za njeno zaščito.
10.  
Sprejemni izvajalec je izvajalec storitve dostopa do interneta, ki bo
končnemu uporabniku zagotavljal storitev po izvedeni zamenjavi ali izvajalec
storitev, ki temeljijo na številkah iz načrta telefonskega oštevilčenja iz 98.
člena zakona, ki bo končnemu uporabniku zagotavljal storitev po prenosu
številke (recipient).
11.  
Upravljavec centralne baze podatkov je fizična ali pravna oseba, ki na
podlagi sklenjenega pravnega posla z operaterji upravlja s centralno bazo
podatkov.
(2) Ostali izrazi,
uporabljeni v tem splošnem aktu, imajo enak pomen, kot je določen v zakonu.
II. PRENOSLJIVOST ŠTEVILK
3. člen
(tehnične rešitve)
(1) Vsi izvajalci storitev, ki temeljijo na številkah iz
načrta telefonskega oštevilčenja iz 98. člena zakona, so dolžni prilagoditi
svoja omrežja tako, da ta omogočajo prenosljivost številk ter jih razvijati in
izboljševati v skladu z naraščanjem števila prenesenih številk.
(2) Vsi izvajalci so
dolžni vzpostaviti lokalno bazo prenesenih številk s podatki o vseh prenesenih
številkah v Republiki Sloveniji.
(3) Vsi izvajalci so
pri prenašanju številk dolžni za medsebojno izmenjavo informacij o prenesenih
številkah uporabljati centralno bazo podatkov, ki beleži vse faze prenosa
številk.
(4) Komunikacija med
izvajalci poteka izključno preko centralne baze podatkov. Sprejemni izvajalec
(recipient) preko centralne baze podatkov, pri prenosnem izvajalcu (donorju)
preveri možnost prenosa številke v skladu s 14. členom
tega splošnega akta. Prenosni izvajalec v časovnem okviru, določenem v 11.
členu tega splošnega akta, preko centralne baze podatkov potrdi ali zavrne možnost
prenosa številke. V primeru pozitivnega odgovora in soglasja uporabnika,
sprejemni izvajalec (recipient) v predpisanem času obvesti centralno bazo
podatkov o zahtevi za prenos. Centralna baza podatkov to sporoči prenosnemu
izvajalcu (donorju), ki preveri zahtevo in status zahteve sporoči centralni
bazi podatkov, v nadaljevanju postopka ta informacijo posreduje sprejemnemu
izvajalcu (recipientu).
(5) Kadar je to
tehnično izvedljivo, se mora prenos izvesti na daljavo, razen če končni
uporabnik zahteva drugače.
4. člen
(podatki o prenesenih številkah)
(1) Podatki o
prenesenih številkah se hranijo v lokalnih bazah prenesenih številk in v
centralni bazi podatkov, ki je referenčna baza podatkov.
(2) Upravljavec
centralne baze podatkov lahko za izvajalca Agenciji za komunikacijska omrežja
in storitve Republike Slovenije (v nadaljnjem besedilu: agencija) posreduje
podatke o številkah prenesenih v posamezno omrežje, o datumu prenosa in oznako
izvajalca dajalca številke, o zakasnelih in zavrnjenih prenosih z navedenimi
razlogi, kakor tudi druga poročila, podatke in informacije, ki so jih izvajalci
v zvezi z zagotavljanjem prenosljivosti številk dolžni posredovati v skladu z
določili 195. in 265. člena zakona.
5. člen
(usmerjanje telekomunikacijskega prometa na prenesene
številke)
(1) Izvajalci so
odgovorni za direktno usmerjanje klicev na prenesene številke.
(2) Če se izvajalci ne
dogovorijo drugače, velja da:
1.     
so izvajalci mobilnih omrežja oziroma storitev, v katerih se klic
prične, odgovorni za pravilno usmerjanje klicev (direktno usmerjanje) ali
predajo sporočil, naslovljenih na prenesene številke v vsa omrežja, v katerih
se prenesena številka nahaja, skladno s tehničnimi specifikacijami Evropskega
inštituta za telekomunikacijske standarde ETSI TS 123 066,
2.     
so izvajalci fiksnih komunikacijskih omrežij in storitev ter izvajalci,
ki posredujejo klice med omrežji, odgovorni za pravilno direktno usmerjanje
klicev na prenesene številke v druga fiksna omrežja z uporabo metode »All Call
Query«,
3.     
so izvajalci fiksnih komunikacijskih omrežij, v katerih se pričnejo
pozivi in izvajalci prenosnih omrežij, ki posredujejo klice iz drugih omrežij,
odgovorni za pravilno direktno usmerjanje klicev na prenesene številke v
mobilnih omrežjih, in sicer po metodi »All Call Query«,
4.     
so izvajalci komunikacijskih omrežij, ki dobijo zahtevo za vzpostavitev
mednarodnega klica ali za prenos sporočila na preneseno številko, odgovorni za
pravilno usmerjanje takih klicev ali za prenos sporočil direktno v
komunikacijsko omrežje, v katerem se prenesena številka nahaja v skladu z 2. in
4. točko tega odstavka.
6. člen
(centralna baza podatkov)
(1) Za izmenjavo
podatkov o prenesenih številkah med lokalnimi bazami prenesenih številk se
uporablja centralna baza podatkov.
(2) Centralna baza
podatkov vsebuje vse prenesene številke, številke za usmerjanje klicev na
prenesene številke in transakcije med izvajalci (imena prenosnih (donorjev) in
sprejemnih (recepientov) izvajalcev, datume prenosov številk ter obvestila o
statusu procesa prenosa številk).
(3) Za vzpostavitev,
razvoj, vzdrževanje in upravljanje centralne baze podatkov je odgovoren
upravljavec centralne baze podatkov.
(4) Upravljavec
centralne baze podatkov je odgovoren za pravočasno posodabljanje podatkov.
(5) Izvajalci sami
izberejo upravljavca, ki na podlagi pravnega posla z izvajalci upravlja
centralno bazo podatkov. Pri tem morajo izvajalci in upravljavec CBP zagotoviti
neprekinjeno in zanesljivo delovanje sistema prenosljivosti.
(6) Pogodba med
upravljavcem CBP in izvajalci storitev, ki temeljijo na številkah iz načrta
telefonskega oštevilčenja iz 98. člena zakona, je enaka za vse. Vzorec pogodbe
se hrani pri agenciji.
7. člen
(opozorilo uporabnikom)
(1) Izvajalec v
izvornem omrežju lahko kličočim uporabnikom omogoča, da vklopijo funkcijo, ki
jim ob klicu na preneseno številko posreduje kratko sporočilo »Kličete v drugo
omrežje«.
(2) Uporabnik lahko
svojo odločitev o prejemanju opozorila kadarkoli spremeni.
(3) Izvajalci obvestijo
uporabnike o možnosti iz prejšnjih odstavkov tega člena ter o načinu posredovanja
zahteve v skladu z ustreznim priporočilom agencije (Priporočilo o preglednosti
in objavi informacij).
(4) Izvajalci, lahko pa
tudi upravljavec centralne baze podatkov, na svojih spletnih straneh oziroma
brezplačnih številkah klicnih centrov zagotavljajo informacijo o omrežju, v
katerega je številka prenesena, tako da se kličoči lahko sam informira o ceni
klica.
(5) Informacijo o
omrežju, v katerega je številka prenesena, lahko zagotavlja tudi agencija na
svoji spletni strani.
(6) Ne glede na prvi
odstavek tega člena:
1.     
izvajalec ne posreduje opozorila iz prvega odstavka tega člena kličočim
iz tujine in
2.     
izvajalec ne posreduje opozorila iz prvega odstavka tega člena kličočim
na številke brezplačnih storitev (številke iz območja (0) 80) in premijskih storitev
(številke iz območja (0) 90).
8. člen
(uporaba usmerjalnih kod)
(1) Za neposredno usmerjanje klicev na prenesene
številke se uporabljajo usmerjalne kode iz številskega območja (0) 98 MN,
določene s splošnim aktom, ki ureja načrt oštevilčenja.
(2) Agencija za potrebe usmerjanja klicev na prenesene
številke izvajalcem, ki so dolžni zagotavljati prenosljivost številk, dodeli
usmerjalne kode.
(3) Usmerjalna koda iz prejšnjega odstavka je
sestavljena, kot sledi:
98 MN, kjer je: MN – identifikacijska koda izvajalca.
(4) Izvajalec je dolžan
poskrbeti, da uporabnik ne more izbirati usmerjalnih kod. Vsak tak poskus mora
biti prestrežen in zavržen.
(5) Izvajalci so dolžni
uporabljati usmerjalno kodo pri posredovanju vseh klicev na prenesene številke,
mobilni izvajalci pa tudi pri posredovanju sporočil na prenesene številke.
9. člen
(povpraševanje o možnostih prenosa številke in zahteva za
prenos številke)
(1) Uporabnik, ki želi
prenesti svojo telefonsko številko, poda povpraševanje o možnosti prenosa
številke pri sprejemnem izvajalcu (recipientu).
(2) Uporabnik
predplačnik mora sprejemnemu izvajalcu (recipientu) predložiti MSISDN številko
in PUK številko. Vzorčni obrazec zahteve za prenos predplačniške številke je
določen v Prilogi 1, ki je sestavni del tega splošnega akta in vsebuje
minimalen nabor podatkov, ki jih mora vsebovati obrazec zahteve za prenos
predplačniške številke.
(3) Uporabnik naročnik,
ki ni predplačnik, mora sprejemnemu izvajalcu (recipientu) predložiti
nacionalno (značilno) N(S)N številko in številko računa za komunikacijske
storitve, izdanega s strani prenosnega izvajalca, ki ni starejši od treh
mesecev.
(4) Sprejemni izvajalec
(recipient) posreduje povpraševanje preko centralne baze podatkov prenosnemu
izvajalcu (donorju), ki mora na prejeto povpraševanje odgovoriti v roku 15
minut.
(5) Uporabnik naročnik,
ki želi po prejetem pozitivnem odgovoru na posredovano povpraševanje prenesti
svojo naročniško številko iz omrežja prenosnega izvajalca (donorja) v omrežje
sprejemnega izvajalca (recipienta), mora vložiti pisno zahtevo za prenos
številke pri sprejemnem izvajalcu (recipientu). Vzorčni obrazec zahteve za
prenos naročniške številke je določen v Prilogi 2, ki je sestavni del tega
splošnega akta in vsebuje minimalen nabor podatkov, ki jih mora vsebovati
obrazec zahteve za prenos naročniške številke.
10. člen
(dolžnosti sprejemnega izvajalca (recipienta))
(1) Pred prenosom
številke je sprejemni izvajalec (recipient) dolžan preveriti identifikacijo
uporabnika naročnika oziroma uporabnika predplačnika.
(2) Identifikacija
uporabnika naročnika se opravi s pomočjo dokumenta, s katerim se dokazuje
identiteto osebe in računa za komunikacijske storitve, izdanega s strani
prenosnega izvajalca (donorja), ki ni starejši od treh mesecev. Identifikacijo
uporabnika predplačnika se opravi s predložitvijo PUK številke SIM kartice.
(3) Sprejemni izvajalec
(recipient) mora uporabnika naročnika oziroma uporabnika predplačnika, ki
zahteva prenos številke, takoj obvestiti o postopku prenosa številke in še
posebej o:
1.     
časovnem obdobju, v katerem mu bo onemogočena uporaba storitev,
2.     
obsegu in načinu uporabe storitev v omrežju sprejemnega izvajalca
(recipienta),
3.     
omrežjih tistih izvajalcev, iz katerih bo možen dostop do številk
namenjenim brezplačnim storitvam (številke iz območja oštevilčenja (0) 80) in
do številk namenjenim premijskim storitvam (številke iz območja oštevilčenja
(0) 90), ki so prenesene v omrežje sprejemnega izvajalca (recipienta),
4.     
omrežjih tistih izvajalcev, v katerih bo možen dostop do številk
namenjenim brezplačnim storitvam (številke iz območja oštevilčenja (0) 80) in
do številk namenjenim premijskim storitvam (številke iz območja oštevilčenja
(0) 90) iz omrežja sprejemnega izvajalca (recipienta),
5.     
obveznostih in pogojih posredovanja opozorila kličočim uporabnikom pri
klicih na prenesene številke,
6.     
razlogih za zavrnitev zahtevka za prenos številke in
7.     
razlogih za zakasnitev prenosa številke.
(4) Sprejemni izvajalec
(recipient) mora vključiti številko v svoje omrežje na dan prenosa usklajeno s
prehodi med izvajalci na krajevni zanki in drugimi storitvami med izvajalci.
(5) Sprejemni izvajalec
(recipient) je dolžan preko centralne baze podatkov obvestiti imetnika
številskega prostora v času treh mesecev, po tistem, ko je preneseno številko
postavil v status številke, ki se ne uporablja (deaktivacija), in mu po izteku
tega časovnega obdobja vrniti preneseno številko.
11. člen
(dolžnosti prenosnega izvajalca (donorja))
(1) Po prejemu zahteve za prenos številke mora prenosni
izvajalec (donor), od ponedeljka do četrtka v delovnem času od 8. do 16. ure, v
petek pa od 8. do 13. ure, nemudoma pričeti s postopkom prenosa številke.
Prenosni izvajalec (donor) je dolžan, od ponedeljka do četrtka v delovnem času
od 8. do 16. ure, v petek pa od 8. do 13. ure, v roku 15 minut odgovoriti na
posredovano povpraševanje o možnostih prenosa številke.
(2) V primeru upravičene zahteve za prenos številke mora
prenosni izvajalec (donor), v roku treh ur od prejete zahteve potrditi
centralni bazi podatkov datum prenosa številke, ki je v okviru roka, določenega
v tretjem oziroma četrtem odstavku 13. člena tega splošnega akta.
(3) V kolikor prenosni izvajalec (donor) po potrditvi
datuma prenosa in pred dejanskim prenosom ugotovi, da je prenos lahko sporen,
ali če se v času izvedbe delne ali popolne razvezave krajevne zanke izkaže, da
bi prenos številke med izvajalcema storitev na fiksni lokaciji povzročil izpad
storitve za uporabnika za daljši čas, kot je predpisan s tem splošnim aktom, se
s pisno utemeljitvijo prenosnega izvajalca (donorja) zamrzne postopek prenosa
za največ sedem delovnih dni. Pisna utemeljitev se po elektronski pošti pošlje
upravljavcu CBP in sprejemnemu izvajalcu (recipientu). Če v navedenem roku ni
mogoče zagotoviti prenosa številke, se lahko proces prenosa številke ob soglasju
sprejemnega izvajalca (recipienta) in uporabnika ustavi. V primeru, da postopek
prenosa ni uspešen, prenosni izvajalec (donor) ponovno aktivira številko in
povezane storitve. Upravljavec CBP o takšnih primerih mesečno obvešča agencijo.
(4) Prenosni izvajalec (donor) po izključitvi številke
iz svojega omrežja obvesti centralno bazo podatkov.
(5) Prenosni izvajalec (donor) mora v postopku poizvedbe
o možnosti prenosa številk nuditi vse potrebne informacije sprejemnemu
izvajalcu (recipientu) v zvezi z informiranostjo uporabnika ob prenosu številk,
če teh informacij ni na priloženem računu iz tretjega odstavka 9. člena tega
splošnega akta.
12. člen
(administrativni postopek prenosa)
(1) Če uporabnik
naročnik oziroma uporabnik predplačnik vloži popolno zahtevo za prenos
številke, sprejemni izvajalec (recipient) obvesti centralno bazo podatkov o
prejeti zahtevi za prenos številke ter o želenem datumu izvedbe prenosa.
(2) V trenutku, ko
prenosni izvajalec (donor) centralni bazi podatkov potrdi prenos številke,
uporabnik naročnik oziroma uporabnik predplačnik ne more več zahtevati preklica
prenosa številke (razen v izjemnih primerih, ko o tem soglašata oba izvajalca),
sprejemni izvajalec (recipient), pa je dolžan priključiti uporabnika v svoje
omrežje.
13. člen
(roki za prenos številk)
(1) Šteje se, da je
zahteva za prenos številke, ki jo je sprejemni izvajalec (recipient) prejel na
delovni dan od 8. do 15:45. ure, v petek pa do 12:45. ure, prejeta tega
delovnega dne.
(2) Če sprejemni
izvajalec (recipient) prejme zahtevo za prenos številke na delovni dan po
15:45. uri ali v petek po 12:45. uri, se šteje, da je bila zahteva vložena prvi
naslednji delovni dan.
(3) Izvajalci storitev
morajo kar najhitreje prenesti številko in jo aktivirati. V vsakem primeru mora
biti številka aktivirana v enem delovnem dnevu od dogovorjenega datuma, kakor
je to predpisano v tretjem odstavku 195. člena zakona.
(4) Izvajalci, ki
zagotavljajo storitve na fiksni lokacij morajo kar najhitreje prenesti številko
in jo aktivirati. V vsakem primeru mora biti številka aktivirana v enem
delovnem dnevu, kakor je predpisano v tretjem odstavku 195. člena zakona
oziroma najhitreje možno, če gre za posebne primere, navedene v tretjem
odstavku 11. člena tega splošnega akta.
(5) Uporabniku
naročniku oziroma uporabniku predplačniku je uporaba elektronskih
komunikacijskih storitev onemogočena v času postopka prenosa številke, ki se
mora izvesti v najkrajšem možnem času. Deaktiviranje številk se mora izvesti v
času med 00. in 4. uro. Vsi izvajalci morajo zagotoviti pravilno in popolno
usmerjanje klicev na prenesene številke do 7. ure, razen v posebnih primerih,
navedenih v tretjem odstavku 11. člena tega splošnega akta.
14. člen
(razlogi za zavrnitev zahteve za prenos številke s strani
prenosnega izvajalca (donorja))
(1) Zahtevo za prenos
številke prenosni izvajalec (donor) zavrne, če:
1.     
se zahteva nanaša na neobstoječo ali neaktivno številko, in sicer v
kolikor je številka neaktivna več kot en mesec, ko je odpoved začela
učinkovati, prej pa le v primerih, ko se je končni uporabnik odpovedal pravici
iz sedmega odstavka 195. člena zakona,
2.     
je zahteva vložena s strani nepooblaščene osebe,
3.     
je zahteva nepopolna, tako da prenos številke ni mogoč,
4.     
se zahtevana številka že nahaja v postopku prenosa oziroma obstaja predhodno
podana zahteva za prenos iste številke ali
5.     
je številka, za katero se zahteva prenos, začasno ali trajno izključena
iz omrežja prenosnega izvajalca (donorja).
(2) V primeru, da
uporabnik odpove zgolj naročniško razmerje, ohrani pravico, da številko v roku
30 dni prenese k drugemu izvajalcu.
15. člen
(stroški)
(1) Vsak izvajalec
storitev na telekomunikacijskem omrežju sam nosi stroške prilagoditve svojega
omrežja, tako da ta omogoča prenosljivost številk in stroške vzdrževanja te
zmogljivosti.
(2) Izvajalec omrežja,
v katerem se generira klic, plača stroške po pogodbi o medomrežnem povezovanju
izvajalcu omrežja, v katerem se klic na preneseno številko zaključi.
(3) Izvajalec izvornega
omrežja nosi vse dodatne stroške (usmerjanje in obračun), vezane na vzpostavljanje
klica na preneseno številko, pri čemer ne sme klicev na prenesene številke v
določeno omrežje zaračunavati več kot klice na neprenesene številke v to isto
omrežje.
(4) Prenos številke je
za končnega uporabnika brezplačen, kar se nanaša tudi na morebitne stroške
aktivacije neaktivne številke, če se številko aktivira v primeru izpolnjevanja
pogojev iz sedmega odstavka 195. člena zakona.
III. POSTOPEK ZAMENJAVE IZVAJALCA STORITEV DOSTOPA DO
INTERNETA
16. člen
(zahteva za zamenjavo izvajalca storitev dostopa do
interneta)
(1) Naročnik, ki želi
zamenjati izvajalca storitev dostopa do interneta, mora vložiti pisno zahtevo
za zamenjavo izvajalca storitev dostopa do interneta. Vzorčni obrazec zahteve
za zamenjavo izvajalca storitev dostopa do interneta je določen v Prilogi 3, ki
je sestavni del tega splošnega akta in vsebuje minimalen nabor podatkov, ki jih
mora vsebovati obrazec zahteve za zamenjavo izvajalca storitev dostopa do
interneta.
(2) Sprejemni izvajalec
storitve dostopa do interneta se mora na zahtevo za zamenjavo izvajalca
storitev dostopa do interneta odzvati v razumnem času, ki ne sme presegati dveh
delovnih dni. Vzpostaviti mora stik s prenosnim izvajalcem storitve dostopa do
interneta in z njim dogovoriti predvideni datum izvedbe prenosa. Naročniku mora
sporočiti podrobnosti fizičnega preklopa, ki naj se izvede v najkrajšem možnem
času. Prenosni izvajalec mora naročniku pisno obrazložiti postopek zamenjave,
ki mora obsegati vsaj naslednje informacije:
1.     
storitve, ki bodo zamenjane,
2.     
vse storitve, na katere postopek zamenjave ne vpliva in
3.     
kakršne koli stroške, ki jih nosi naročnik, če pogodbo prekinja
predčasno.
(3) Naročnik s
sprejemnim izvajalcem storitve dostopa do interneta sklene pogodbo, ki mora med
drugim določati časovni okvir fizičnega preklopa in ga s tem pooblasti, da
uskladi postopek zamenjave s prenosnim izvajalcem storitve. V vmesnem času je
prenosni izvajalec dolžan neprekinjeno zagotavljati storitev dostopa do
interneta.
(4) Sprejemni izvajalec
mora vključiti storitve naročniku na dan zamenjave izvajalca storitev usklajeno
s prehodi med izvajalci na krajevni zanki in drugih storitvah kot je to
določeno v naročniški pogodbi. Če je tehnično možno, mora prenosni izvajalec
storitev dostopa do interneta zagotavljati neprekinjeno do končno delujoče
izvedene zamenjave izvajalca storitev dostopa do interneta.
(5) Z naslednjim dnem
od dneva, ko je zamenjava izvajalca storitve tudi dejansko opravljena, kar
pomeni, da delujočo storitev do dostopa do interneta vzpostavi in zagotavlja
sprejemni izvajalec, se pogodba za storitev dostopa do interneta s prenosnim
izvajalcem samodejno šteje za razvezano.
IV. NADOMESTILA
17. člen
(nadomestila za primer zamude ali zlorabe)
(1) Izvajalec, ki ne
spoštuje obveznosti iz 194. do 196. člena
zakona ter v primeru zamud in zlorab v postopku prenosa telefonske številke ali
zamenjave izvajalca dostopa do interneta in v primeru, da se storitev ne opravi
v dogovorjenem roku oziroma na dogovorjen datum, mora končnemu uporabniku
izplačati ustrezno nadomestilo.
(2) Nadomestilo iz
prvega odstavka tega člena znaša za vsak začeti dan zamude 10 eurov na dan, in
sicer:
1.     
pri prenosu posamezne telefonske številke ali
2.     
med postopkom zamenjave izvajalca storitve dostopa do interneta.
(3) Nadomestilo iz
prvega odstavka tega člena v primeru nespoštovanja obveznosti oziroma v primeru
zlorabe znaša 100 eurov.
(4) Končni uporabnik ni
upravičen do nadomestila za čas, ko je vzrok za zamudo nedostopnost ali
neodzivnost končnega uporabnika na pozive s strani prenosnega ali sprejemnega
izvajalca storitve v zvezi s prenosom telefonske številke ali zaradi dostave in
namestitve opreme na lokaciji končnega uporabnika za potrebe fizičnega preklopa
dostopa do interneta. Šteje se, da je končni uporabnik neodziven ali nedostopen
predvsem v naslednjih primerih:
1.     
če ob dogovorjenem času ne zagotovi dostopa do lokacije priključka,
2.     
če se na dogovorjeni dan izvedbe zamenjave izvajalca storitve dostopa do
interneta ne odzove na telefonski klic predstavnika prenosnega ali sprejemnega
izvajalca storitve, niti ga ne vrne v roku 30 minut ali
3.     
če se v roku 24 ur ne odzove na elektronsko sporočilo, poslano na naslov
elektronske pošte, iz katerega je končni uporabnik predhodno komuniciral z
izvajalcem storitev ali ga navedel v zahtevi za zamenjavo ali v naročniški pogodbi.
(5) Nadomestila iz tega
člena so strošek izvajalca, ki je povzročitelj zamude ali nosi odgovornost za
zlorabo, ki ni nastala po krivdi uporabnika, v postopku prenosa številke ali
zamenjave izvajalca storitve dostopa do interneta. Izvajalec nadomestilo na
zahtevo končnega uporabnika izplača na njegov transakcijski račun.
(6) Med drugim se
šteje, da gre za zlorabo, kadar zahteve za prenos številke ni podal končni
uporabnik (naročnik ali predplačnik).
(7) V primeru zlorab v
postopku prenosa telefonske številke ali pri prehodu dostopa do interneta od
prenosnega k sprejemnemu izvajalcu storitve, se že izveden prenos telefonske
številke ali fizični preklop dostopa do interneta povrne v prejšnje stanje.
(8) Nadomestilo po tem
členu ne izključuje morebitne odškodninske odgovornosti izvajalca.
V. PREHODNA IN KONČNA DOLOČBA
18. člen
(prenehanje uporabe)
Z dnem uveljavitve tega splošnega akta se preneha uporabljati
Splošni akt o prenosljivosti številk (Uradni list RS, št. 62/13, 23/18, 77/18
in 130/22 – ZEKom-2).
19. člen
(začetek veljavnosti)
Ta splošni akt začne veljati petnajsti dan po objavi v
Uradnem listu Republike Slovenije.
Št. 0073-45/2022/12 
Ljubljana, dne 4. aprila 2023 
EVA 2023-1545-0005
Mag. Tanja Muha
v. d. direktorja

Priloga
1: Zahteva za prenos predplačniške številke k drugemu izvajalcu
Priloga
2: Zahteva za prenos naročniške številke k drugemu izvajalcu
Priloga
3: Zahteva za zamenjavo izvajalca storitev dostopa do interneta