1. člen
S tem pravilnikom se določajo oblika,
vsebina in postopek za izdajo diplom, potrdil o opravljenem izpopolnjevanju po
študijskem programu za izpopolnjevanje in potrdil o drugih oblikah
izobraževanja.
2. člen
(1) Fakulteta za organizacijske
študije v Novem mestu (v nadaljnjem besedilu: fakulteta) izdaja naslednje
diplome in potrdila o izobraževanju:
-       
diplome,
-       
dvojnike diplom in
-       
potrdila o opravljenih izpopolnjevanjih po študijskih programih za
izpopolnjevanje.
(2) Listine iz prvega odstavka so
javne listine. Javne listine so tudi potrdilo o vpisu, potrdilo o opravljenih
izpitih in potrdilo o diplomiranju, ki jih študentom ali diplomantom izda
fakulteta.
(3) Fakulteta izdaja potrdila, ki niso
javne listine, o različnih oblikah neformalnega izobraževanja, ki ga izvaja.
3. člen
(1) Diploma se izda po opravljenih
vseh obveznostih študijskega programa za pridobitev izobrazbe na 250 gramskem
papirju z vtisnjenim suhim žigom fakultete v spodnjem desnem kotu.
(2) Diploma se izdaja na papirju
dimenzij A4 (210 mm x 297 mm), na katerem je natisnjen znak Fakultete za
organizacijske študije v Novem mestu in besedilo, kot je prikazano v prilogi.
Barva papirja je C0 M0 Y15 K0, barva tiska rdeča (C0 M100 Y30 K50) in siva (C0
M0 Y0 K80), obe v osnovni polni barvi (100 %) in v rastru (od 0 % do 100 %).
Font pisave je Humanst 521 LT BT in Trajan Pro.
(3) Mapa za diplomsko listino 1., 2.
ter 3. stopnje ima dimenzije 215 mm x 315 mm in je rdeče barve tip C0 M100 Y30
K50, na platnici mape pa je suhi žig fakultete brez barve.
(4) Sestavni del diplome je priloga k
diplomi, izdana v slovenskem in angleškem jeziku.
4. člen
Fakulteta podeljuje diplome o zaključenih
študijskih programih prve stopnje (visokošolski strokovni študijski programi),
druge stopnje (magistrski študijski programi) in tretje stopnje (doktorski
študijski programi).
5. člen
(1) Diploma vsebuje: ime fakultete,
ime akreditiranega študijskega programa, stopnjo pridobljene izobrazbe,
pridobljen strokovni oziroma znanstveni naslov, ime in priimek kandidata ter
datum in kraj njegovega rojstva.
(2) Diploma ima zaporedno številko,
datum diplomiranja, datum izdaje, pečat fakultete ter podpis trenutnega dekana
fakultete.
(3) Diploma o doktoratu znanosti
vsebuje poleg podatkov iz prvega in drugega odstavka tega člena tudi datum
zagovora doktorske disertacije in ime mentorja ter področje, s katerega je kandidat pridobil izobrazbo.
6. člen
(1) Vse diplome in potrdila, ki jih
izdaja fakulteta in so javne listine, so sestavljene v slovenščini.
(2) Priloga k diplomi, ki je sestavni
del diplome, je sestavljena v slovenščini in angleščini na posebnem obrazcu, ki
ga predpiše minister, pristojen za visoko šolstvo.
7. člen
(1) Fakulteta izda potrdilo o
zaključenih oblikah neformalnega izobraževanja, ki jih izvaja (tečaji,
seminarji, poletne šole, programi usposabljanja ipd.). Potrdilo podpiše dekan.
Tako potrdilo ni javna listina.
(2) Potrdilo iz prvega odstavka
vsebuje: ime in priimek kandidata ter datum in kraj njegovega rojstva, naslov
programa izobraževanja, podatke o vsebini, trajanju in izvajalcih
izobraževanja, zaporedno številko, datum izdaje, žig fakultete ter podpis
dekana fakultete, lahko pa tudi podatke o pridobljenih znanjih in kreditnih
točkah, če je program ovrednoten s kreditnimi točkami.
8. člen
O izdanih diplomah in potrdilih fakulteta
vodi posebno evidenco v skladu z zakonom in s posebnimi predpisi.
9. člen
(1) Fakulteta izda dvojnik diplome
diplomantu, ki je ustrezno preklical izgubljeno, uničeno ali odtujeno diplomo,
če je iz evidence, ki jo vodi fakulteta, razvidno, da mu je bil po končanih
študijskih obveznostih izdan izvirnik diplome.
(2) Dvojnik diplome se izda na
papirju, ki se v danem trenutku uporablja za izdajo diplom fakultete, s tem da
je v gornjem desnem kotu na prvi strani napisano, da gre za dvojnik.
(3) Na prvi strani dvojnika diplome se
z izjemo zaporedne številke navedejo podatki, ki jih mora po tem pravilniku
vsebovati diploma, s tem da se namesto lastnoročnega podpisa pri imenih
podpisnikov zapiše »l.r.«.
(4) Na hrbtni strani dvojnika diplome
trenutni dekan fakultete, na kateri je študij potekal, podpiše klavzulo o
skladnosti podatkov dvojnika diplome s podatki evidence, na temelju katere se
dvojnik diplome izdaja. Na hrbtni strani dvojnika diplome se odtisne pečat fakultete.
V evidenco o izdanih diplomah se vpiše podatek o izdanem dvojniku diplome,
skupaj s podatki o preklicu izvirnika.

Diploma
o pridobljeni visokošolski izobrazbi I. stopnje za bolonjske programe
Diploma
o pridobljeni magistrski izobrazbi II. stopnje za bolonjske programe
Diploma
o pridobljeni doktorski izobrazbi III. stopnje za bolonjske programe

Pravilnik o izdaji diplom in potrdil o
izobraževanju (Uradni list RS, št. 2/11) vsebuje naslednjo končno določbo:
»10. člen
Ta pravilnik
začne veljati naslednji dan po objavi v Uradnem listu Republike Slovenije.«.

Pravilnik o spremembi Pravilnika o izdaji
diplom in potrdil o izobraževanju (Uradni list RS, št. 83/13) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o izdaji
diplom in potrdil o izobraževanju (Uradni list RS, št. 69/17) spreminja 10. člen pravilnika
tako, da se glasi:
»10. člen
(1) Predloge dipolom I., II. in III.
stopnje so priloga tega pravilnika.
(2) Ta
pravilnik začne veljati naslednji dan po objavi v Uradnem listu Republike
Slovenije.«;
ter vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.