1. člen
(ustanovitev)
(1) S tem aktom se ustanovi Stalna
koordinacijska skupina za omejevalne ukrepe (v nadaljnjem besedilu: skupina).
(2) Skupina deluje skladno z določbami
Zakona o omejevalnih ukrepih, ki jih Republika Slovenija uvede ali izvaja
skladno s pravnimi akti in odločitvami, sprejetimi v okviru mednarodnih
organizacij (Uradni list RS, št. 127/06; v nadaljnjem besedilu: zakon), tem
aktom in svojim poslovnikom.
2. člen
(naloge v zvezi z omejevalnimi ukrepi)
(1) Spremljanje in koordinacija
izvajanja omejevalnih ukrepov, ki ju skladno z zakonom opravlja skupina,
zajemata zlasti:
-      
spremljanje stanja na področju izvajanja
omejevalnih ukrepov v Republiki Sloveniji,
-      
skrb za usklajenost stališč in ukrepov s
področja omejevalnih ukrepov,
-      
strokovno pomoč pri izvajanju omejevalnih
ukrepov,
-      
mednarodno sodelovanje na področju izvajanja
omejevalnih ukrepov.
(2) Za namene prve alinee prejšnjega
odstavka lahko skupina od svojih članov ali članic (v nadaljnjem besedilu:
članov) in pristojnih organov zahteva poročila v zvezi z njihovim delovnim
področjem.
(3) Za namene druge alinee prvega
odstavka tega člena se lahko skupina med drugim opredeljuje do pravnih aktov in
odločitev v zvezi z omejevalnimi ukrepi, ki so v sprejemanju ali veljajo v
Republiki Sloveniji in v mednarodnih organizacijah.
(4) Skupina zagotavlja strokovno pomoč
iz tretje alinee prvega odstavka tega člena organom javne uprave in tudi drugim
osebam, ki izvajajo omejevalne ukrepe.
3. člen
(organizacija dela)
(1) Skupina se na rednih sejah sestaja
vsaj enkrat na leto. Če je potrebno, se sestaja tudi na izrednih in dopisnih
sejah.
(2) Skupina lahko za izvajanje nalog
na posameznih področjih ustanovi podskupine pod vodstvom članov skupine.
4. člen
(vodenje skupine in članstvo v njej)
(1) Vodja skupine je predstavnik ali
predstavnica (v nadaljnjem besedilu: predstavnik) ministrstva, pristojnega za
zunanje zadeve, na ravni državnega sekretarja (v nadaljnjem besedilu: vodja),
njegov namestnik ali namestnica (v nadaljnjem besedilu: namestnik), ki je član skupine iz istega ministrstva, pa predstavnik na ravni generalnega
direktorja. Namestnik člana skupine
iz prejšnjega stavka je predstavnik sektorja, pristojnega za mednarodno pravo.
(2) Skupino poleg predstavnikov iz
prejšnjega odstavka sestavljajo
še predstavniki:
Ministrstva za finance,
Ministrstva za gospodarski
razvoj in tehnologijo,
Ministrstva za
infrastrukturo,
Ministrstva za javno
upravo,
Ministrstva za okolje in
prostor,
Ministrstva za notranje
zadeve,
Ministrstva za obrambo,
Ministrstva za pravosodje,
Ministrstva za zdravje,
Banke Slovenije,
Finančne uprave Republike
Slovenije,
Slovenske
obveščevalno-varnostne agencije,
Uprave Republike Slovenije
za jedrsko varnost,
Urada Republike Slovenije
za kemikalije,
Urada Republike Slovenije
za preprečevanje pranja denarja in
Uprave Republike Slovenije za
informacijsko varnost.
(3) Vsak od organov in institucij iz
prejšnjega odstavka ima v
skupini enega člana na ravni državnega sekretarja pri ministrstvih oziroma predstojnika organa ali njegovega namestnika
pri drugih subjektih ter enega namestnika člana skupine.
(4) Ne glede na prejšnji odstavek ima Banka
Slovenije člana v skupini na
ravni člana Sveta Banke Slovenije ter enega namestnika člana skupine.
(5) Organi in institucije iz drugega odstavka
ministrstvo, pristojno za
zunanje zadeve, nemudoma obvestijo o imenih svojih predstavnikov v skupini ali o kakršnih koli spremembah v zvezi z njimi.
5. člen
(administrativno-tehnična pomoč)
(1) Ministrstvo, pristojno za zunanje
zadeve, zagotavlja administrativno-tehnično pomoč za delo skupine.
(2) (črtan)
6. člen
(poslovnik)
Skupina na svoji prvi seji po uveljavitvi
tega akta z dvotretjinsko večino vseh članov sprejme poslovnik o svojem delu, s
katerim podrobneje določi način dela, sklicevanje in vodenje sej ter druga
vprašanja v zvezi z delovanjem skupine.

Akt o ustanovitvi Stalne koordinacijske
skupine za omejevalne ukrepe (Uradni list RS, št. 4/08) vsebuje naslednje prehodne in
končne določbe:
»7. člen
(prehodne in
končne določbe)
(1) Vlada opravi potrebna imenovanja
iz 4. člena tega akta v 30 dneh po njegovi uveljavitvi.
(2) Skupina se prvič sestane
najpozneje v treh mesecih po uveljavitvi tega akta. Za sklic prve seje se
smiselno uporabljajo določbe Poslovnika Vlade Republike Slovenije (Uradni list
RS, št. 43/01 (23/02 – popr.), 54/03, 103/03, 114/04 in 26/06).
(3) Z dnem začetka veljavnosti tega
akta prenehata veljati sklepa vlade št. 01201-15/2005/8 z dne 24. 3. 2005 in
št. 01203-30/2006/3 z dne 6. 7. 2006.
(4) Ta akt se objavi v Uradnem listu
Republike Slovenije in začne veljati naslednji dan po objavi.«.

Akt o spremembah in dopolnitvah Akta o
ustanovitvi Stalne koordinacijske skupine za omejevalne ukrepe (Uradni list RS,
št. 51/12)
vsebuje naslednji končni določbi:
»2. člen
(1) Vlada opravi potrebna imenovanja iz 4.
člena tega akta v desetih dneh po njegovi uveljavitvi.
(2) Ta akt se objavi v Uradnem listu
Republike Slovenije in začne veljati na dan sprejetja.«.

Akt o spremembi Akta o ustanovitvi Stalne
koordinacijske skupine za omejevalne ukrepe (Uradni list RS, št. 19/15)
vsebuje naslednjo končno določbo:
»2. člen
Ta akt se objavi v Uradnem listu Republike
Slovenije in začne veljati s sprejemom.«.

Akt o spremembi Akta o ustanovitvi Stalne
koordinacijske skupine za omejevalne ukrepe (Uradni list RS, št. 69/17)
vsebuje naslednjo končno določbo:
»2. člen
Ta akt se objavi v Uradnem listu Republike
Slovenije in začne veljati naslednji dan po objavi.«.

Akt o spremembah Akta o ustanovitvi Stalne
koordinacijske skupine za omejevalne ukrepe (Uradni list RS, št. 163/20)
vsebuje naslednjo končno določbo:
»4. člen
Akt začne veljati naslednji dan po objavi v
Uradnem listu Republike Slovenije.«.