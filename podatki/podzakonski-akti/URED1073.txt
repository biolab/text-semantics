1. člen
S to uredbo se ureja izvedba privatizacije stanovanjskih hiš
in stanovanj (v nadaljevanju: stanovanja), ki so kot državno premoženje bivše
SFRJ na ozemlju Republike Slovenije na podlagi tretjega odstavka I. točke
temeljne ustavne listine o samostojnosti in neodvisnosti Republike Slovenije
ter 1. člena, prvega odstavka 6. člena in 9. člena ustavnega zakona za izvedbo
temeljne ustavne listine o samostojnosti in neodvisnosti Republike Slovenije
(Uradni lisi RS, št. 1/91-I) v skladu z načeli mednarodnega prava o nasledstvu
držav glede državnega premoženja, vsebovanimi v 18. členu dunajske konvencije,
o nasledstvu držav glede državnega premoženja, arhivov in dolgov iz leta 1983,
prešla v državno premoženje Republike Slovenije.
2. člen
Privatizacija stanovanj iz 1. člena te uredbe se izvede v
skladu s stanovanjskim zakonom (Uradni list RS, št. 18/91-I). 
Stanovanja, prevzeta od JLA, ki so bila dodeljena po 6.
januarju 1991, se privatizirajo, če so bila dodeljena v skladu s predpisi, ki
so veljali v Republiki Sloveniji.
Roka iz 123. in 147. člena stanovanjskega zakona pričneta
teči z dnem uveljavitve te uredbe.
3. člen
Privatizacijo stanovanj iz 1. člena te uredbe izvedejo organi
in organizacije Republike Slovenije, ki so na podlagi 1. člena, drugega
odstavka 4. člena, 6. in 9. člena ustavnega zakona za izvedbo temeljne ustavne
listine o samostojnosti in neodvisnosti Republike Slovenije prevzeli
pristojnosti organov in organizacij bivše SFRJ in premoženje, s katerim so na
ozemlju Republike Slovenije do uveljavitve tega ustavnega zakona upravljali
organi in organizacije bivše SFRJ ter poveljstva, enote in zavodi JLA. 
Privatizacijo stanovanj, prevzetih od JLA, lahko Ministrstvo
za obrambo izvede tudi preko pooblaščenih podjetij.
4. člen
Sredstva, pridobljena s prodajo stanovanj po tej uredbi, so
prihodek proračuna Republike Slovenije.
5. člen
V postopkih za denacionalizacijo, kjer so predmet
denacionalizacije stanovanja iz 1. člena te uredbe, je zavezanec Republika
Slovenija.
6. člen
Ta uredba prične veljati petnajsti dan po objavi v Uradnem
listu Republike Slovenije.
Št. 360-03/92-20/1-8
Ljubljana, dne 17. decembra 1992.
Vlada Republike Slovenije
dr. Janez Drnovšek l. r.
Predsednik