I. STATUS INŠTITUTA
1. člen
Ustanovitelj javnega raziskovalnega zavoda Inštitut za
kovinske materiale in tehnologije je Republika Slovenija, ustanoviteljske
pravice in obveznosti pa izvršuje Vlada Republike Slovenije.
Inštitut za kovinske materiale in tehnologije je pravni
naslednik Inštituta za kovinske materiale in tehnologije, ki je bil v javni
raziskovalni zavod preoblikovan s Sklepom o preoblikovanju Inštituta za
kovinske materiale in tehnologije v javni raziskovalni zavod (Uradni list RS,
št. 61/97, 87/97 – popr., 71/99, 69/02 in 11/06), ki ga je sprejela Vlada
Republike Slovenije. S tem sklepom se je Inštitut za kovinske materiale in
tehnologije, ustanovljen leta 1948 kot sestavni del Tehnične visoke šole pri
Fakulteti za rudarstvo in metalurgijo v Ljubljani, razglašen v finančno
samostojni zavod z odločbo Izvršnega sveta LRS, št. 755/2-1954, in z odločbo,
št. 04-585/1-58, v znanstveni zavod, preoblikoval v javni raziskovalni zavod
Inštitut za kovinske materiale in tehnologije (v nadaljnjem besedilu:
inštitut). Ustanovitelj javnega raziskovalnega zavoda je bila Republika
Slovenija, soustanovitelj inštituta pa Slovenske železarne, d. d., Ljubljana,
katerega pravni naslednik je SIJ – Slovenska industrija jekla, d. d., Gerbičeva
ulica 98, Ljubljana. Republika Slovenija in Slovenske železarne, d. d.,
Ljubljana sta medsebojne pravice in obveznosti iz ustanovi­teljstva oziroma
soustanoviteljstva inštituta uredila s Pogodbo o ureditvi medsebojnih pravic,
obveznosti in odgovornosti z dne 4. 11. 1997.
Republika Slovenija prevzame ustanoviteljstvo v celoti, saj
je dosedanji soustanovitelj SIJ – Slovenska industrija jekla, d. d., Gerbičeva
ulica 98, Ljubljana, izstopil iz soustanoviteljstva tega javnega raziskovalnega
zavoda, in sicer na podlagi Sklepa o izstopu iz soustanoviteljstva javnega
raziskovalnega zavoda Inštitut za kovinske materiale in tehnologije, ki ga je
dne 18. 3. 2011 sprejela Uprava družbe SIJ – Slovenska industrija jekla, d. d.,
Gerbičeva ulica 98, Ljubljana.
Izraz delavec, ki se v tem sklepu uporablja za zaposlenega,
ki je v delovnem razmerju v javnem raziskovalnem zavodu, pomeni javnega
uslužbenca skladno z določbami zakona, ki ureja javne uslužbence, in zakona, ki
ureja sistem plač v javnem sektorju.
II. IME IN SEDEŽ INŠTITUTA
2. člen
Ime javnega raziskovalnega zavoda je: Inštitut za kovinske
materiale in tehnologije (v angleščini: Institute of Metals and Technology).
Skrajšano ime je: IMT.
Sedež inštituta je v Ljubljani, Lepi pot
11.
III. DEJAVNOST INŠTITUTA
3. člen
Dejavnosti inštituta v skladu z
Uredbo o standardni klasifikaciji dejavnosti (Uradni list RS, št. 69/07 in
17/08) so:


72.19

Raziskovalna in razvojna dejavnost na drugih področjih
  naravoslovja in tehnologije,


71.20

Tehnično preizkušanje in analiziranje,


62.0

Računalniško programiranje, svetovanje in druge s tem
  povezane dejavnosti,


63

Druge informacijske dejavnosti,


85.42

Višješolsko in visokošolsko izobraževanje,


85.59

Drugje nerazvrščeno izobraževanje, izpopolnjevanje in
  usposabljanje,


91.01

Dejavnost knjižnic in arhivov,


58.14

Izdajanje revij in druge periodike.


Inštitut kot multidisciplinarni
javni raziskovalni zavod, povezan z visokošolskimi organizacijami, v okviru
Programa dela inštituta izvaja kot javno službo raziskovalne programe, ki
predstavljajo zaokroženo področje raziskovalnega dela, za katerega je
pričakovati, da bo v svetu aktualen še v naslednjem desetletju in je hkrati za
Slovenijo tako pomembno, da obstaja državni interes, da se na tem področju
dolgoročno raziskuje. Inštitut opravlja temeljno in aplikativno raziskovanje
ter skrbi za razvoj in delovanje infrastrukture v okviru Raziskovalne in
inovacijske strategije Slovenije.
Inštitut se vključuje v domačo in mednarodno znanstveno
raziskovalno dejavnost in se v ta namen povezuje s sorodnimi organizacijami
doma in v svetu.
Inštitut bo zagotavljal vsestransko dostopnost ter uporabo
znanja v družbi in gospodarstvu, prenos raziskovalnih dosežkov v prakso,
popularizacijo znanosti, širjenje znanstvene kulture in obveščanje javnosti.
Inštitut v okviru svoje dejavnosti daje poseben poudarek
znanstvenim osnovam za varstvo okolja in spremljanje procesov v njem ter
razvoju novih in čistih tehnologij.
4. člen
Za izvajanje javne službe se na inštitutu oblikujejo
programske skupine.
Inštitut opravlja dejavnost tudi za druge naročnike v obsegu
in na način, določen z letnim programom dela inštituta, ki je usklajen s
Programom dela inštituta.
5. člen
V okviru svoje dejavnosti lahko za potrebe prenosa znanja in
tehnologij inštitut s soglasjem ustanovitelja v skladu z zakonodajo ustanovi
drug zavod.
6. člen
Organiziranost inštituta se določi s statutom inštituta.
IV. ORGANI INŠTITUTA
7. člen
Organ upravljanja inštituta je upravni odbor.
Upravni odbor inštituta ima pet članov, od katerih:
-       
dva člana imenuje ustanovitelj, in sicer enega člana na predlog
ministrstva, pristojnega za raziskovalno dejavnost, in enega člana na predlog
ministrstva, pristojnega za gospodarstvo;
-       
dva člana imenuje znanstveni svet inštituta iz vrst uporabnikov
inštituta, ki imajo dolgoročen interes pri povezovanju raziskovalnih dejavnosti
inštituta, oziroma zainteresirane javnosti. Imenovana člana s strani
uporabnikov ne smeta prihajati iz iste institucije;
-       
enega člana izvolijo zaposleni delavci inštituta izmed sebe.
Predsednika upravnega odbora inštituta izvolijo člani
upravnega odbora izmed sebe.
Način imenovanja članov iz vrst uporabnikov dejavnosti
inštituta, ki imajo dolgoročen interes pri povezovanju raziskovalnih dejavnosti
inštituta, oziroma zainteresirane javnosti in izmed zaposlenih delavcev na
inštitutu se podrobneje določi v statutu.
8. člen
Upravni odbor inštituta obravnava in sprejema:
-       
statut in druge splošne akte,
-       
imenuje in razrešuje direktorja,
-       
Program dela inštiuta,
-       
petletno poročilo o izvajanju Programa dela inštituta,
-       
letni program dela in finančni načrt inštituta,
-       
letno poročilo,
-       
obravnava pobude znanstvenega sveta in o njih sklepa,
-       
opravlja druge naloge v skladu s predpisi.
Upravni odbor inštituta s soglasjem ustanovitelja sprejema
statut, Program dela Inštituta ter imenuje in razrešuje direktorja.
9. člen
Mandat članov upravnega odbora inštituta je štiri leta.
Upravni odbor vsako leto poroča Vladi Republike Sloveniji o
delu inštituta.
Način dela upravnega odbora se določi s statutom inštituta
oziroma poslovnikom o delu upravnega odbora.
10. člen
Delo in poslovanje inštituta vodi direktor.
Direktorja inštituta imenuje in razrešuje upravni odbor
inštituta s soglasjem Vlade Republike Slovenije.
Mandat direktorja je pet let.
11. člen
Število pomočnikov direktorja se določi s statutom.
S statutom se določi tudi način določanja zaposlenih, ki
opravljajo naloge vodenja notranje organizacijske enote.
12. člen
Za obravnavanje in odločanje o vprašanjih s področja
strokovnega dela inštituta se oblikuje znanstveni svet.
Znanstveni svet v okviru pooblastil, določenih v statutu:
-       
oblikuje strokovne podlage za pripravo raziskovalnih programov,
-       
vsebinsko usklajuje pripravo Programa dela inštituta,
-       
opravlja izvolitve raziskovalcev v raziskovalne nazive,
-       
daje mnenja in pobude glede organizacije in pogojev za razvoj
dejavnosti,
-       
opravlja druge naloge v skladu s statutom.
Direktor je član znanstvenega sveta po funkciji in ne more
biti izvoljen za predsednika.
Za člana znanstvenega sveta je lahko imenovan znanstveni
svetnik, strokovno raziskovalni svetnik, višji znanstveni sodelavec, višji
strokovno raziskovalni sodelavec, vodja notra­nje organizacijske enote in vodja
programa.
S statutom se določijo pristojnosti znanstvenega sveta in
način imenovanja članov.
V. VIRI, NAČIN IN POGOJI PRIDOBIVANJA SREDSTEV ZA DELO
INŠTITUTA
13. člen
Inštitut upravlja z vsemi osnovnimi in drugimi materialnimi
sredstvi, s katerimi je upravljal do uveljavitve tega sklepa.
14. člen
Sredstva, potrebna za izvajanje svojih dejavnosti, inštitut
pridobiva:
-       
iz državnega proračuna za izvajanje javne službe in drugih nalog, ki se
sofinancirajo preko javnih razpisov,
-       
iz sredstev proračuna Evropske unije in
-       
s plačili naročnikov z opravljanjem dejavnosti za trg.
15. člen
Inštitut pridobiva sredstva na podlagi Programa dela
inštituta, h kateremu je dala soglasje Vlada Republike Slovenije. Program je
pripravljen za obdobje petih let in vsebuje:
-       
znanstveno-raziskovalno usmeritev,
-       
program raziskovalne dejavnosti z opredelitvijo obsega javne službe ter
raziskovalnega dela za trg,
-       
opredelitev infrastrukturnih programov,
-       
fiksne stroške upravljanja javnega raziskovalnega zavoda,
-       
program investicij in investicijskega vzdrževanja ter pridobivanja
stvarnega premoženja,
-       
fiksne stroške za financiranje instrumentalnih centrov in zbirk ter
-       
sistemizacijo programskih in infrastrukturnih skupin.
Program dela inštituta pripravi direktor na predlog vodij
programskih skupin. Upravni odbor inštituta po predhodnem mnenju znanstvenega
sveta sprejme Program dela inštituta.
16. člen
Pri inštitutu se ustanovi raziskovalni sklad inštituta, ki se
financira iz donacij in drugih virov in je namenjen za:
-       
odpiranje novih področij in podporo obetavnih projektov,
-       
posebno podporo za strokovno napredovanje perspektivnih raziskovalcev in
-       
vključevanje tujih raziskovalcev v delo inštituta.
Oblikovanje in namen uporabe raziskovalnega sklada se
natančnejše določi s statutom.
VI. RAZPOLAGANJE S PRESEŽKOM PRIHODKOV NAD ODHODKI IN KRITJE
PRIMANJKLJAJA SREDSTEV ZA DELO
17. člen
Presežek prihodkov nad odhodki inštitut uporablja za
izvajanje in razvoj svojih dejavnosti.
O namenu razpolaganja s presežkom prihodkov nad odhodki
odloča na predlog upravnega odbora ustanovitelj.
18. člen
Primanjkljaj prihodkov nad odhodki se krije v skladu z
zakonom in odločitvijo ustanovitelja.
Ustanovitelj ne krije primanjkljaja prihodkov nad odhodki iz
naslova izvajanja dejavnosti na trgu.
VII. PRAVICE, OBVEZNOSTI IN ODGOVORNOSTI INŠTITUTA V PRAVNEM
PROMETU
19. člen
Inštitut je pravna oseba, ki nastopa v pravnem prometu v
okviru svoje dejavnosti samostojno, z vsemi pravicami in obveznostmi brez
omejitev.
VIII. ODGOVORNOSTI USTANOVITELJA ZA OBVEZNOSTI INŠTITUTA
20. člen
Ustanovitelj, Vlada Republike Slovenije, prevzema odgovornost
za obveznosti inštituta iz naslova opravljanja dejavnosti, ki je javna služba,
do višine vrednosti premoženja, s katerim inštitut upravlja. Za obveznosti
inštituta iz lastne dejavnosti jamči inštitut s prihodki iz lastne dejavnosti.
IX. PREHODNE IN KONČNE DOLOČBE
21. člen
Inštitut za kovinske materiale in tehnologije, Lepi pot 11,
Ljubljana, ki je bil vpisan v sodni register dne 3. 9. 1974 in je sedaj vpisan
v sodni register pri Okrožnem sodišču v Ljubljani pod matično številko
5051622000, ohrani vse pravice in obveznosti v pravnem prometu.
22. člen
Direktor nadaljuje delo do izteka mandata.
Do imenovanja oziroma izvolitve novega upravnega odbora
inštituta nadaljuje delo dosedanji upravni odbor inštituta.
Novi upravni odbor inštituta se imenuje oziroma izvoli do 26.
julija 2011.
Organi inštituta, ki so bili izvoljeni ali imenovani pred
sprejemom tega sklepa, nadaljujejo z delom do ustanovitve in imenovanja novih
organov, določenih s tem sklepom in statutom, v okviru svojih pristojnosti.
23. člen
Inštitut mora uskladiti statut in druge splošne akte s tem
sklepom do 26. junija 2011.
24. člen
Z dnem uveljavitve tega sklepa preneha veljati Sklep o
preoblikovanju Inštituta za kovinske materiale in tehnologije v javni
raziskovalni zavod (Uradni list RS, št. 61/97, 87/97 – popr., 71/99, 69/02 in
11/06).
Z dnem uveljavitve tega sklepa preneha veljati Pogodba o
ureditvi medsebojnih pravic, obveznosti in odgovornosti z dne 4. 11. 1997, ki
sta jo sklenila Vlada Republike Slovenije in Slovenske železarne, d. d.
Ljubljana.
25. člen
Z uveljavitvijo tega sklepa preneha soustanoviteljstvo v
javnem raziskovalnem zavodu Inštitut za kovinske materiale in tehnologije, Lepi
pot 11, Ljubljana, dosedanjemu soustanovitelju SIJ – Slovenska industrija jekla,
d. d., Gerbičeva ulica 98, Ljubljana (prej Slovenske železarne, d. d.,
Ljubljana), in sicer na podlagi Sklepa o izstopu iz soustanoviteljstva javnega
raziskovalnega zavoda Inštitut za kovinske materiale in tehnologije, ki ga je
sprejela Uprava družbe SIJ – Slovenska industrija jekla, d. d., Gerbičeva ulica
98, Ljubljana, dne 18. 3. 2011.
26. člen
Ta sklep začne veljati naslednji dan po objavi v Uradnem
listu Republike Slovenije.
Št. 01403-30/2011
Ljubljana, dne 16. junija 2011
EVA 2011-3211-0010
Vlada Republike Slovenije
mag. Mitja Gaspari l.r.
Minister