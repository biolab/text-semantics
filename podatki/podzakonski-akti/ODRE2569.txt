1. člen
(vsebina)
Ta pravilnik za izvajanje projekta Tradicionalni slovenski
zajtrk (v nadaljnjem besedilu: zajtrk), ki se lahko izvaja v vrtcih, osnovnih šolah
ter zavodih za vzgojo in izobraževanje otrok in mladostnikov s posebnimi
potrebami, podrobneje določa:
-       
dan izvedbe zajtrka,
-       
sestavo in poreklo živil za zajtrk,
-       
višino sredstev za pavšalno nadomestilo za živila za zajtrk (v
nadaljnjem besedilu: nadomestilo),
-       
upravičence, pogoje in uveljavljanje izplačila nadomestila.
2. člen
(dan izvedbe, sestava in poreklo živil za zajtrk)
(1) Zajtrk se izvede na dan slovenske hrane, ki je vsak
tretji petek v novembru.
(2) Zajtrk je sestavljen iz mleka, masla, kruha, medu in
jabolk ali drugega svežega ali suhega sadja brez dodanega sladkorja (v
nadaljnjem besedilu: sadje). Kruh mora biti proizveden v Republiki Sloveniji,
vsa druga živila pa morajo biti pridelana in predelana v Republiki Sloveniji.
(3) Poreklo živil iz prejšnjega odstavka se dokazuje z izjavo
dobavitelja, da so bili pridelani in predelani v Republiki Sloveniji, ali z
ustreznimi certifikati. Izjave in certifikati morajo spremljati živila ob
njihovi dobavi.
(4) Ne glede na prejšnji odstavek je v primeru dobave živil s
kmetij zahteva o poreklu živil izpolnjena, če je iz spremljajočih knjigovodskih
listin razvidno, da je živilo dobavila kmetija z dopolnilnimi dejavnostmi za
predelavo primarnih kmetijskih pridelkov oziroma prodajo kmetijskih pridelkov
in izdelkov s kmetij.
(5) Ne glede na tretji in četrti odstavek tega člena je
zahteva o poreklu kruha izpolnjena, če ga spremlja knjigovodska listina, iz
katere je razvidno, da je bil proizveden v obratu v Republiki Sloveniji.
(6) Ustrezni certifikati za dokazovanje porekla živil iz
tretjega odstavka tega člena so certifikati o njihovi ekološki pridelavi,
certifikati izbrana kakovost ali certifikati o integrirani pridelavi, ki jih je
izdala pooblaščena organizacija za kontrolo in certificiranje v Republiki
Sloveniji. Ne glede na prejšnji stavek je zahteva o poreklu medu izpolnjena, če
ga spremlja certifikat za Slovenski med, Kočevski gozdni med, Kraški med ali
Zlati panj, ki ga je izdala pooblaščena organizacija za kontrolo in
certificiranje v Republiki Sloveniji.
2.a člen
(višja sila in posebni ukrepi države)
Ne glede na prvi odstavek prejšnjega člena se v primeru, ko
se zajtrka ne da izvesti na dan slovenske hrane zaradi višje sile ali posebnih
ukrepov države, zajtrk lahko izvede na dan, ki ga po predhodnem posvetovanju z
ministrstvom, pristojnim za izobraževanje, določi minister, pristojen za
kmetijstvo.
3. člen
(upravičenci)
Upravičenci za izplačilo nadomestila so vrtci, osnovne šole
ter zavodi za vzgojo in izobraževanje otrok in mladostnikov s posebnimi
potrebami (v nadaljnjem besedilu: upravičenec), ki izvajajo javno veljavne
vzgojno-izobraževalne programe in na dan slovenske hrane izvedejo zajtrk z
vsemi živili iz drugega odstavka prejšnjega člena.
3.a člen
(posebna pogoja za izplačilo nadomestila)
(1) Zajtrk je samostojni obrok, zato upravičenec z njim ne
sme nadomestiti malice.
(2) Nakup živil, ki jih upravičenec krije z nadomestilom, ne
sme biti hkrati financiran iz več različnih virov.
4. člen
(višina sredstev za izplačilo nadomestila)
(1) Upravičencu se izplača nadomestilo 0,72 eura na osebo.
(2) Za določitev višine sredstev za izplačilo nadomestila
posameznemu upravičencu se upošteva število otrok in učencev, vpisanih v
centralno evidenco udeležencev vzgoje in izobraževanja na 30. september v letu
izvedbe zajtrka.
(3) Podatke iz prejšnjega odstavka Ministrstvo za
izobraževanje, znanost in šport na zahtevo pošlje Ministrstvu za kmetijstvo,
gozdarstvo in prehrano ter Agenciji Republike Slovenije za kmetijske trge in
razvoj podeželja (v nadaljnjem besedilu: agencija).
(4) Višina sredstev za izplačilo nadomestila posameznemu
upravičencu se določi kot zmnožek nadomestila iz prvega odstavka tega člena in
števila vpisanih oseb iz drugega odstavka tega člena.
(5) Sredstva za izplačilo nadomestila iz prvega odstavka tega
člena se zagotovijo v proračunu Republike Slovenije z integralne proračunske
postavke 147310 – Informiranje in promocija kmetijskih in živilskih proizvodov,
v projektu Tradicionalni slovenski zajtrk v Načrtu razvojnih programov.
5. člen
(ravnanje z živili, ki se ne porabijo)
Živila, ki se ne porabijo na dan, določen v 2. členu tega
pravilnika, se porabijo za prehrano otrok in učencev upravičenca pozneje, v
skladu z rokom uporabe.
6. člen
(način uveljavljanja izplačila nadomestila)
(1) Vlogo za izplačilo nadomestila odgovorna oseba
upravičenca ali njen pooblaščenec za elektronsko vložitev izpolni elektronsko
in jo vloži v elektronski obliki, podpisano s kvalificiranim elektronskim
podpisom.
(2) Za elektronsko izpolnjevanje in elektronsko vložitev vlog
agencija vzpostavi vstopno spletno mesto na naslovu http://e-kmetija.gov.si,
na katerem se odgovorna oseba upravičenca ali njen pooblaščenec za elektronsko
vložitev prijavi v informacijski sistem agencije, ima dostop do vseh podatkov,
ki so potrebni za izpolnitev vloge, izvede elektronski vnos, vključno s
kvalificiranim elektronskim podpisom, in vloži vlogo v informacijski sistem
agencije.
(3) Če vlogo vlaga pooblaščenec za elektronsko vložitev, se
pred elektronsko vložitvijo vloge registrira pri agenciji. Pooblaščenec za
elektronsko vložitev pri vnosu vloge izpolni pooblastilo za dostop in uporabo
informacijskega sistema agencije v skladu z zakonom, ki ureja kmetijstvo. S
podpisom na vlogi odgovorna oseba upravičenca ali njen pooblaščenec potrdi
pravilnost vnosa podatkov.
(4) Podrobna navodila so objavljena na osrednjem spletnem
mestu državne uprave.
7. člen
(rok za uveljavljanje izplačila nadomestila)
(1) Rok za vložitev vloge iz prejšnjega člena začne teči 4.
decembra in se izteče 20. decembra. Če je zadnji dan roka sobota, nedelja,
praznik ali drug dela prost dan, se izteče rok s pretekom prvega naslednjega
delovnika.
(2) Če se zajtrk izvede v skladu z 2.a členom tega
pravilnika, začne teči rok za vložitev vloge naslednji dan po izvedbi zajtrka,
izteče pa se 15. dan po izvedbi zajtrka. Če je zadnji dan roka sobota, nedelja,
praznik ali drug dela prost dan, se izteče rok s pretekom prvega naslednjega
delovnika.
8. člen
(izplačilo nadomestila)
(1) Agencija na podlagi vloge iz 6. člena tega pravilnika
odloči o višini nadomestila, do katere je upravičen posamezni upravičenec, in
izda odločbo najpozneje do 21. februarja v naslednjem letu po izvedbi zajtrka.
(2) Agencija upravičencem izplača sredstva iz prejšnjega
odstavka iz proračuna naslednjega leta po izvedbi zajtrka.
9. člen
(kontrola pred izplačilom nadomestila)
(1) Agencija pred izplačilom nadomestila izvede
administrativne kontrole.
(2) Agencija pozove dva odstotka upravičencev od vseh
upravičencev, ki so vložili vlogo za izplačilo nadomestila, da predložijo
izjave, certifikate ali knjigovodske listine iz tretjega in četrtega odstavka
2. člena tega pravilnika. V primeru podarjenih živil predložijo izjavo
darovalca o vrsti in količini podarjenih živil.
10. člen
(obveznosti agencije)
Agencija najpozneje do 28. februarja v naslednjem letu po
izvedbi zajtrka Ministrstvu za kmetijstvo, gozdarstvo in prehrano sporoči
podatke o:
-       
številu prejetih vlog za izplačilo nadomestila in podatkih o njihovih
vlagateljih;
-       
količinah razdeljenih živil;
-       
dnevu izplačila nadomestil in
-       
povezavi do spletnih mest objav o izvedbah zajtrka ali omogoči dostop do
fotografij o njegovi izvedbi, ki so jih upravičenci navedli in priložili vlogam
za izplačilo nadomestila.

Pravilnik o izvajanju projekta Tradicionalni
slovenski zajtrk (Uradni list RS, št. 128/20) vsebuje naslednjo končno določbo:
»KONČNA DOLOČBA
11. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o dopolnitvah Pravilnika o izvajanju
projekta Tradicionalni slovenski zajtrk (Uradni list RS, št. 6/21) vsebuje naslednjo končno določbo:
»KONČNA DOLOČBA
4. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembi Pravilnika o izvajanju
projekta Tradicionalni slovenski zajtrk (Uradni list RS, št. 162/21) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembi Pravilnika o izvajanju
projekta Tradicionalni slovenski zajtrk (Uradni list RS, št. 115/22) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.