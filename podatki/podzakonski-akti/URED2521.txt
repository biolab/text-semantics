I. TEMELJNE DOLOČBE
1. člen
S tem sklepom se ustanovi Agencija
Republike Slovenije za javnopravne evidence in storitve (v nadaljnjem besedilu:
agencija). Ustanovitelj agencije je Republika Slovenija. V imenu Republike
Slovenije izvršuje ustanoviteljske pravice in obveznosti Vlada Republike
Slovenije.
2. člen
Agencija je pravna oseba javnega prava.
Agencija se ustanovi za vodenje
javnopravnih evidenc in opravljanja drugih zadev javnega pomena, določenih z
zakonom o plačilnem prometu in drugimi predpisi.
II. IME IN SEDEŽ AGENCIJE
3. člen
Ime agencije je: Agencija Republike
Slovenije za javnopravne evidence in storitve.
Agencija lahko uporablja tudi skrajšano
ime: AJPES.
4. člen
Sedež agencije je: Ljubljana, Tržaška cesta
16.
5. člen
Agencija ima štampiljko, katere vsebina,
oblika in velikost se določi s posebnim aktom agencije.
6. člen
Agencija opravlja svoje naloge preko svojih
organizacijskih enot.
Organizacijske enote so:
1.    
centrala v Ljubljani ter
2.    
naslednje izpostave: Ljubljana, Celje, Koper, Kranj, Krško, Maribor,
Murska Sobota, Nova Gorica, Novo mesto, Postojna, Trbovlje in Velenje.
III. NALOGE AGENCIJE
7. člen
Agencija opravlja naslednje naloge:
1.    
zbira, prevzema, vodi in pripravlja povezane evidenčne javnopravne
podatke v zvezi s poslovnim registrom Republike Slovenije za nadaljnjo
evidenčno, analitsko in informativno uporabo v ministrstvih ter vladnih službah
za potrebe državne statistike in za raziskovalne namene,
2.    
vodi poslovni register Republike Slovenije,
3.    
vodi register zastavnih pravic na premičninah,
4.    
vodi druge registre, evidence in zbirke podatkov, določene z drugimi
predpisi, za potrebe Republike Slovenije oziroma državnih organov,
5.    
zbira, obdeluje in posreduje podatke iz letnih poročil poslovnih
subjektov v skladu z zakoni in javno objavlja letna poročila ter druge podatke
gospodarskih družb, podjetnikov in drugih poslovnih subjektov v skladu z
zakonom o gospodarskih  družbah in drugimi zakoni,
6.    
zbira, obdeluje, objavlja in posreduje podatke iz letnih poročil o
premoženjskem in finančnem položaju ter poslovnem izidu družb in podjetnikov
ter drugih poslovnih subjektov za izdelavo uskupinjenih informacij o ekonomskih
gibanjih,
7.    
izvaja statistično raziskovanje o prejemkih in izdatkih poslovnih
subjektov,
8.    
opravlja druge statistične, informativne in druge naloge, določene z
drugimi zakoni in predpisi,
9.    
sodeluje pri vodenju in obdelavi statističnih podatkov v zvezi z javnimi
naročili za potrebe Urada za javna naročila in Gospodarske zbornice Slovenije
ter opravlja naloge pri presoji finančne in poslovne sposobnosti ponudnikov
izvedbe javnih naročil,
10.  opravlja
posebne informacijsko-tehnološke naloge ter druge naloge, za katere jo
pooblasti Republika Slovenija oziroma lokalna skupnost,
11.  opravlja
določene naloge pri vzpostavitvi evidenc o plačanih prispevkih za pokojninsko
in invalidsko zavarovanje in
12.  druge
naloge, določene z zakonom ali drugimi predpisi.
8. člen
Agencija opravlja kot gospodarsko
dejavnost:
1.    
storitve izdelave bonitetnih poročil,
2.    
storitve obdelave in posredovanja nalogov poravnave,
3.    
druge podobne storitve.
O opravljanju drugih podobnih storitev
odloča svet agencije.
9. člen
Agencija ima pri izvajanju nalog javna
pooblastila, določena z zakonom o plačilnem prometu.
IV. ORGANI AGENCIJE
10. člen
Organa agencije sta svet agencije in
direktorica oziroma direktor (v nadaljnjem besedilu: direktor).
Svet agencije
11. člen
Svet agencije (v nadaljnjem besedilu: svet)
ima pet članov, od katerih je eden predsednik.
Člane sveta imenuje Vlada Republike
Slovenije na predlog ministra, pristojnega za finance.
Predsednika sveta izvoli svet izmed svojih
članov.
12. člen
Za člana sveta je lahko imenovan, kdor:
1.    
ima najmanj visoko strokovno izobrazbo,
2.    
je strokovnjak za področje del agencije,
3.    
ni bil pravnomočno obsojen zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev,
4.    
ni zaposlen v agenciji,
5.    
ni funkcionar v izvršilni veji oblasti,
6.    
ne opravlja dela oziroma dejavnosti na področju, kjer obstoja možnost
konflikta med njegovimi zasebnimi in javnimi interesi, ki jih zasleduje
agencija.
13. člen
Člani sveta se imenujejo za dobo petih let
in so lahko ponovno imenovani.
14. člen
Članu sveta predčasno preneha mandat, če ga
razreši Vlada Republike Slovenije na predlog ministra, pristojnega za finance.
15. člen
Svet agencije:
1.    
skrbi za delovanje agencije v javnem interesu,
2.    
sprejme pravilnik o notranji organizaciji, pravilnik o sistemizaciji
delovnih mest, pravilnik o računovodstvu in finančnem poslovanju,
3.    
sprejme tarifo za vse storitve, razen iz 4. točke tega člena, v soglasju
z Vlado Republike Slovenije,
4.    
sprejme tarifo za določitev nadomestil iz 58. člena Zakona o
gospodarskih družbah, v soglasju z ministroma, pristojnima za gospodarstvo in
za pravosodje,
5.    
sprejme druge splošne akte agencije ter metodološka navodila za
izvrševanje javnih pooblastil agencije, ki se objavijo v Uradnem listu
Republike Slovenije, in jih pošlje za objavo Vladi Republike Slovenije,
6.    
sprejme program dela in finančni načrt v soglasju z Vlado Republike
Slovenije,
7.    
sprejema letno poročilo in druga poročila agencije v soglasju z Vlado
Republike Slovenije,
8.    
sprejema poslovnik sveta,
9.    
predlaga imenovanje in razrešitev direktorja agencije,
10.  daje
direktorju agencije usmeritve in navodila za delo,
11.  na
predlog direktorja odloča o uporabi presežka prihodkov nad odhodki in
pokrivanju presežka odhodkov nad prihodki v soglasju z Vlado Republike
Slovenije,
12.  izvede
javni natečaj za imenovanje direktorja agencije, v skladu z določbami zakona,
ki ureja delovna razmerja javnih uslužbencev,
13.  imenuje
strokovne komisije in druga delovna telesa za obravnavanje in proučevanje
posameznih nalog iz pristojnosti sveta agencije,
14.  odloča
o vprašanjih in opravlja druge zadeve, ki so potrebne za izvedbo posameznih
določil predpisov, za katere ni izrecno določena pristojnost drugega organa.
16. člen
Svet oziroma osebe, ki jih svet pooblasti,
lahko pregledujejo poslovne knjige in poslovno dokumentacijo agencije.
Revizorja za revizijo letnega
poročila agencije imenuje Vlada Republike Slovenije.
17. člen
Svet sprejema odločitve z večino glasov
svojih članov.
Direktor agencije
18. člen
Direktorja agencije imenuje in razrešuje
Vlada Republike Slovenije na podlagi javnega natečaja na predlog sveta v skladu
s pogoji in kriteriji, določenimi z zakonom in tem sklepom.
Za direktorja je lahko imenovan, kdor:
1.    
ima najmanj visoko strokovno izobrazbo,
2.    
ima najmanj deset let delovnih izkušenj, od tega pet let na vodilnih
delovnih mestih, in je strokovnjak na področju dela javne agencije,
3.    
ni bil pravnomočno obsojen zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev.
Direktor je imenovan za dobo petih let z
možnostjo ponovnega imenovanja.
19. člen
Direktor zastopa in predstavlja agencijo,
organizira in vodi delo ter poslovanje agencije.
Direktor izdaja pravne akte v posamičnih
zadevah iz pristojnosti agencije.
Direktor zagotavlja, da agencija posluje v
skladu z zakonom in s tem sklepom. Pri svojem delu mora varovati poslovne
skrivnosti agencije.
Direktor:
1.    
sprejema akte za delo in poslovanje agencije, za katere ni pristojen
svet,
2.    
pripravi predlog programa za delo agencije,
3.    
sestavi predlog letnega poročila in finančnega načrta agencije,
4.    
pripravlja strokovne podlage za opravljanje nalog sveta agencije ter
izvršuje usmeritve in sklepe sveta,
5.    
oblikuje predloge splošnih aktov, ki jih sprejme svet,
6.    
oblikuje predloge metodoloških navodil, ki se objavijo v Uradnem listu
Republike Slovenije in jih sprejme svet,
7.    
predpiše načine in udeležence za izvajanje statističnega raziskovanja o
prejemkih in izdatkih poslovnih subjektov v soglasju z Banko Slovenije in
Ministrstvom za finance,
8.    
podpisuje akte, listine in druge dokumente ter sklepa pogodbe, ki se
nanašajo na poslovanje agencije,
9.    
določa cene za tržne storitve agencije,
10.  oblikuje
predlog uporabe presežka prihodkov nad odhodki in pokrivanja presežka odhodkov
nad prihodki,
11.  predloži
svetu na njegovo zahtevo poročilo o opravljanju nalog iz svojih pristojnosti,
12.  predloži
ustanovitelju na njegovo zahtevo poročilo o delovanju in poslovanju agencije
ter izvrševanju nalog iz pristojnosti agencije,
13.  imenuje
projektne in delovne skupine za izvedbo posameznih strokovnih nalog ter druge
komisije,
14.  sklepa
pogodbe o zaposlitvi in odloča o drugih vprašanjih s področja delovnih
razmerij; kadar sklepa pogodbe in odloča o navedenih vprašanjih s področja
izpostav, si pridobi predhodno mnenje vodje izpostave,
15.  imenuje
disciplinsko komisijo za ugotavljanje kršitev delovnih obveznosti delavcev,
16.  opravlja
naloge varnosti, obrambe in zaščite v skladu z zakonom in
17.  opravlja
druge naloge v skladu z zakonom, tem aktom in drugimi splošnimi akti agencije.
Direktor odgovarja za škodo, ki jo povzroči
s svojim nevestnim oziroma protipravnim ravnanjem.
Direktor ima enega ali več namestnikov, ki
jih izmed zaposlenih imenuje direktor.
20. člen
Direktor agencije se predčasno razreši:
1.    
če to sam zahteva,
2.    
če več ne izpolnjuje pogojev za imenovanje,
3.    
če stori dejanje, ki je v zakonu, ki ureja položaj javnih uslužbencev,
določeno kot hujša disciplinska kršitev,
4.    
če svoje delo opravlja nevestno, nestrokovno ali se izkaže, da po
delovnih in strokovnih kvalitetah ni primeren za opravljanje dela na položaju
direktorja,
5.    
če agencija ne dosega zadovoljivih delovnih rezultatov oziroma če pri
njenem delu prihaja do ponavljajočih napak ali težje napake.
Za razrešitev direktorja agencije se
uporabljajo določbe zakona, ki ureja položaj javnih uslužbencev.
V. RAZMERJA AGENCIJE DO USTANOVITELJA IN DO DRUGIH SUBJEKTOV
Program dela in poročanje agencije
21. člen
Letni program dela agencije določa cilje in
naloge, ki jih bo agencija zasledovala in opravljala ter način, s katerim bo
naloge in cilje uresničila, v skladu s programi Vlade Republike Slovenije.
Programu dela mora biti priložena kratka
izjava o večletni strategiji razvoja agencije, ki mora poudariti prispevek
agencije k splošnemu nacionalnemu razvoju, ukrepe za zagotavljanje kvalitetnih
storitev za javnost in uporabnike ter ukrepe za zagotavljanje učinkovite porabe
sredstev.
22. člen
Agencija letno poroča Vladi Republike
Slovenije o doseženih ciljih in rezultatih, o izvrševanju finančnih načrtov ter
o izidu poslovanja skladno z zakonom o javnih financah in zakonom o
računovodstvu.
Sestavni del poročila o doseženih ciljih in
rezultatih je tudi poročilo o mnenju uporabnikov o delu agencije in predlogih
za ustrezne izboljšave dela.
23. člen
Delo agencije je javno.
Agencija obvešča javnost o izvajanju del in
nalog ter okoliščinah, pomembnih za delo agencije ali za uveljavljenje pravic
in obveznosti uporabnikov storitev, prek vzpostavljene informacijske mreže na
spletni strani agencije, v poslovnih prostorih, kjer poteka poslovanje z
uporabniki, po telefonu oziroma na drug primeren način.
Obveščanje se izvaja:
1.    
s pisnimi informacijami in obvestili,
2.    
z možnostjo vpogleda v izjavo o strategiji in poročilo o delu,
3.    
z navedbo nadzornih organov in njihove dosegljivosti za stike z
uporabniki, podatki o direktorju, članih sveta agencije in delavcev, ki
poslujejo z uporabniki.
24. člen
Agencija posluje v poslovnem času, za
uporabnike pa v času uradnih ur, določenih s posebnim aktom direktorja
agencije, v skladu s predpisi, ki urejajo poslovni čas in uradne ure v državni
upravi.
VI. MATERIALNI IN FINANČNI POGOJI ZA ZAČETEK DELA IN
FINANCIRANJE AGENCIJE
25. člen
Vlada Republike Slovenije zagotovi
materialne in finančne pogoje za začetek dela agencije s prenosom osnovnih
sredstev in druge potrebne opreme ter denarnih sredstev za začetek izvajanja
nalog iz 7. člena tega sklepa iz Agencije Republike Slovenije za plačilni
promet, v upravljanje agenciji. Prenos se izvede na podlagi programov prevzema
nalog, ki jih določijo Agencija Republike Slovenije za plačilni promet in drugi
izvajalci ter agencija, po predhodnem soglasju ministra, pristojnega za
finance.
Programi prevzema nalog se določijo v 6
mesecih od uveljavitve zakona o plačilnem prometu.
26. člen
Prihodki za delo agencije so:
1.    
sredstva državnega proračuna,
2.    
prihodki, pridobljeni s prodajo storitev, po sprejeti tarifi,
3.    
drugi viri, ki jih ustvari agencija s svojim poslovanjem.
Agencija s prihodki krije nastale odhodke
za:
1.    
stroške materiala in storitev,
2.    
stroške amortizacije,
3.    
stroške dela,
4.    
druge stroške,
5.    
rezervacije.
27. člen
O uporabi presežka prihodkov nad odhodki in
o pokrivanju presežka odhodkov nad prihodki odloča svet agencije na predlog
direktorja in v soglasju z Vlado Republike Slovenije.
Presežek prihodkov nad odhodki agencija
uporabi za:
1.    
vplačilo v proračun Republike Slovenije,
2.    
opravljanje in razvoj dejavnosti,
3.    
za plačilo delovne uspešnosti zaposlenih v agenciji v skladu z zakonom.
VII. ODGOVORNOST ZA OBVEZNOSTI AGENCIJE
28. člen
Agencija odgovarja za svoje obveznosti z
vsem premoženjem, ki ga ima v upravljanju. Subsidiarno odgovarja za njene
obveznosti Republika Slovenija do višine sredstev, ki se v tekočem letu
zagotavljajo iz proračuna Republike Slovenije za delovanje agencije.
VIII. PREHOD POTREBNEGA ŠTEVILA DELAVCEV
29. člen
Za opravljanje svojih nalog agencija
prevzame potrebno število delavcev iz Agencije za plačilni promet. Prehod se
realizira postopno, v skladu s programom, v katerem se opredeli dinamika
realizacije nalog agencije iz 7. člena tega sklepa. V programu, ki ga sprejme
svet agencije, se določi število delavcev ter časovna opredelitev prevzema delavcev
v agenciji ter kriteriji glede strokovne izobrazbe, delovnih izkušenj in
uspešnosti pri delu, ki se upoštevajo pri prehodu delavcev. Na tej podlagi
sprejmeta direktor agencije in direktor Agencije Republike Slovenije za
plačilni promet konkretno odločitev o delavcih, ki se razporedijo na delo v
agencijo. V primeru nesoglasja med direktorjema odloči o tem Vlada Republike
Slovenije.
Na program iz prejšnjega odstavka mora dati
soglasje minister za finance.

Sklep o ustanovitvi Agencije Republike Slovenije
za javnopravne evidence in storitve (Uradni list RS, št. 53/02)
vsebuje naslednje prehodne in končno določbo:
»IX. PREHODNE IN KONČNA DOLOČBA
30. člen
Za pravice, obveznosti in odgovornosti iz
delovnega razmerja za zaposlene v agenciji ter za plače, nadomestila plač in
druge osebne prejemke zaposlenih v agenciji, se:
1.    
do 31. 12. 2002 uporabljajo določbe splošnih aktov Agencije Republike
Slovenije za plačilni promet,
2.    
od 1. 1. 2003 do začetka uporabe zakonov, ki urejajo delovna razmerja
javnih uslužbencev in sistem plač v javnem sektorju, smiselno uporabljajo
določbe predpisov, ki urejajo delovna razmerja in plače v državni upravi.
31. člen
Sredstva za plače, nadomestila plač in
druge osebne prejemke delavcev ter druga potrebna sredstva za tekoče poslovanje
agencije do 31.12.2002 zagotavlja Agencija Republike Slovenije za plačilni
promet.
Iz dela sredstev Agencije Republike
Slovenije za plačilni promet se zagotovi agenciji tudi denarna sredstva za
začetek izvajanja nalog iz 7. člena tega sklepa v letu 2003.
32. člen
Do začetka uporabe zakona o javnih
uslužbencih se za postopek imenovanja direktorja smiselno uporabljajo določbe
zakona o zavodih.
33. člen
Do imenovanja direktorja agencije v skladu
s 77. členom zakona o plačilnem prometu in 15. ter 18. členom tega sklepa Vlada
Republike Slovenije imenuje vršilca dolžnosti direktorja agencije.
34. člen
Agencija prevzame arhivska gradiva Agencije
Republike Slovenije za plačilni promet.
O ravnanju s prevzetim arhivskim gradivom
in načinu posredovanja podatkov iz arhivskega gradiva direktor agencije sprejme
poseben akt.
35. člen
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembah in dopolnitvah sklepa o
ustanovitvi Agencije Republike Slovenije za javnopravne evidence in storitve
(Uradni list RS, št. 87/02) spreminja 32. člen pravilnika
tako, da se glasi:
»32. člen
Do začetka uporabe zakona o javnih
uslužbencih se za postopek imenovanja in razrešitve direktorja uporablja zakon
o delavcih v državnih organih (Uradni list RS – stari, št. 15/90, 5/91, 18/91
in 22/91, Uradni list RS/I, št. 2/91 in Uradni list RS, št. 4/93, 18/94, 41/94,
70/97, 87/97, 38/99 in 56/02) in na njegovi podlagi izdani predpisi.«;
ter vsebuje naslednjo končno določbo:
»6. člen
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi Agencije Republike Slovenije za javnopravne evidence in storitve
(Uradni list RS, št. 16/07) vsebuje naslednjo končno določbo:
»4. člen
Ta sklep začne veljati petnajsti dan po
objavi v Uradnem listu Republike Slovenije.«.