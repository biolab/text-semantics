1. člen
(1) S tem odlokom se zaradi preprečevanja okužb s SARS-CoV-2
ter zajezitve in obvladovanja nalezljive bolezni COVID-19 začasno delno omeji
gibanje ljudi in omeji oziroma prepove zbiranje ljudi v Republiki Sloveniji.
(2) Začasno se omeji prehajanje med občinami, razen če ta
odlok določa drugače.
(3) Omeji se gibanje ljudi med 21.00 in 06.00 uro, razen za
primere:
1.     
odpravljanja neposredne nevarnosti za zdravje, življenje in premoženje,
2.     
prihoda na delo, odhoda z dela in izvajanja nujnih delovnih nalog,
3.     
dostopa in nudenja storitev za nujne primere,
4.     
opravljanje storitev dostave hrane ali zdravil,
5.     
potovanja oseb, ki so vstopile v Republiko Slovenijo z namenom tranzita
čez ozemlje Republike Slovenije v sosednjo državo ali do svojega prebivališča v
Republiki Sloveniji.
(4) Ta odlok se ne uporablja za dejavnosti, ki se izvajajo za
zagotavljanje izvajanja nalog države, samoupravnih lokalnih skupnosti in javnih
služb ter za organe političnih strank.
2. člen
(1) Začasno je prepovedano zbiranje ljudi.
(2) Začasno so prepovedane vse prireditve, shodi, slavja,
praznovanja, poroke in verski obredi.
(3) Ne glede na določbo prvega odstavka tega člena se
zbiranje ljudi dovoli skupini oseb, če gre za ožje družinske člane ali člane
skupnega gospodinjstva ob upoštevanju omejitev in prepovedi iz tega odloka.
(4) Ne glede na drugi odstavek tega člena, minister,
pristojen za delo, družino, socialne zadeve in enake možnosti, lahko dovoli
sklenitev zakonskih in partnerskih zvez.
3. člen
Pri zbiranju ljudi iz tega odloka je zaradi preprečevanja
okužbe z virusom SARS-CoV-2 treba smiselno upoštevati vsa higienska navodila
oziroma priporočila NIJZ, ki so objavljena na spletnih straneh NIJZ.
4. člen
(1) Prehajanje med občinami iz drugega odstavka 1. člena tega
odloka je ob upoštevanju priporočil NIJZ ne glede na določbo drugega odstavka
1. člena tega odloka za posameznike dovoljeno za:
1.     
prihod na delo, odhod z dela in izvajanje nujnih delovnih nalog,
2.     
opravljanje gospodarskih, kmetijskih in gozdarskih dejavnosti,
3.     
odpravljanje neposredne nevarnosti za zdravje, življenje in premoženje,
4.     
varstvo in pomoč osebam, ki so potrebne podpore, oziroma zaradi oskrbe
ali nege družinskih članov ali če gre za izvajanje starševske skrbi in stikov z
otrokom,
5.     
dostop do lekarn, zdravstvenih in sanitarnih storitev ter zdraviliškega
zdravljenja,
6.     
dostop do tujih diplomatskih in konzularnih predstavništev,
7.     
dostop do storitev za nujne primere,
8.     
dostop do izvajanja nalog, povezanih z delovanjem pravosodnih in
upravnih organov ter organov pregona,
9.     
dostop do storitev za osebe s posebnimi potrebami,
10.  
izvajanje vzdrževalnih del ali sezonskih opravil na zasebnem objektu ali
zemljišču za člane istega gospodinjstva,
11.  
potovanja oseb, ki so vstopile v Republiko Slovenijo z namenom tranzita
čez ozemlje Republike Slovenije v sosednjo državo ali do svojega prebivališča v
Republiki Sloveniji,
12.  
dostop do trgovin ali storitev v drugi občini, če so bližje prebivališču
osebe, kot so te trgovine ali storitve v občini prebivališča, ali če jih v
občini prebivališča ni,
13.  
nujno vzdrževanje groba, pri čemer mora posameznik izkazati upravičenost
z dokazilom o najemu groba ali drugim ustreznim dokazilom.
(2) Uveljavljanje izjem iz prejšnjega odstavka velja tudi za
ožje družinske člane posameznika in člane skupnega gospodinjstva, kadar
potujejo skupaj.
(3) Pri prehajanju med občinami iz prvega odstavka tega člena
mora imeti posameznik pri sebi dokazilo, s katerim izkaže upravičenost
uveljavljanja izjeme iz prvega odstavka tega člena, in lastnoročno podpisano
čitljivo izjavo, ki vsebuje podatke iz četrtega odstavka tega člena. Izjava ni
potrebna, kadar posameznik prehaja med občinami na podlagi 1. in 3. točke
prvega odstavka tega člena. Dokazilo in izjavo mora posameznik na zahtevo
pokazati inšpektorju Zdravstvenega inšpektorata Republike Slovenije, policistu
oziroma občinskemu redarju.
(4) Izjava iz prejšnjega odstavka vsebuje naslednje podatke:
1.     
ime in priimek,
2.     
naslov bivališča,
3.     
naslov oziroma kraj cilja potovanja,
4.     
navedbo razloga, ki upravičuje gibanje in zadrževanje iz prvega odstavka
tega člena,
5.     
navedbo morebitnih ožjih družinskih članov ali članov skupnega
gospodinjstva, ki se v skladu s prvim odstavkom tega člena gibljejo in
zadržujejo z njim,
6.     
navedbo, da njemu ali ožjim družinskim članom ali članom skupnega
gospodinjstva, ki se v skladu s prvim odstavkom tega člena gibljejo in
zadržujejo z njim, ni bila odrejena osamitev (izolacija) ali karantena,
7.     
navedbo, da se zaveda kazenske ali odškodninske odgovornosti zaradi
neupoštevanja predpisov, odredb ali ukrepov za zatiranje ali preprečevanje
nalezljivih bolezni pri ljudeh,
8.     
navedbo, da se zaveda omejitev iz tega odloka in da jih bo spoštoval.
5. člen
(1) Šteje se, da oseba prebiva v občini iz drugega odstavka
1. člena tega odloka, če ima v tej občini stalno ali začasno prebivališče.
(2) Če ima posameznik stalno ali začasno prebivališče v
občini iz drugega odstavka 1. člena tega odloka, je lahko nastanjen samo na
enem naslovu prebivanja in se ne sme seliti med obema prebivališčema.
(3) Ne glede na določbo prvega odstavka 2. člena tega odloka
lahko posameznik ali osebe iz skupnega gospodinjstva ob upoštevanju priporočil
NIJZ na prostem oziroma odprtih javnih krajih v občini prebivališča izvajajo
takšno športno-rekreacijsko dejavnost, pri kateri se ohranja varna razdalja do
drugih posameznikov.
(4) Pri sprehodih na zelenih površinah in športno-rekreacijski
dejavnosti iz prejšnjega odstavka, pri kateri je mogoče do drugih posameznikov
neprekinjeno vzdrževati najmanj tri metre medsebojne razdalje, ne glede na
določila drugih odlokov posameznikom ali osebam iz skupnega gospodinjstva ni
potrebno nositi zaščitne maske.
6. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih sedem dni in ob upoštevanju strokovnih razlogov
odloči, da se ti ukrepi še naprej uporabljajo, ali pa ukrepe spremeni oziroma
odpravi ter o tem obvesti Državni zbor in javnost.
7. člen
(1) Globe za kršitve tega odloka se izrekajo v skladu z
zakonom, ki ureja nalezljive bolezni. Izvajanje tega odloka poleg pristojnih
inšpekcijskih služb nadzorujejo tudi Policija in občinska redarstva v okviru
svojih pristojnosti.
(2) Če pri opravljanju svojih nalog vpoklican pripadnik
Civilne zaščite naleti na kršitve iz tega odloka, ki jih ne more preprečiti
oziroma prekiniti z opozorilom, o kršitvi nemudoma obvesti najbližjo postajo
Policije.

Odlok o začasni delni omejitvi gibanja ljudi
in omejitvi oziroma prepovedi zbiranja ljudi zaradi preprečevanja okužb s
SARS-CoV-2 (Uradni list RS, št. 155/20) vsebuje naslednji končni določbi:
KONČNI DOLOČBI
»8. člen
Z dnem uveljavitve tega odloka preneha veljati Odlok o
začasni delni omejitvi gibanja ljudi in omejitvi oziroma prepovedi zbiranja
ljudi zaradi preprečevanja okužb s SARS-CoV-2 (Uradni list RS, št. 147/20 in
151/20).
9. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembah Odloka o začasni delni
omejitvi gibanja ljudi in omejitvi oziroma prepovedi zbiranja ljudi zaradi
preprečevanja okužb s SARS-CoV-2 (Uradni list RS, št. 159/20) vsebuje naslednjo končno določbo:
»KONČNA DOLOČBA
4. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembi in dopolnitvi Odloka o začasni
delni omejitvi gibanja ljudi in omejitvi oziroma prepovedi zbiranja ljudi
zaradi preprečevanja okužb s SARS-CoV-2 (Uradni list RS, št. 163/20) vsebuje naslednjo končno določbo:
»KONČNA DOLOČBA
3. člen
Ta odlok začne veljati naslednji dan po objavi v Uradnem
listu Republike Slovenije.«.