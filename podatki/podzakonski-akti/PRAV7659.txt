I. SPLOŠNE DOLOČBE
1. člen
(vsebina pravilnika)
(1) Ta pravilnik določa vsebino vloge
in postopek registracije ter odobritve obratov na področju živil živalskega
izvora (v nadaljnjem besedilu: obrati) za izvajanje Uredbe (ES) 853/2004
Evropskega parlamenta in Sveta z dne 29. aprila 2004 o posebnih higienskih
pravilih za živila živalskega izvora (UL L št. 139 z dne 30. 4. 2004, str.
55, z vsemi spremembami; v nadaljnjem besedilu: Uredba 853/2004/ES) in Uredbe
(ES) 882/2004 Evropskega parlamenta in Sveta z dne 29. aprila 2004 o izvajanju
uradnega nadzora, da se zagotovi preverjanje skladnosti z zakonodajo o krmi in
živilih ter s pravili o zdravstvenem varstvu živali in zaščiti živali (UL L št.
165 z dne 30. 4. 2004, str. 1, z vsemi spremembami; v nadaljnjem besedilu:
Uredba 882/2004/ES).
(2) Ta pravilnik določa tudi pogoje,
pod katerimi lahko obrati nosilcev živilske dejavnosti na področju primarne
pridelave živil oddajo manjšo količino teh živil končnemu potrošniku ali drugim
obratom prodaje na drobno, ki neposredno oskrbujejo končnega potrošnika, za
izvedbo četrtega odstavka 1. člena Uredbe 853/2004/ES.
(3) Ta pravilnik določa tudi največji
dovoljeni obseg predelave živil na mestu izvora in način ter pogoje njihove
oddaje končnemu potrošniku ali drugim obratom prodaje na drobno, ki neposredno
oskrbujejo končnega potrošnika, za izvedbo točke c) petega odstavka 1. člena
Uredbe 853/2004/ES.
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.    
prodaja na drobno je prodaja kot je določena z Uredbo (ES) 178/2002
Evropskega parlamenta in Sveta z dne 28. januarja 2002 o določitvi
splošnih načel in zahtevah živilske zakonodaje, ustanovitvi Evropske agencije
za varnost hrane in postopkih, ki zadevajo varnost hrane (UL L št. 31 z dne
1. 2. 2002, str. 1, z vsemi spremembami; v nadaljnjem besedilu: Uredba
178/2002/ES) in vključuje tudi postopke predelave živil na mestu izvora;
2.    
primarno živilo je proizvod primarne pridelave živil na področju
živinoreje, lova in ribištva;
3.    
predelava živil na mestu izvora so vsi postopki nadaljnje obdelave,
predelave in dodelave primarnih živil na mestu njihove pridelave in predelava
mesa, ki izpolnjuje pogoje iz 21. člena tega pravilnika;
4.    
turistična kmetija je kmetija, ki izpolnjuje pogoje iz pravilnika, ki
ureja minimalne tehnične pogoje o minimalnem obsegu storitev za opravljanje
gostinske dejavnosti in iz uredbe, ki ureja vrste, obseg in pogoje za
opravljanje dopolnilnih dejavnosti na kmetiji;
5.    
snovi s posebnim tveganjem (v nadaljnjem besedilu: SRM) so snovi kot jih
opredeljuje Uredba Evropskega parlamenta in Sveta (ES) 999/2001 z dne
22. maja 2001 o določitvi predpisov za preprečevanje, nadzor in
izkoreninjenje nekaterih transmisivnih spongiformnih encefalopatij (UL L št.
147 z dne 31. 5. 2001, str. 1, z vsemi spremembami; v nadaljnjem besedilu:
Uredba 999/2001/ES).
II. REGISTRACIJA OBRATOV
3. člen
(registracija obrata)
(1) Za izvedbo prvega odstavka 31.
člena Uredbe 882/2004/ES mora nosilec živilske dejavnosti vložiti vlogo na
obrazcu, ki je kot Priloga 1 sestavni del tega pravilnika, objavljen pa je tudi
na spletni strani VURS (http://www.vurs.gov.si). Nosilec živilske dejavnosti
vloži vlogo pri pristojnem območnem uradu Veterinarske uprave Republike
Slovenije (v nadaljnjem besedilu: OU VURS) v pisni obliki, priporočeno po
pošti, najmanj 15 dni pred predvidenim pričetkom oddaje živil na trg.
(2) Na podlagi vloge iz prejšnjega
odstavka OU VURS obrat vpiše v evidenco registriranih obratov in nosilcu
živilske dejavnosti pošlje izpis iz evidence registriranih obratov, ki velja
kot potrdilo o registraciji.
(3) Nosilec živilske dejavnosti
mora v roku osmih dni obvestiti OU VURS, pri katerem je obrat registriral, o
vsaki spremembi podatkov iz vloge.
(4) (črtan).
4. člen
(obrati)
Za izvajanje 1. in 4. člena Uredbe 853/2004/ES je registracija po tem pravilniku obvezna za:
a)  obrate na področju primarne pridelave živil;
b)  obrate, ki opravljajo dejavnost prodaje na drobno;
c)  obrate, ki opravljajo dejavnost skladiščenja živil, za katera niso
predpisani temperaturno nadzorovani pogoji skladiščenja (konzerve, mleko v
prahu ipd.);
d)  prevozna sredstva, s katerimi se prevažajo živila.
5. člen
(obrati na področju primarne pridelave
živil)
(1) Obrati na področju primarne
pridelave živil so:
a)  obrati, ki pridelujejo surovo mleko, konzumna jajca, čebelje
pridelke in ribe (kmetijska gospodarstva, čebelarji, ribogojnice ipd.);
b)  zbiralnice mleka, ki skladiščijo mleko z namenom oddaje
organizatorju odkupa mleka (t. i. vaške zbiralnice mleka);
c)  zbiralnice uplenjene divjadi;
d)  plovila za gospodarski ribolov;
e)  obrati, ki se ukvarjajo s primarno pridelavo školjk.
(2) Obrati iz prejšnjega odstavka
morajo izpolnjevati zahteve, določene z Uredbo (ES) 852/2004 Evropskega
parlamenta in Sveta z dne 29. aprila 2004 o higieni živil (UL L št. 139 z
dne 30. 4. 2004, str. 1, z vsemi spremembami; v nadaljnjem besedilu:
Uredba 852/2004/ES), in vse posebne zahteve, določene za posamezno vrsto živil
z Uredbo 853/2004/ES.
(3) Ne glede na določbe prejšnjega
člena ni treba registrirati obratov iz točk a) in d) prvega odstavka tega
člena, ki dobavljajo manjše količine primarnih živil le neposredno končnemu
potrošniku na mestu pridelave.
(4) Obrati iz točke c) prvega odstavka
tega člena lahko dobavijo končnemu potrošniku ali drugim obratom prodaje na drobno,
ki neposredno oskrbujejo končnega potrošnika, manjše količine uplenjene divjadi
oziroma mesa divjadi.
(5) Manjše količine primarnih živil iz
tretjega in četrtega odstavka tega člena ter pogoji, ki jih morajo ti obrati
izpolnjevati, so določeni v IV. poglavju tega pravilnika.
6. člen
(obrati prodaje na drobno)
(1) Obrati iz točke b) 4. člena tega
pravilnika so:
a)  prodajalne, ki dobavljajo sveže neembalirano meso, sveže ribe ali
druge vodne organizme, ki niso predpakirani (mesnice in ribarnice), neposredno
končnemu potrošniku vključno s predelavo teh živil na mestu prodaje;
b)  obrati, ki prodajajo živila, predelana na mestu izvora (kmetijska
gospodarstva, čebelarstva, ribogojnice ipd.).
(2) Obrati iz prejšnjega odstavka
morajo izpolnjevati zahteve, določene z Uredbo 852/2004/ES, in vse posebne
zahteve, določene za posamezno vrsto živil z Uredbo 853/2004/ES.
(3) Obrati iz prvega odstavka tega
člena lahko mesečno oddajo drugim obratom prodaje na drobno, ki neposredno
oskrbujejo končnega potrošnika, največ 25 odstotkov živil, ki so predmet
njihovega poslovanja.
(4) Obrati iz točke b) prvega odstavka
tega člena lahko oddajajo živila neposredno na mestu izvora (kmetijsko gospodarstvo,
čebelarstvo, ribogojnica ipd.), na tržnicah in drugim obratom prodaje na
drobno. Maksimalni obseg in pogoji za predelavo živil na mestu izvora so
določeni v V. poglavju tega pravilnika.
III. ODOBRITEV OBRATOV
7. člen
(postopek)
(1) Za izvedbo drugega odstavka 31.
člena Uredbe 882/2004/ES se postopek odobritve obrata začne z vlogo, ki jo
nosilec živilske dejavnosti vloži pri pristojnem OU VURS na obrazcu, ki je kot
Priloga 2 sestavni del tega pravilnika.
(2) Vlogi za odobritev mora biti
priložen tloris obrata z vrisano opremo in tehnološkimi potmi proizvodnje.
(3) Pred odločitvijo je obvezen
pregled obrata, ki ga opravi eden ali več uradnih veterinarjev OU VURS.
(4) O odobritvi oziroma pogojni
odobritvi obrata odloči direktor OU VURS z odločbo na podlagi ugotovitev
pregleda obrata in obrat vpiše v evidenco odobrenih obratov.
(5) Iz odločbe iz prejšnjega odstavka
morajo biti razvidni naslednji podatki:
a)  osebno ime oziroma firma in naslov nosilca živilske dejavnosti;
b)  ime in naslov odobrenega obrata;
c)  kontrolna številka odobritve;
d)  odobrene dejavnosti v skladu s Prilogo 2.
(6) Kontrolno številko odobritve
določi glavni urad VURS na zahtevo OU VURS.
(7) Nosilec živilske dejavnosti mora v
roku osmih dni obvestiti OU VURS o vsaki spremembi podatkov iz petega odstavka
tega člena.
(8) V primeru, da obrat začasno ne
izvaja ene ali več odobrenih dejavnosti in je to obdobje daljše od šestih
mesecev, mora nosilec živilske dejavnosti najmanj 15 dni pred nameravanim
ponovnim izvajanjem dejavnosti o tem obvestiti OU VURS. Pred ponovnim začetkom
izvajanja dejavnosti mora uradni veterinar OU VURS opraviti pregled obrata, s
katerim preveri izpolnjevanje predpisanih pogojev.
8. člen
(pregled obrata)
(1) Pregled obrata v postopku
odobritve obsega:
a)  ugotavljanje izpolnjevanja zahtev glede infrastrukture in opreme v
obratu;
b)  ugotavljanje ustreznosti sistema notranjih kontrol glede na
tehnološke postopke, ki se bodo izvajali v obratu.
(2) Za ugotavljanje ustreznosti
sistema notranjih kontrol mora nosilec živilske dejavnosti predložiti
dokumentacijo, ki obsega vsaj:
a)  program čiščenja in razkuževanja obrata in izvajanja osebne
higiene;
b)  program zaščite pred škodljivci;
c)  program nadzora pitne vode;
d)  dokaze o zdravju delavcev v skladu s predpisom, ki ureja
zdravstvene zahteve za osebe, ki pri delu v proizvodnji in prometu z živili
prihajajo v stik z živili; program izobraževanja delavcev;
e)  program ugotavljanja izpolnjevanja mikrobioloških in drugih
predpisanih kriterijev;
f)   program postopkov notranjega nadzora po sistemu oziroma po načelih
ugotavljanja kritičnih točk v procesu proizvodnje (HACCP) v skladu s 5. členom
Uredbe 852/2004/ES;
g)  program zagotavljanja sledljivosti surovin in živil;
h)  program ravnanja z živalskimi stranskimi proizvodi (v nadaljnjem
besedilu: ŽSP), vključno z ravnanjem s SRM, ki jih obrat sprejema ali ki v njem
nastanejo.
(3) Programi iz prejšnjega odstavka
morajo vsebovati opis del in postopkov, pogostnost izvajanja in korektivne
ukrepe v primeru ugotovljenih neskladij v procesu proizvodnje.
(4) Namesto dokumentacije ali dela
dokumentacije iz drugega odstavka tega člena lahko nosilec živilske dejavnosti
izvaja sistem notranjih kontrol na podlagi smernic dobre higienske prakse, ki
jih je ocenil VURS v skladu s tretjim odstavkom 8. člena Uredbe 852/2004/ES,
kot ustrezne za predvideno vrsto živilske dejavnosti.
9. člen
(obrati)
Odobritev po tem pravilniku je obvezna za:
a)  obrate, ki opravljajo dejavnosti iz priloge III Uredbe 853/2004/ES,
razen obratov, ki opravljajo te dejavnosti v okviru prodaje na drobno;
b)  obrate iz točke a) prvega odstavka 6. člena tega pravilnika, če
oddajo več kot 25 odstotkov živil, ki so predmet njihovega poslovanja, drugim
obratom prodaje na drobno, ki neposredno oskrbujejo končnega potrošnika;
c)  obrate iz točke b) prvega odstavka 6. člena tega pravilnika, če
letna proizvodnja živil presega količine, določene v Poglavju V tega
pravilnika, oziroma če oddajo več kot 25 odstotkov živil, ki so predmet
njihovega poslovanja, drugim obratom prodaje na drobno, ki neposredno
oskrbujejo končnega potrošnika. Omejitve iz te točke ne veljajo za predelavo
medu in ostalih čebeljih pridelkov.
10. člen
(seznam obratov)
(1) Glavni urad VURS objavi seznam
vseh po tem pravilniku odobrenih obratov v Republiki Sloveniji na spletni
strani VURS in ga posreduje Evropski komisiji.
(2) O odobritvi oziroma vsaki
spremembi OU VURS v roku osmih dni pisno obvesti glavni urad VURS in dostavi
kopijo odločbe.
11. člen
(začasen in trajen odvzem odobritve)
(1) Če uradni veterinar OU VURS obratu
v obdobju 12 mesecev trikrat izreče ukrep iz točke (e) drugega odstavka
54. člena Uredbe 882/2004/ES, direktor OU VURS obratu začasno odvzame odobritev
za obdobje enega meseca.
(2) Obratu, ki mu je bila odobritev
odvzeta v skladu s prejšnjim odstavkom trikrat v obdobju 24 mesecev, direktor
OU VURS odobritev trajno odvzame.
(3) O začasnem in trajnem odvzemu
odobritve direktor OU VURS obvesti glavni urad VURS.
(4) V primeru iz drugega odstavka tega
člena lahko obrat ponovno vloži vlogo za odobritev obrata po preteku treh mesecev
od dokončnosti odločbe o odvzemu odobritve.
12. člen
(evidence obratov)
(1) VURS vzpostavi in vodi evidenco
registriranih in odobrenih obratov za proizvodnjo živil.
(2) V evidenci registriranih obratov
iz 4. člena tega pravilnika se vodijo naslednji podatki:
-       
firma oziroma osebno ime ter sedež oziroma
naslov,
-       
ime in naslov obrata in KMG MID, če obstaja,
-       
davčna številka,
-       
enotna matična številka občana oziroma matična
številka subjekta,
-       
vrste dejavnosti.
(3) V evidenci odobrenih obratov iz 7.
člena tega pravilnika se vodijo naslednji podatki:
-       
firma oziroma osebno ime ter sedež oziroma
naslov,
-       
ime in naslov obrata in KMG MID, če obstaja,
-       
davčna številka,
-       
enotna matična številka občana oziroma matična
številka subjekta,
-       
vrste dejavnosti,
-       
kontrolno številko odobritve,
-       
odobrene dejavnosti.
IV. MANJŠE KOLIČINE PRIMARNIH ŽIVIL IN POGOJI, KI JIH MORAJO
IZPOLNJEVATI OBRATI ZA NJIHOVO ODDAJO KONČNEMU POTROŠNIKU NA MESTU PRIDELAVE
1. Obrati, ki proizvajajo surovo mleko,
konzumna jajca, čebelje pridelke in ribe (kmetijska gospodarstva, čebelarji,
ribogojnice ipd.)
13. člen
(surovo mleko)
(1) Manjša količina surovega
mleka, namenjenega neposredni dobavi končnemu potrošniku na mestu pridelave, ne
sme presegati 10.000 litrov surovega mleka letno ali največ 30 litrov na dan.
(2) Surovo mleko iz prejšnjega
odstavka mora izvirati od živali:
-       
ki ne kažejo nobenih znakov kužnih bolezni, ki
se prenašajo preko mleka na ljudi;
-       
ki so v dobrem splošnem zdravstvenem stanju in
ne kažejo nobenih znakov bolezni, katerih posledica bi lahko bila kontaminacija
mleka, oziroma niso zbolele za okužbo genitalnih poti, enteritisom z diarejo in
vročino, ali z vidnim vnetjem vimena;
-       
ki nimajo nobenih ran na vimenih, ki bi
utegnile vplivati na mleko;
-       
ki niso dobivale nedovoljenih snovi ali
pripravkov oziroma niso v karenci;
-       
ki so uradno proste bruceloze in tuberkuloze.
(3) Zahteve glede prostorov in opreme:
-       
molzna oprema in prostori, kjer se mleko
skladišči morajo biti locirani in izdelani tako, da se omeji nevarnost
kontaminacije mleka, ki izhaja iz zraka, zemlje, vode, krme, gnojil, zdravil za
uporabo v veterinarski medicini, fitofarmacevtskih sredstev in biocidov;
-       
površine opreme, ki pridejo v stik z mlekom
(posode, vsebniki, cisterne itd., namenjene za zbiranje mleka), se morajo z
lahkoto čistiti in po potrebi dezinficirati in morajo biti primerno vzdrževane;
-       
prostore, kjer se mleko skladišči, in površine
opreme, ki pridejo v stik z mlekom, je treba redno čistiti in po potrebi razkuževati;
-       
mleko, ki se v dveh urah po molži ne odda
končnemu potrošniku, je treba ohladiti na 6–8 °C.
(4) Oseba, ki opravlja molžo, mora
skrbeti za osebno higieno.
14. člen
(konzumna jajca)
(1) Manjša količina konzumnih jajc,
namenjenih dobavi neposredno končnemu potrošniku na mestu pridelave, ne sme presegati
70.000 jajc letno ali največ 200 jajc na dan.
(2) Konzumna jajca iz prejšnjega
odstavka mora izpolnjevati naslednje pogoje:
-       
da je jata nesnic v dobrem splošnem
zdravstvenem stanju in ne kaže nobenih znakov kužnih bolezni, ki se prenašajo
preko jajc na ljudi;
-       
da kokoši nesnice niso dobivale nedovoljenih
snovi ali pripravkov oziroma niso v karenci;
-       
da se konzumna jajca, do oddaje na trg, hranijo
v čistih, suhih in hladnih prostorih, zavarovana pred neposrednimi sončnimi
žarki in vdorom škodljivcev;
-       
da se konzumna jajca oddajo na trg najkasneje v
roku 21 dni, potem ko so bila znesena.
15. člen
(čebelji pridelki)
(1) Čebelji pridelki so med, med v
satju, matični mleček, cvetni prah in propolis.
(2) Manjša količina čebeljih
pridelkov, namenjenih dobavi neposredno končnemu potrošniku na mestu pridelave,
predstavlja celotno količino čebeljih pridelkov, dobavljenih neposredno
končnemu potrošniku na mestu pridelave.
(3) Čebelji pridelki iz prejšnjega odstavka
morajo izpolnjevati naslednje pogoje:
-       
da so čebelje družine v dobrem splošnem
zdravstvenem stanju in ne kažejo nobenih znakov kužnih bolezni, ki se prenašajo
preko čebeljih pridelkov na ljudi;
-       
da čebelje družine niso dobivale nedovoljenih
snovi ali pripravkov oziroma niso v karenci;
-       
da se čebelji pridelki, do oddaje na trg,
hranijo v čistih, suhih in hladnih prostorih, zavarovani pred neposrednimi
sončnimi žarki in vdorom škodljivcev;
-       
za predpakiranje čebeljih pridelkov je
dovoljeno uporabljati le embalažo, ki izpolnjuje higienske zahteve za to vrsto
živil.
16. člen
(ribe)
(1) Manjša količina rib, vzrejenih v
ribogojnici in namenjenih dobavi neposredno končnemu potrošniku na mestu
pridelave, je 3000 kg letno.
(2) Za ribe, rejene v skladu s
prejšnjim odstavkom, je treba zagotoviti:
-       
da so ribe v dobrem splošnem zdravstvenem
stanju;
-       
da ribe niso dobivale nedovoljenih snovi ali
pripravkov oziroma niso v karenci;
-       
vsa oprema in posoda, ki prihaja v stik z
izlovljenimi ribami, mora biti čista in dobro vzdrževana;
-       
zagotoviti je potrebno prostor za evisceracijo
in odstranjevanje lusk, če se ti postopki po izlovu opravljajo;
-       
če se ribe ne oddajo končnemu potrošniku
neposredno po izlovu, je treba zagotoviti skladiščenje na temperaturi talečega
se ledu, ki mora biti izdelan iz pitne ali čiste vode, ali skladiščenje v
ustreznih hladilnih napravah.
2. Zbiralnice uplenjene divjadi
17. člen
(manjša količina uplenjene divjadi)
(1) Šteje se, da gre za manjšo
količino uplenjene divjadi in mesa divjadi, če zbiralnica uplenjene divjadi
končnemu potrošniku ali obratom za prodajo na drobno, ki neposredno oskrbujejo
končnega potrošnika, dobavi največ 20 odstotkov planiranega letnega odvzema
divjadi iz narave, določenega za posamezno lovsko organizacijo.
(2) Lovske organizacije morajo do
1. maja v tekočem letu na OU VURS v vednost posredovati podatke o letnem
načrtu odvzema divjadi iz narave (število in vrste divjadi).
18. člen
(pogoji za zbiralnice)
(1) Zbiralnica uplenjene divjadi mora
za namene prvega odstavka prejšnjega člena zagotoviti, da:
a)  usposobljena oseba, kot je določena v Prilogi III, Oddelek IV,
Poglavje I Uredbe 853/2004/ES, opravi pregled trupa in pripadajočih notranjih
organov;
b)  se trupi divjadi, v primeru oddaje obratom prodaje na drobno, ki
neposredno oskrbujejo končnega potrošnika, pred oddajo izkožijo. V ta namen
morajo biti poleg pogojev iz dela A Priloge I Uredbe 852/2004/ES izpolnjeni
naslednji pogoji:
-    prostor ali ločeno mesto za izkoževanje divjadi;
-    oprema za odiranje v visečem položaju;
-    umivalnik s hladno in vročo vodo ter sterilizator ročnega orodja;
-    
ločeno skladiščenje izkoženih trupov od
neizkoženih, če se takšno skladiščenje v zbiralnici uplenjene divjadi izvaja;
-    
veterinarski pregled trupov uplenjene divjadi
skladno z Uredbo (ES) 854/2004 Evropskega parlamenta in Sveta z dne 29. 4.
2004 o določitvi posebnih predpisov za organizacijo uradnega veterinarskega
nadzora proizvodov živalskega izvora, namenjenih za prehrano ljudi (UL L št.
139 z dne 30. aprila 2004, str. 206, z vsemi spremembami);
-    
da se trupe divjadi razkosa na največ šest
osnovnih kosov;
-    
so trupi ali meso divjih prašičev in drugih
dovzetnih vrst divjadi, namenjenih oddaji končnemu potrošniku ali obratom za
prodajo na drobno, ki neposredno oskrbujejo končnega potrošnika, pregledani na
trihinelozo v skladu z Uredbo (ES) 2075/2005 Evropskega parlamenta in Sveta z
dne 5. decembra 2005, o določitvi posebnih predpisov za uradni nadzor
Trihinel v mesu (UL L št. 338 z dne 22. 12. 2005, str. 60, z vsemi spremembami);
c)  se vodi evidenca o oddanih trupih ali mesu divjadi, ki mora
vsebovati vsaj naslednje podatke: osebno ime končnega potrošnika oziroma firmo
obrata prodaje na drobno, datum dobave in količina.
(2) Izjavo usposobljene osebe o
opravljenem pregledu iz točke a) prejšnjega odstavka mora končni potrošnik
oziroma obrat prodaje na drobno hraniti najmanj 2 leti od njene izdaje.
3. Plovila za gospodarski ribolov
19. člen
(količina in pogoji)
(1) Manjša količina rib, ulovljenih s
plovili za gospodarski ribolov in namenjenih dobavi končnemu potrošniku
neposredno po ulovu, ne sme presegati 50 kg rib na dan.
(2) Za ribe, ulovljene v skladu s
prejšnjim odstavkom, je treba zagotoviti:
-       
da so ribe v dobrem splošnem zdravstvenem
stanju;
-       
na ribiškem plovilu morajo biti ribe po ulovu
ustrezno zaščitene pred kontaminacijo iz neposredne okolice;
-       
posode, namenjene skladiščenju ulovljenih rib,
morajo biti čiste in dobro vzdrževane;
-       
če se ribe ne oddajo končnemu potrošniku
neposredno po ulovu, je treba zagotoviti hlajenje med skladiščenjem in transportom
na temperaturi talečega se ledu, ki mora biti izdelan iz pitne ali čiste vode,
ali hlajenje v ustreznih hladilnih napravah.
20. člen
(črtan)
V. DOVOLJENI MAKSIMALNI OBSEG IN POGOJI ZA PREDELAVO ŽIVIL NA
MESTU IZVORA (KMETIJSKA GOSPODARSTVA, ČEBELARSTVA, RIBOGOJNICE IPD.)
21. člen
(surovine)
(1) Primarna živila za proizvodnjo
živil iz točke b) prvega odstavka 6. člena tega pravilnika morajo biti v celoti
proizvedena na mestu izvora (kmetijska gospodarstva, čebelarstva, ribogojnice
ipd.).
(2) Za predelavo živil na mestu
njihovega izvora je dovoljeno uporabiti samo meso, pridobljeno od živali, ki so
bile v reji nosilca živilske dejavnosti od rojstva ali najmanj tri mesece,
perutnina, kunci ter jagnjeta, kozlički in prašički do 20 kg žive teže pa od rojstva ali najmanj en mesec. Pri predelavi mesa je dovoljeno dokupiti meso
živali, ki se jih ne redi na mestu izvora, vendar samo v količinah, ki so
potrebne glede na tehnološke potrebe za posamezno vrsto mesnega izdelka.
(3) Parkljarji in kopitarji, razen
izjem iz 13. člena Pravilnika o pogojih za proizvodnjo in predelavo živil
živalskega izvora na kmetiji za neposredno prodajo končnemu potrošniku (Uradni
list RS, št. 117/04, 126/04 – popr. in 93/05-ZVMS), morajo biti zaklani v odobrenem
obratu za klanje živali.
22. člen
(vrsta in obseg dejavnosti)
(1) Vrste dejavnosti in največji
dovoljeni obseg:
-       
zakol kuncev ali perutnine:                                                                         77
GVŽ/leto,
-       
razsek in predelava mesa parkljarjev,
kopitarjev in gojene divjadi:           52 GVŽ/leto,
-       
količina mleka za proizvodnjo mlečnih izdelkov:                                            600
l/dan,
-       
predelava rib:                                                                                            15.000
kg/leto.
(2) Pri
določitvi GVŽ (glav velike živine) se upoštevajo naslednji pretvorniki za
posamezne vrste živali:


Vrste živali 

Koeficient/žival


Govedo, kopitarji 

1,00 GVŽ


Teleta in žrebeta 

0,30 GVŽ


Prašiči do 110 kg, ovce in koze

0,25 GVŽ


Prašiči nad 110 kg, plemenske ovce in
koze ter velika
  gojena divjad

0,40 GVŽ
 


Jagnjeta, kozlički
  in prašički – odojki do 
20 kg žive teže

0,06 GVŽ
 


Kunci vseh kategorij
  

0,014 GVŽ


Perutnina vseh kategorij

0,014 GVŽ 


22.a člen
(pogoji za zakol in uporabo mesa živali
zaklanih na turistični kmetiji)
(1) Turistična kmetija lahko na leto
zakolje na kmetiji do 12 glav velike živine (v nadaljnjem besedilu: GVŽ) glede
na pretvorbe iz drugega odstavka tega člena, pod naslednjimi pogoji:
a)  da so živali v reji nosilca dejavnosti najmanj tri mesece ali od
rojstva, jagnjeta, kozlički in prašički do 20 kg žive teže pa od rojstva ali
najmanj en mesec;
b)  da ima kmetija na voljo naslednje prostore in opremo:
-    
prostor za omamljanje in klanje živali;
-    
prostor za hlajenje ali hladilnik tolikšne
zmogljivosti, da se lahko ohladi vse količine mesa;
c)  pri
klanju mora biti na razpolago najmanj naslednja oprema:
-    
kovinski podstavki za odiranje prašičev ali
kotel (korito) za obarjanje (garanje) prašičev, odvisno od tega, kakšna
obdelava se opravlja;
-    
sterilizator za nože;
-    
posodo ali voziček, namenjen za veterinarski
pregled trebušnih organov in za odstranitev le-teh iz klavnega prostora;
-    
obešala s kavlji za obešanje mesa in za
veterinarski pregled organov;
d)  v prostoru za klanje je med delom prepovedano prazniti želodce in
čreva ali skladiščiti kože, parklje in ščetine. Želodce in čreva se lahko čisti
v prostoru za klanje takrat, ko se ne opravlja klanja in v prostoru ni mesa. Po
takem delu je treba klavni prostor pred ponovno uporabo za klanje temeljito
oprati in razkužiti;
e)  po opravljenem klanju je dovoljeno klavni prostor uporabiti tudi za
razkosanje in predelavo mesa, če je prostor očiščen in razkužen;
f)   nosilec dejavnosti mora najmanj 48 ur pred zakolom prašičev, ovc in
koz obvestiti uradnega veterinarja območnega urada VURS, ki mora opraviti
pregled živali pred klanjem in mesa po zakolu. Nosilec živilske dejavnosti mora
za prašiče zagotoviti tudi pregled mesa na prisotnost ličink Trihinel;
g)  meso zaklanih živali in izdelke iz tega mesa je dovoljeno uporabiti
samo za pripravo hrane gostom na turistični kmetiji;
h)  nosilec dejavnosti mora voditi seznam o številu in vrsti zaklanih
živali.
(2) Pri
določitvi GVŽ se upoštevajo naslednji pretvorniki in vrste živali, ki jih je po
tem členu dovoljeno zaklati:


Vrste
  živali

Koeficient/žival


Prašiči, ovce, koze, velika gojena
  divjad

0,4
  GVŽ


Jagnjeta, kozlički in prašički –
  odojki do 20 kg žive teže

0,06
  GVŽ


23. člen
(zaščita živali pri zakolu)
Za izvajanje dejavnosti klanja živali po
tem pravilniku je treba zagotoviti omamljanje živali pred zakolom v skladu s
predpisom, ki ureja zaščito živali pri zakolu.
24. člen
(označevanje živil)
(1) Živila, proizvedena na mestu
izvora, razen živil, ki jih gostom nudi turistična kmetija, morajo biti,
odvisno od vrste živila, označena z naslednjimi podatki:
-       
ime proizvoda oziroma naziv vrste živali;
-       
podatki o proizvajalcu (ime in priimek ali
naziv nosilca ter naslov nosilca živilske dejavnosti);
-       
rok uporabe oziroma datum zakola;
-       
način shranjevanja, kjer je to potrebno;
-       
način priprave, kjer je to potrebno;
-       
morebitno vsebnost aditivov;
-       
rok uporabnosti pri hitro pokvarljivih živilih
z besedama »porabiti do«;
-       
»surovo mleko« oziroma »narejeno iz surovega
mleka« za surovo mleko oziroma mlečne izdelke iz surovega mleka.
(2) Označba mora biti na živilu ali
neposredno ob živilu, na katerega se nanaša, v slovenskem jeziku, na dobro
vidnem mestu, nedvoumna, čitljiva, neizbrisna in ne sme biti prekrita z drugim
besednim ali slikovnim materialom.
(3) Določbe prvega in drugega odstavka
tega člena veljajo tudi za označevanje primarnih živil namenjenih oddaji
končnim potrošnikom in drugim podjetjem prodaje na drobno, razen v primeru
manjših količin primarnih živil, ki se oddajo končnemu potrošniku neposredno na
mestu pridelave.
25. člen
(živalski stranski proizvodi in SRM)
(1) Z ŽSP in SRM, ki nastajajo pri
proizvodnji živil na mestu izvora, mora nosilec živilske dejavnosti ravnati v
skladu z Uredbo (ES) 1774/2002 Evropskega parlamenta in Sveta z dne
3. oktobra 2002 o določitvi zdravstvenih pravil za živalske stranske
proizvode, ki niso namenjeni prehrani ljudi (UL L št. 273 z dne
10. oktobra 2002, str. 1, z vsemi spremembami) in Uredbo 999/2001/ES.
(2) Nosilec živilske dejavnosti mora
hraniti potrdila o oddanih ŽSP najmanj dve leti in jih na zahtevo uradnega
veterinarja predložiti v pregled. Na potrdilu mora biti razvidno osebno ime,
količina in datum oddaje ŽSP.

Priloga
1: Vloga za vpis v register obratov za proizvodnjo živil živalskega izvora
Priloga
2: Vloga za odobritev obrata za proizvodnjo živil živalskega izvora

Pravilnik o obratih na področju živil
živalskega izvora (Uradni list RS, št. 51/06)
vsebuje naslednje prehodne in končne določbe:
»VI. PREHODNE IN KONČNE DOLOČBE
26. člen
(prehodne določbe)
(1) Obrati, ki so bili odobreni za
proizvodnjo oziroma predelavo živil v skladu s predpisi, ki so urejali
odobritev obratov pred 1. januarjem 2006, zadržijo številko odobritve in
morebitno kodo označitve. Pregled teh obratov se opravi po uradni dolžnosti
najpozneje do 31. decembra 2006. O odobritvi oziroma pogojni odobritvi
obrata odloči direktor OU VURS v skladu s tretjim, četrtim in petim odstavkom
7. člena tega pravilnika.
(2) Nosilci živilske dejavnosti,
vpisani pred uveljavitvijo tega pravilnika v registre ali evidence VURS ali
Ministrstva za kmetijstvo, gozdarstvo in prehrano kot nosilci dopolnilnih
dejavnosti na kmetiji na področju živil živalskega izvora, pridelovalci surovega
mleka, nosilci dejavnosti zbiranja uplenjene divjadi, rejci kokoši nesnic, ki
imajo v reji več kot 350 kokoši nesnic, čebelarji, gojitelji in nabiralci
školjk, se štejejo za registrirane po tem pravilniku.
(3) Vloge za registracijo po tem
pravilniku ni treba vložiti nosilcem živilske dejavnosti, za katere ob
uveljavitvi tega pravilnika teče postopek za vpis v registre in evidence iz
prejšnjega odstavka.
(4) Obstoječi nosilci živilske
dejavnosti, ki ob uveljavitvi tega pravilnika niso vpisani v registre in
evidence iz drugega odstavka tega člena, niti ne teče postopek vpisa, morajo pa
biti v skladu s tem pravilnikom registrirani ali odobreni, morajo vložiti vlogo
za registracijo ali odobritev obrata najkasneje do 30. junija 2006.
27. člen
(prenehanje
uporabe)
Z dnem uveljavitve tega pravilnika se
preneha uporabljati Pravilnik o pogojih za proizvodnjo in predelavo živil
živalskega izvora na kmetiji za neposredno prodajo končnemu potrošniku (Uradni
list RS, št. 117/04, 126/04 – popr. in 93/05-ZVMS), razen 13. člena.
28. člen
(uveljavitev)
Ta pravilnik začne veljati osmi dan po objavi
v Uradnem listu Republike Slovenije.«.

Pravilnik o spremembah in dopolnitvah
Pravilnika o obratih na področju živil živalskega izvora (Uradni list RS, št. 66/07) vsebuje naslednje končne določbe:
»14. člen
Z dnem uveljavitve tega pravilnika preneha
veljati Pravilnik o pogojih za proizvodnjo in predelavo živil živalskega izvora
na kmetiji za neposredno prodajo končnemu potrošniku (Uradni list RS, št.
117/04, 126/04 – popr., 93/05-ZVMS in 51/06). 
15. člen
Priloga 1 in Priloga 2 se nadomestita z
novima Prilogama 1 in 2, ki sta sestavni del tega pravilnika.
16. člen
Ta pravilnik začne veljati naslednji dan po
objavi v Uradnem listu Republike Slovenije.«.