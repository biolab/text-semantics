I. SPLOŠNA DOLOČBA
1. člen
Ta pravilnik določa vrste službenih oblek v carinski službi, delovna
mesta, na katerih morajo pooblaščene uradne osebe in drugi delavci ter delavke
carinske službe (v nadaljnjem besedilu: delavci) nositi službeno obleko, kroj,
trajanje in način uporabe službene obleke in vodenje evidence o dodeljevanju službene
obleke.
II. VRSTE SLUŽBENIH OBLEK
2. člen
(1) Službena obleka je carinska uniforma ali delovna obleka s
pripadajočimi oznakami carinske službe.
(2) Carinska uniforma je službena uniforma in delovna uniforma.
(3) Delovna obleka je delovna uniforma z različnimi
dopolnilnimi deli oblek.
III. DELOVNA MESTA, NA KATERIH DELAVCI NOSIJO SLUŽBENO OBLEKO
3. člen
(1) Službeno obleko nosijo delavci, zaposleni na delovnih mestih
pooblaščenih uradnih oseb, razen delavcev, zaposlenih:
-       
na delovnih mestih pomočnikov za splošne zadeve v carinskih uradih in
-       
na delovnih mestih v Generalnem carinskem uradu.
(2) Ne glede na določbo prejšnjega odstavka pripada službena
obleka na Generalnem carinskem uradu generalnemu direktorju in namestniku
generalnega direktorja ter delavcem, zaposlenim v Sektorju za nadzor in
preiskave, ki opravljajo delo v nazivu višji carinski inšpektor – preiskovalec in carinski inšpektor – preiskovalec.
(3) Drugi delavci lahko izjemoma nosijo službeno obleko in
oznake v primerih, ko zastopajo oziroma predstavljajo carinsko službo.
4. člen
(1) Službeno uniformo nosijo generalni direktor, namestnik generalnega
direktorja, direktorji carinskih uradov, strokovni pomočniki direktorjev
carinskih uradov, vrhunski športniki in drugi delavci, za katere generalni
direktor določi, da nosijo službeno uniformo. Ostali delavci nosijo delovno
uniformo.
(2) Delavci, ki jim pripada delovna uniforma, nosijo
dopolnilne dele med opravljanjem del, pri katerih je njihova uporaba predpisana
oziroma potrebna zaradi varnostnih ali drugih razlogov.
(3) Z dovoljenjem generalnega direktorja ali direktorja carinskega
urada lahko dopolnilne dele službene obleke uporabljajo tudi ostali delavci
carinske službe, če je to potrebno zaradi varnostnih ali drugih razlogov.
5. člen
Delavcem carinske službe pripada v času opravljanja delovnih nalog
na delovnih mestih iz 19. člena Zakona o carinski službi (Uradni list RS, št.
103/04 – uradno prečiščeno besedilo, 113/05
– ZJU‑B
in 40/09) tudi pas za nošenje orožja.
IV. KROJ, TRAJANJE IN NAČIN UPORABE SLUŽBENE OBLEKE
6. člen
Kroji in opisi posameznih delov službene obleke so določeni v
Prilogi 1, ki je sestavni del tega pravilnika.
7. člen
Delavcem je dovoljeno nositi samo službeno obleko, predpisano
s tem pravilnikom.
8. člen
(1) Službena obleka se nosi v skladu z njenim namenom, v
kompletu ter z vsemi pripadajočimi oznakami carinske službe.
(2) Delavci morajo biti vedno oblečeni tako, da so oznake carinske
službe na službeni obleki vidne.
9. člen
(1) Zunaj delovnega časa smejo delavci nositi službeno obleko
samo na poti na delo oziroma z dela.
(2) Ne glede na določbo prejšnjega odstavka lahko delavci nosijo
carinsko uniformo na slavnostnih dogodkih, ki so povezani z delom ali promocijo
carinske službe. V teh primerih morajo nad napisom CARINA nositi tudi državna
oziroma carinska priznanja in odlikovanja.
(3) Vrsto in način nošenja odlikovanj in priznanj carinske službe
podrobneje ureja pravilnik, ki ureja priznanja in nagrade v carinski službi.
10. člen
Službene obleke ni dovoljeno odtujiti in je spreminjati v nasprotju
s predpisi.
11. člen
Generalni direktor lahko dovoli uporabo službene obleke in
oznak carinske službe za film, televizijo, gledališke predstave, druge javne
nastope in dogodke ter v drugih primerih, ko posamezniki zaprosijo za uporabo
službene obleke in oznak.
12. člen
Za dodeljevanje novih delov službene obleke veljajo normativi
prve dodelitve, normativi porabe ter minimalni roki trajanja, določeni v
Prilogi 2, ki je sestavni del tega pravilnika.
13. člen
(1) V Prilogi 2 normativ porabe »po potrebi« pomeni, da pridobi
delavec pravico do novega dela službene obleke takrat, ko je ta neuporaben ali
neprimernega videza, vendar praviloma ne prej kot v minimalnem roku trajanja,
ki je določen za zamenjavo tega dela obleke. Količina posameznih delov službene
obleke pri normativu porabe »po potrebi« ne sme presegati polovice kosov, ki
delavcu pripadajo ob prvi dodelitvi, pri čemer se decimalna števila zaokrožijo
navzgor.
(2) Minimalni rok trajanja pomeni čas od prejema dela službene
obleke, po preteku katerega pridobi delavec pravico do novega kosa službene
obleke.
14. člen
Službeno obleko dobi delavec v uporabo brezplačno, dokler ji
ne poteče rok uporabe.
15. člen
Skupine iz Preglednice 2 iz Priloge 2 tega pravilnika
zajemajo naslednje delavce:
1.     
skupina: delavci mobilnih oddelkov ter delavci, ki jih za opravljanje
posebnega nadzora določi direktor carinskega urada,
2.     
skupina: delavci mejnih izpostav,
3.     
skupina: ostali delavci, ki jim na podlagi tega pravilnika pripada
delovna uniforma in niso zajeti v 1. in 2. skupini.
16. člen
(1) Letno službeno uniformo sestavljajo: suknjič, hlače oziroma
krilo, srajca s kratkimi rokavi, nizki čevlji, položajna oznaka, imenska
oznaka, pas, kravata, kapa s ščitnikom, letne nogavice, hlačne nogavice in
dokolenke.
(2) Prehodno‑zimsko
službeno uniformo sestavljajo: bunda, pulover, kapa s ščitnikom, suknjič, hlače
oziroma krilo, srajca z dolgimi rokavi, nizki čevlji, položajna oznaka, imenska
oznaka, kravata, pas, prehodno‑zimske
nogavice in hlačne nogavice.
(3) Kape s ščitnikom iz prvega in drugega odstavka ne nosijo
delavke carinske službe.
17. člen
(1) Letno delovno uniformo delavcev iz 2. in 3. skupine 15. člena
tega pravilnika sestavljajo: vetrni jopič, hlače oziroma krilo, dežne nadhlače,
srajca s kratkimi rokavi, nizki čevlji, položajna oznaka, imenska oznaka,
kravata, letna kapa, pas, letne nogavice, hlačne nogavice in dokolenke. Pri
delavcih iz 2. skupine je sestavni del letne delovne uniforme tudi majica s
kratkimi rokavi.
(2) Prehodno‑zimsko
delovno uniformo delavcev iz 2. in 3. skupine 15. člena tega pravilnika
sestavljajo: bunda, zimska kapa, vetrni jopič, hlače oziroma krilo z vložkom,
dežne nadhlače, pulover, srajca z dolgimi rokavi, visoki čevlji, položajna oznaka,
imenska oznaka, kravata, pas, prehodno –
zimske nogavice, hlačne nogavice in rokavice.
18. člen
(1) Delavci iz 1. skupine 15. člena tega pravilnika nosijo v
letnem obdobju poleg dopolnilnih delov, z izjemo rokavic in pulija z zadrgo,
tudi vetrni jopič, letno kapo, dežne nadhlače, nizke čevlje, položajno oznako,
imensko oznako, pas in letne nogavice.
(2) Delavci iz 1. skupine 15. člena tega pravilnika nosijo v prehodno
– zimskem obdobju poleg dopolnilnih
delov z izjemo polo majice s kratkimi rokavi tudi bundo, zimsko kapo, vetrni
jopič, dežne nadhlače, pulover, visoke čevlje, položajno oznako, imensko
oznako, pas in prehodno‑zimske
nogavice.
19. člen
(1) Prehodno –
zimsko obdobje se začne 15. oktobra in konča 14. aprila naslednjega leta, letno
obdobje se začne 15. aprila in konča 14. oktobra istega leta.
(2) Glede na podnebne razmere na območju posameznega carinskega
urada lahko direktor carinskega urada posamezno obdobje podaljša ali pa skrajša.
To velja za celoten carinski urad, le izjemoma samo za posamezne organizacijske
enote v okviru carinskega urada.
20. člen
Kadar imajo delavci oblečeno samo srajco s kratkimi rokavi,
zraven ne nosijo kravate.
21. člen
Predpisanega pokrivala ni potrebno nositi v zaprtih
prostorih, vozilih ter v primeru opravljanja dela v delovnem kombinezonu.
22. člen
Vodja organizacijske enote oziroma vodja izmene je zadolžen za
nadzor nošenja primernih delov službene obleke, glede na vremenske in delovne
pogoje, v organizacijski enoti ali izmeni.
23. člen
(1) Če so delavci, ki jim pripada službena obleka, iz kakršnih
koli razlogov odsotni z dela nepretrgoma nad šest mesecev, se rok uporabe
posameznih delov službene obleke podaljša za toliko časa, kolikor so bili
odsotni.
(2) Delavcem, ki delajo polovični delovni čas, se rok uporabe
službene obleke podvoji.
24. člen
(1) Po poteku rokov trajanja in ob prenehanju delovnega razmerja
postane službena obleka last delavca, ki jo je dobil v uporabo.
(2) V primerih iz prvega odstavka tega člena morajo delavci s
službene obleke sneti vse službene oznake, Generalnemu carinskemu uradu oziroma
carinskemu uradu pa vrniti položajno in imensko oznako.
(3) Delavec, ki je v postopku izredne odpovedi pogodbe o
zaposlitvi in mu je prepovedano opravljanje dela mora začasno vrniti carinskemu
uradu oziroma Generalnemu carinskemu uradu položajno in imensko oznako.
25. člen
(1) Delavec mora plačati službeno obleko oziroma njen del, ki
ji rok uporabe še ni potekel, če je obleko ali njen del po lastni krivdi uničil,
znatno poškodoval ali odtujil.
(2) Vrednost službene obleke oziroma nadomestnega dela
obleke, ki jo mora plačati delavec v primeru iz prvega odstavka tega člena, je
enaka nabavni vrednosti službene obleke oziroma njenega dela, po kateri
Carinska uprava RS nabavi posamezne dele službene obleke na podlagi javnega naročila.
26. člen
O dodelitvi nove službene obleke ali njenega dela v primeru uničenja,
poškodovanja ali odtujitve brez krivde delavca in o upravičenosti dodelitve
nove službene obleke ali njenega dela pred potekom roka uporabe odloči
generalni direktor ali direktor carinskega urada.
27. člen
(1) Službena obleka se mora prilegati višini in telesni zgradbi
delavca, ki jo nosi.
(2) Delavec mora nositi službeno obleko čisto, urejeno, zlikano
in nepoškodovano.
(3) Delavec mora nositi predpisano pokrivalo na glavi vodoravno.
V. VODENJE EVIDENCE O DODELJEVANJU SLUŽBENE OBLEKE
28. člen
Carinski uradi in Generalni carinski urad za svoje delavce ugotavljajo
potrebe po številu kosov službene obleke in vodijo evidenco o dodeljevanju službene
obleke in o rokih uporabe posameznih kosov službene obleke.
VI. PREHODNE IN KONČNE DOLOČBE
29. člen
(1) Kompleti nove in stare službene obleke med seboj niso
kompatibilni, razen srajc, nogavic, pasu, rokavic, čevljev, kravat, puloverjev,
pulijev in polo majice. Delavci lahko do 31. decembra 2014 nosijo novo ali
staro službeno obleko. Po tem datumu nosijo le novo službeno obleko.
(2) Delavci morajo v primeru nošenja stare službene obleke nositi
novo položajno oznako ter imensko oznako.
(3) Imenska oznaka se na staro službeno obleko pripne na desno
stran zunanjega dela obleke v višini napisa CARINA.
30. člen
Z dnem uveljavitve tega pravilnika preneha veljati Pravilnik o
službeni obleki delavcev carinske službe (Uradni list RS, št. 107/00).
31. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-311/2010/20
Ljubljana, dne 22. julija 2010
EVA 2010-1611-0014
dr. Franc Križanič l.r.
Minister
za finance

Priloga
1: Kroji in opisi posameznih kosov službene obleke
Priloga
2: Količine prve dodelitve, normativi porabe ter minimalni roki trajanja
službene obleke