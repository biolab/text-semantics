I. SPLOŠNE DOLOČBE
1. člen
(1) Ta uredba določa postopek odpustitve in znižanja globe
storilcem prekrškov, ki so udeleženi v kartelih. 
(2) O odpustitvi in znižanju globe po tej uredbi odloča Javna
agencija Republike Slovenije za varstvo konkurence (v nadaljnjem besedilu:
agencija) kot prekrškovni organ v hitrem postopku o prekršku.
2. člen
(1) Izrazi, uporabljeni v tej uredbi, imajo naslednji pomen: 
-       
kršitev je kršitev 6. člena Zakona o preprečevanju omejevanja konkurence
(Uradni list RS, št. 36/08, 40/09, 26/11, 87/11, 57/12, 39/13 in 63/13 – ZS-K;
v nadaljnjem besedilu: zakon) in/ali 101. člena Pogodbe o delovanju Evropske
unije (UL C št. 326 z dne 26. oktobra 2012; v nadaljnjem besedilu: Pogodba o
delovanju Evropske unije); 
-       
preiskava je preiskava, ki jo pooblaščene osebe agencije izvedejo v
skladu z določbami zakona, ali preiskava, izvedena v skladu z zakonom, ki ureja
prekrške. 
(2) Drugi izrazi, uporabljeni v tej uredbi, imajo enak pomen,
kakor ga imajo v zakonu.
II. POSTOPEK S PRIJAVO
3. člen
(1) Storilec mora za odpustitev oziroma znižanje globe
izpolnjevati pogoje, določene v 76. členu zakona, in vložiti pri agenciji prijavo
na obrazcu iz priloge 1, ki je sestavni del te uredbe, v skladu z določbami te
uredbe. Prijava za odpustitev globe se lahko v primerih, ki jih določa ta
uredba, vloži pri agenciji tudi na obrazcih iz priloge 2, 3 ali 4, ki so
sestavni del te uredbe, v skladu z določbami te uredbe. 
(2) Prijava, ki jo vloži pravna oseba, samostojni podjetnik
posameznik ali samostojna podjetnica posameznica (v nadaljnjem besedilu:
samostojni podjetnik posameznik) oziroma posameznik ali posameznica, ki
samostojno opravlja dejavnost (v nadaljnjem besedilu: posameznik, ki samostojno
opravlja dejavnost), se nanaša tudi na njihove odgovorne osebe, razen če iz
prijave ne izhaja drugače. 
(3) Prijava, ki jo vloži odgovorna oseba, se ne nanaša tudi
na pravno osebo, samostojnega podjetnika posameznika ali posameznika, ki
samostojno opravlja dejavnost, razen če iz prijave ne izhaja drugače.
4. člen
(1) Storilec vloži prijavo tako, da: 
-       
jo pošlje v zaprti ovojnici in označeno z oznako »Ne odpiraj, poslovna
skrivnost, za program prizanesljivosti.« po pošti na naslov agencije, 
-       
jo vloži pisno, osebno na agenciji, 
-       
jo vloži ustno, osebno na agenciji na zapisnik, če ta uredba ne določa
drugače, 
-       
jo pošlje po telefaksu na posebno številko, ki je objavljena na spletni
strani agencije. 
(2) Če storilec vloži prijavo ustno, osebno na agenciji, mora
utemeljiti tako vložitev in predložiti agenciji vse dokaze. 
(3) Storilec lahko vloži prijavo tudi tako, da obvesti
pooblaščene osebe, ki opravljajo preiskavo, da želi vložiti prijavo v zvezi s
kršitvijo, ki je predmet preiskave, in v 15 dneh vloži prijavo na enega izmed
načinov iz prvega odstavka tega člena. 
(4) Sestavni deli prijave so seznam prilog in seznam dokazov,
ki so kot priloga 7, 8 oziroma 9 sestavni del te uredbe, ter dokazi, priloženi
k prijavi. 
(5) Storilec vloži pri agenciji prijavo in dve kopiji
prijave. Na eno kopijo prijave agencija potrdi prejem in jo vrne storilcu
oziroma osebi za stike pri hipotetični prijavi. Prijava je del spisa v prekrškovnem
postopku, kopija prijave pa del spisa v upravnem postopku.
5. člen
(1) Agencija prijavo in kopijo prijave označi z datumom, uro
in minuto prejema ter posreduje storilcu oziroma osebi za stike pri hipotetični
prijavi na njuno zahtevo potrdilo o prejemu iz priloge 6, ki je sestavni del te
uredbe. 
(2) Za dan vložitve prijave se šteje tudi dan, ko storilec
med opravljanjem preiskave obvesti pooblaščene osebe, ki opravljajo preiskavo,
da želi vložiti prijavo v zvezi s kršitvijo, ki je predmet preiskave, če v 15
dneh vloži pri agenciji prijavo na obrazcu iz priloge 1. Pooblaščena oseba
izroči storilcu na njegovo zahtevo potrdilo o obvestitvi iz priloge 5, ki je
sestavni del te uredbe. 
(3) Prijave, ki se nanašajo na isto kršitev, se obravnavajo
po vrstnem redu prejema prijav. Prijave za odpustitev globe in prijave za
znižanje globe se obravnavajo ločeno. Prijave za znižanje globe se obravnavajo
po tem, ko je odločeno o prijavah za odpustitev globe. 
(4) Če prijava izpolnjuje pogoje za odpustitev globe, se
prijave preostalih storilcev za znižanje globe upoštevajo v vrstnem redu
prejema prijav. Če se prijava za odpustitev globe, ki ne izpolnjuje pogojev za
odpustitev globe, ne nanaša tudi na znižanje globe, agencija o tem storilca
pisno obvesti in mu vrne prijavo. Če prijava za znižanje globe ne izpolnjuje
pogojev za znižanje globe, agencija o tem storilca pisno obvesti in mu vrne
prijavo.
6. člen
(1) Prijava se šteje za poslovno skrivnost. Agencija lahko
razkrije podatke in dokaze iz prijave zgolj podjetju, zoper katerega se vodi
postopek ugotavljanja kršitve, po izdaji povzetka relevantnih dejstev v
upravnem postopku in v skladu s sedmim odstavkom 18. člena zakona. 
(2) Prijava se posreduje organom držav članic, pristojnim za
varstvo konkurence, v skladu z 12. členom Uredbe Sveta (ES) št. 1/2003 z dne
16. decembra 2002 o izvajanju pravil konkurence iz členov 81 in 82 Pogodbe (UL
L št. 1 z dne 4. januarja 2003; v nadaljnjem besedilu: Uredba 1/2003/ES), 
-       
če storilec privoli v posredovanje informacij ali 
-       
če je storilec vložil prijavo za odpustitev ali znižanje globe za isto
kršitev tudi pri organu države članice, pristojnem za varstvo konkurence, ki je
zahteval podatke, ali če je organ države članice, pristojen za varstvo
konkurence, ki je zahteval podatke, dal pisno izjavo, kopijo katere agencija
posreduje storilcu, da se pridobljeni podatki ne bodo uporabili za izrek
sankcije storilcu, osebam, na katere se prijava nanaša, zaposlenim ali
prejšnjim zaposlenim pri storilcu ali pri osebah, na katere se prijava nanaša,
in 
-       
če je v državi članici, ki se ji posreduje prijava, zagotovljeno enako
varstvo dostopa do prijave kakor v Republiki Sloveniji. 
(3) Podatkov o prijavah za odpustitev ali znižanje globe ali
podatkov iz teh prijav, ki jih agencija pridobi od organov držav članic,
pristojnih za varstvo konkurence, v skladu z 11. členom Uredbe 1/2003/ES, agencija
ne more uporabiti za uvedbo postopka v zvezi s to kršitvijo.
7. člen
(1) Storilec mora od vložitve prijave sodelovati z agencijo
med celotnim upravnim in prekrškovnim postopkom, zlasti: 
-       
mora nemudoma zagotoviti agenciji vse pomembne informacije in dokaze v
zvezi z domnevnim kartelom, ki jih pridobi v posest ali so mu na razpolago; 
-       
mora dati agenciji vse informacije, ki bi lahko prispevale k
ugotavljanju dejstev; 
-       
mora zagotoviti sodelovanje sedanjih in, če je to mogoče, tudi prejšnjih
delavcev in članov organov vodenja ali nadzora z agencijo; 
-       
ne sme uničiti, poneverjati ali prikrivati informacij ali dokazov,
povezanih z domnevnim kartelom, in 
-       
ne sme razkriti dejstva vložitve ali vsebine prijave, dokler agencija ne
izda povzetka relevantnih dejstev v upravnem postopku, brez pisnega dovoljenja agencije.
(2) Storilec pred vložitvijo prijave ne sme: 
-       
uničiti, poneveriti ali skriti dokazov o domnevnem kartelu, na katerega
se prijava nanaša, 
-       
neposredno ali posredno razkriti dejstva, da namerava vložiti prijavo
pri agenciji, oziroma razkriti vsebine načrtovane prijave, razen organom drugih
držav članic, pristojnim za varstvo konkurence, in Evropski komisiji.
8. člen
(1) Če agencija ugotovi, da prijava za odpustitev globe
izpolnjuje pogoje iz prvega odstavka 76. člena zakona, storilca o tem pisno
obvesti in ga opozori na dolžnost sodelovanja v skladu s prejšnjim členom te
uredbe. 
(2) Če agencija ugotovi, da prijava za znižanje globe
izpolnjuje pogoje iz drugega odstavka 76. člena zakona, storilca pisno obvesti
o razponu znižanja globe, do katerega je lahko upravičen, in ga opozori na
dolžnost sodelovanja v skladu s prejšnjim členom te uredbe.
9. člen
(1) Agencija odpusti ali zniža globo storilcu, če ta ob izdaji
odločbe o prekršku izpolnjuje vse pogoje iz 76. člena zakona in te uredbe. 
(2) Agencija odloči o odpustitvi ali znižanju globe z odločbo
o prekršku. V odločbi o prekršku agencija navede višino globe, ki bi jo izrekla
storilcu prekrška, če ta ne bi bila odpuščena ali znižana, višino globe, ki jo
je izrekla, in odstotek znižanja globe.
III. ODPUSTITEV GLOBE
10. člen
Storilcu se globa lahko odpusti, če: 
-       
kot prvi predloži dokaze, ki po mnenju agencije omogočijo izvedbo preiskave
v upravnem ali prekrškovnem postopku v zvezi z domnevnim kartelom, ali 
-       
kot prvi predloži dokaze, ki po mnenju agencije omogočijo ugotovitev
kršitve v upravnem in prekrškovnem postopku, in 
-       
izpolni druge pogoje, določene v prvem odstavku 76. člena zakona in v
tej uredbi.
11. člen
(1) Storilec, ki vloži prijavo in kot prvi predloži dokaze,
ki po mnenju agencije omogočijo izvedbo preiskave v upravnem ali prekrškovnem
postopku v zvezi z domnevnim kartelom, mora v prijavi navesti tudi podatke, ki
se nanašajo na preiskavo. 
(2) Uspešnost ali dejanska izvedba preiskave ne vpliva na
možnost odpustitve globe storilcu. 
(3) Če agencija že razpolaga s podatki, potrebnimi za izvedbo
preiskave, ali če je agencija že izvedla preiskavo, storilec pa je vložil prijavo
za odpustitev globe po prvem odstavku tega člena, agencija storilca o tem pisno
obvesti in mu vrne prijavo. 
(4) Storilec, ki vloži prijavo po tem, ko je agencija že
izvedla preiskavo, in kot prvi predloži dokaze, ki po mnenju agencije omogočijo
ugotovitev kršitve v upravnem in prekrškovnem postopku, mora ob vložitvi
prijave predložiti agenciji dokaze, ki jih agencija v postopku še ni pridobila
in zadostujejo za ugotovitev kršitve. Prijava storilca se obravnava zgolj, če
nihče izmed storilcev ni izpolnil pogojev za odpustitev globe. 
(5) Agencija oceni, ali predloženi dokazi zadostujejo za
ugotovitev kršitve glede na dokaze in dejstva, s katerimi razpolaga v trenutku
odločanja o prijavi.
12. člen
(1) Če storilec ne razpolaga s podatki, ki omogočajo vložitev
popolne prijave za odpustitev globe, lahko vloži zahtevo za zaznambo vrstnega
reda na obrazcu iz priloge 4. Zahteve za zaznambo vrstnega reda ni mogoče
vložiti ustno, osebno na agenciji. 
(2) Za zaznambo vrstnega reda mora storilec utemeljiti
vložitev zahteve za zaznambo vrstnega reda. 
(3) Agencija lahko ugodi zahtevi za zaznambo vrstnega reda,
če oceni, da je utemeljena, in določi rok, v katerem mora storilec prijavo
dopolniti. Če agencija zahtevi za zaznambo vrstnega reda ne ugodi, o tem pisno
obvesti storilca in mu vrne zahtevo za zaznambo vrstnega reda. 
(4) Zaznamba vrstnega reda v vmesnem času storilcu varuje
vrstni red v vrsti prijav. 
(5) Storilec, ki mu je odobrena zaznamba vrstnega reda, ne
more dopolniti prijave s hipotetično prijavo. 
(6) Če storilec ne dopolni prijave v roku, ki ga določi agencija,
se zaznamba vrstnega reda izbriše iz vrstnega reda prijav, zahteva za zaznambo
vrstnega reda pa se vrne storilcu. 
(7) Če storilec dopolni prijavo v roku, ki ga določi agencija,
se prijava obravnava v vrstnem redu, v kakršnem je bil zaznamovan. Šteje se, da
je bila prijava vložena z dnem vložitve zahteve za zaznambo vrstnega reda.
13. člen
(1) Storilec lahko vloži hipotetično prijavo na obrazcu iz
priloge 2, v kateri se ne navede identiteta storilca in drugih udeležencev
kartela ali natančni opis kršitve, navedejo pa se podatki o osebi za stike.
Hipotetične prijave ni mogoče vložiti ustno, osebno na agenciji. 
(2) Sestavni del hipotetične prijave je seznam dokazov iz
priloge 9. 
(3) Agencija hipotetično prijavo nemudoma pregleda in osebo
za stike pisno obvesti, ali vsebina dokazov izpolnjuje pogoje za odpustitev
globe, določene v prvem odstavku 76. člena zakona. Če storilec pozneje vloži
prijavo, ki se nanaša na kršitev, ki je predmet hipotetične prijave, se šteje,
da je bila prijava vložena v trenutku vložitve hipotetične prijave.
14. člen
(1) Skrajšana prijava se nanaša na prijavo domnevnega
kartela, ki pomeni kršitev 101. člena Pogodbe o delovanju Evropske unije, za
odločanje o kateri je primerna Evropska komisija. Šteje se, da je Evropska
komisija primerna za odločanje o domnevni kršitvi, če ima domnevna kršitev
vpliv na konkurenco v več kakor treh državah članicah. 
(2) Storilec, ki je v postopku vložitve prijave oziroma je
vložil prijavo za odpustitev globe pri Evropski komisiji, lahko vloži skrajšano
prijavo pri agenciji na obrazcu iz priloge 3, če: 
-       
domnevna kršitev ima ali bi lahko imela znaten učinek na konkurenco na
ozemlju Republike Slovenije ali je izvršena na ali izhaja iz ozemlja Republike
Slovenije, 
-       
agencija lahko učinkovito odpravi ugotovljeno kršitev in 
-       
agencija lahko pridobi vse dokaze, tudi s sodelovanjem drugih organov,
ki so potrebni, da se ugotovi kršitev. 
(3) Po prejemu skrajšane prijave agencija potrdi storilcu
prejem prijave in da je prvi, ki je vložil prijavo za odpustitev globe v zvezi
s kršitvijo 101. člena Pogodbe o delovanju Evropske unije, ki je predmet
prijave, na obrazcu iz priloge 6. 
(4) Storilec mora agenciji na njegovo zahtevo nemudoma
posredovati še dodatne podatke. 
(5) Če agencija uvede postopek ugotavljanja kršitve na
podlagi skrajšane prijave, določi rok, v katerem mora storilec vložiti prijavo
na obrazcu iz priloge 1. Če storilec vloži prijavo, se šteje, da je bila
vložena v trenutku vložitve skrajšane prijave. 
(6) Skrajšano prijavo lahko agencija brez privolitve storilca
v skladu z drugo alinejo drugega odstavka 6. člena te uredbe posreduje organom
držav članic, pristojnim za varstvo konkurence.
IV. ZNIŽANJE GLOBE
15. člen
Storilcu, ki ne izpolni pogojev za odpustitev globe oziroma
vloži prijavo agenciji po tem, ko je drugi storilec že izpolnil pogoje za
odpustitev globe, se globa lahko zniža, če izpolnjuje pogoje iz drugega
odstavka 76. člena zakona in te uredbe.
16. člen
Znatno dodano vrednost predstavljajo dokazi o obstoju
kršitve, ki jih predloži storilec, v obsegu, v katerem po svoji naravi in/ali
stopnji podrobnosti povečajo možnost, da agencija ugotovi kršitev glede na
dokaze, ki jih že ima. Šteje se, da imajo večjo vrednost: 
-       
pisni dokazi, ki izhajajo iz obdobja izvršitve dejanja, ki pomeni
kršitev, od dokazov, ki izhajajo iz obdobja po izvršitvi dejanja, ki pomeni
kršitev, in se nanašajo na to dejanje; 
-       
obremenilni dokazi, ki se neposredno nanašajo na kršitev, od dokazov, ki
so zgolj posredno povezani s kršitvijo; 
-       
dokazi, ki jih ni treba dopolniti, da bi se lahko uporabili zoper druge
storilce, udeležene pri kršitvi.
17. člen
(1) Pri določanju stopnje znižanja globe agencija upošteva
čas predložitve dokazov agenciji, vrstni red prijav in prispevek predloženih
dokazov k ugotovitvi kršitve. 
(2) Če storilec, ki vloži prijavo za znižanje globe, kot prvi
predloži samostojne dokaze, na podlagi katerih lahko agencija ugotovi dodatna
dejstva, ki povečajo težo ali trajanje kršitve, agencija ne upošteva teh dejstev
pri odmeri globe, ki bo izrečena storilcu, ki je predložil te dokaze.

Priloga
1: Obrazec prijave za odpustitev in/ali znižanje globe
Priloga
2: Obrazec hipotetične prijave
Priloga
3: Obrazec skrajšane prijave
Priloga
4: Obrazec zahteve za zaznambo vrstnega reda
Priloga
5: Obrazec potrdila o obvestitvi
Priloga
6: Obrazec potrdila o prejemu
Priloga
7: Obrazec seznama prilog
Priloga
8: Obrazec seznama dokazov
Priloga
9: Obrazec seznama dokazov, ki je priloga hipotetične prijave

Uredba o postopku odpustitve in znižanja globe
storilcem, ki so udeleženi v kartelih (Uradni list RS, št. 112/09) vsebuje naslednjo končno določbo:
»V. KONČNA DOLOČBA
18. člen
Ta uredba začne veljati 1. januarja 2010.«.

Uredba o spremembah Uredbe o postopku
odpustitve in znižanja globe storilcem, ki so udeleženi v kartelih (Uradni list
RS, št. 2/14) vsebuje naslednjo končno določbo:
»6. člen
Ta uredba začne veljati naslednji dan po objavi v Uradnem
listu Republike Slovenije.«.