I. SPLOŠNE DOLOČBE
1. člen
Ta pravilnik ureja način, merila in
postopek za delitev dovolilnic za mednarodni prevoz stvari v cestnem prometu in
CEMT dovolilnic.
2. člen
Izrazi, uporabljeni v tem pravilniku, imajo
naslednji pomen:
1.    
“Dovolilnica za mednarodni prevoz stvari” je
listina, ki jo Republika Slovenija na način, določen z mednarodno pogodbo,
pridobi od tuje države in omogoča domačemu prevozniku enkratni dostop na
ozemlje tuje države.
2.    
“Posebne vrste dovolilnic” so dovolilnice, ki
pod določenimi pogoji omogočajo domačemu prevozniku večkraten dostop na ozemlje
tuje države ali enkraten dostop za opravljanje določenih vrst prevoza (npr. za
gradbeni material, za dostop v luko ipd…).
3.    
“Ekološka točka” je dovolilnica, ki pod
določenimi pogoji omogoča domačemu prevozniku tranzit preko ozemlja Republike
Avstrije.
4.    
“CEMT dovolilnice” Republika Slovenija pridobi
od organizacije CEMT (konferenca evropskih ministrov za transport) na podlagi
resolucije CEMT št. 26 z dne 14. 6. 1973 ter drugih resolucij CEMT in omogočajo
domačemu prevozniku neomejeno število dostopov na ozemlje držav članic CEMT, za
katere posamezna dovolilnica velja. Dovolilnica je lahko veljavna celotno
koledarsko leto (letna dovolilnica zelene barve) ali pa samo 30 koledarskih dni
(mesečna dovolilnica rumene barve).
5.    
“CEMT” je Evropska konferenca ministrov za
promet, nevladna organizacija, ustanovljena leta 1953. V sistemu kvote
dovolilnic CEMT za mednarodni prevoz stvari sodelujejo države članice, katerih
seznam je vsako leto naveden na CEMT dovolilnici.
6.    
“Večstranska uporaba” je možnost uporabe CEMT
dovolilnice za vožnje med državami članicami in za tranzit preko njihovih
ozemelj. Določene dovolilnice ne veljajo na ozemlju Avstrije, Italije in
Grčije.
7.    
“Delilec” je organizacija, ki ima javno
pooblastilo, da opravlja delitev in razdelitev dovolilnic med slovenske
avtoprevoznike.
8.    
“Delitev dovolilnic” pomeni izračun števila
dovolilnic, ki na podlagi kriterijev in meril za delitev pripadajo posameznemu
domačemu prevozniku, in določitev letnega plana.
9.    
“Razdelitev dovolilnic” pomeni dejansko fizično
razdelitev dodeljenih dovolilnic med slovenske avtoprevoznike, ki se opravi na
način, ki ga določi delilec.
10. 
“Nerazdeljene dovolilnice” so tiste
dovolilnice, ki se v posameznem delilnem obdobju ne razdelijo prevoznikom
zaradi zmanjšanja števila dodeljenih dovolilnic bodisi zaradi neizpolnjevanja
meril in kriterijev ali pa drugega razloga, določenega z zakonom o prevozih v
cestnem prometu (Uradni list RS, št. 72/94, 18/95, 54/96, 48/98 in 65/99, v
nadaljevanju ZPCP) in tem pravilnikom.
11. 
“Izkoriščenost dovolilnice v obe smeri” pomeni,
da prevoznik z eno dovolilnico opravi prevoz z natovorjenim (polnim) vozilom v
obe smeri.
12. 
Drugi izrazi, uporabljeni v tem pravilniku,
imajo enak pomen, kot ga imajo v ZPCP in mednarodnih pogodbah, ki zavezujejo
Republiko Slovenijo.
3. člen
Delitev dovolilnic, ekoloških točk in CEMT
dovolilnic (v nadaljnjem besedilu: dovolilnice) opravljata Gospodarska zbornica
Slovenije (v nadaljnjem besedilu: GZS) in Obrtna zbornica Slovenije (v
nadaljnjem besedilu: OZS) vsaka za svoje člane, upoštevaje merila, pogoje in
postopke, določene z ZPCP in tem pravilnikom.
Ministrstvo za promet in zveze (v
nadaljnjem besedilu: ministrstvo) dovolilnice, ki jih pridobi od tujih držav,
prenese praviloma enkrat letno zbornicama. Če je izmenjava dovolilnic med RS in
tujo državo določena na kakšen drug način, se prenos opravi večkrat letno.
Število dovolilnic, ki se prenese posamezni
zbornici, se ugotovi na podlagi števila dovolilnic, ki so jih v preteklem letu
glede na plane in pravilno uporabo pridobili člani zbornic. Na podlagi tega
števila in števila vseh dovolilnic, pridobljenih od tujih držav, se izračuna
odstotek dovolilnic, ki pripada posamezni zbornici. Izračun se opravlja za
vsako vrsto dovolilnice oziroma vsako državo posebej.
II. EVIDENCE
4. člen
Ministrstvo vodi evidenco prevoznikov in
motornih vozil, prijavljenih za prevoz stvari v mednarodnem cestnem prometu, ki
imajo licenco za opravljanje mednarodnih prevozov stvari in so za dovolilnice
zaprosili. Sestavni del te evidence je tudi seznam prevoznikov, ki so
upravičeni do pridobitve dovolilnic.
Evidenca iz prejšnjega odstavka se vodi kot
centralna informatizirana baza, ki jo skupno vodita in vzdržujeta ministrstvo
ter delilec. Zato imata tudi oba neposreden dostop do evidence.
5. člen
V evidenci mednarodnih prevoznikov in
seznamu mednarodnih prevoznikov, upravičenih do dodelitve dovolilnic,
ministrstvo in delilec vodita in vzdržujeta naslednje podatke:
-      
matična številka, davčna številka in sedež
prevoznika,
-      
firma družbe ali samostojnega podjetnika
posameznika, ime in priimek odgovorne osebe za prevoze,
-      
številka in veljavnost izdane licence, vrsta
prevozov, za katere je izdana licenca, znamka, tip in registracijska številka
ter drugi podatki o vozilih, za katere so bile izdane kopije licenc in je
potrebna dovolilnica,
-      
ime in priimek, EMŠO ter izobrazba zaposlenih
voznikov,
-      
obsodbe za kazniva dejanja zoper premoženje,
gospodarstvo ali varnost javnega prometa in izrečene kazni za storjene prekrške
opravljanja prevozov oseb ali stvari v notranjem in mednarodnem cestnem prometu
brez ustrezne licence,
-      
podatki o poravnanih davčnih obveznostih,
-      
izrečeni ukrepi zoper prevoznike na podlagi
ZPCP oziroma mednarodnih pogodb.
Seznam prevoznikov, upravičenih do
dodelitve dovolilnic, sestavljajo prevozniki, ki so pri delilcu vložili vlogo
za dodelitev dovolilnic. Prevoznikov, ki te vloge ne oddajo, se na ta seznam ne
uvrsti in se jih pri delitvi dovolilnic ne upošteva.
V seznamu prevoznikov, upravičenih do
dodelitve dovolilnic, se vodijo tudi podatki o vrsti in številu dodeljenih
dovolilnic posameznemu prevozniku. Ti podatki so javni in se objavijo na domači
spletni strani delilca. Objavljeni podatki vsebujejo matično številko
prevoznika, firmo ter število in vrsto dodeljenih ter porabljenih dovolilnic.
Do vzpostavitve neposredne računalniške povezave delilec po vsaki opravljeni
obdobni razdelitvi dovolilnic ministrstvu na drugem elektronskem mediju dostavi
podatke o razdeljenih dovolilnicah.
6. člen
Podatki iz prejšnjega člena se vodijo ves
čas, ko je prevoznik vpisan v evidenco prevoznikov. V obliki arhiva pa se
podatki hranijo še 5 let od dne, ko je prevoznik izbrisan iz evidence cestnih
prevoznikov. Ti podatki se lahko posredujejo tudi drugim državnim organom in
izdajateljem licenc, če to zahtevajo in je njihova zahteva povezana izključno s
prevozniško dejavnostjo, s katero se ukvarjajo subjekti, katerih podatki se vodijo
v evidencah iz tega člena.
Prevoznika se izbriše iz evidence
prevoznikov:
-      
če prevozniku preneha veljavnost licence za
opravljanje prevozov v cestnem prometu – z dnem prenehanja veljavnosti licence;
-      
če je prevoznik izbrisan iz sodnega registra
oziroma vpisnika samostojnih podjetnikov – z dnem izbrisa.
Izbris iz evidence opravi delilec po
predhodni odobritvi ministrstva, vendar najkasneje po preteku štirinajstih dni
po prenehanju veljavnosti licence.
7. člen
Vlogo za vpis v evidenco mednarodnih
prevoznikov se vloži na ministrstvu na obrazcu, ki je Priloga 1 tega
pravilnika. Ministrstvo v roku 15 dni prevoznika, ki izpolnjuje pogoje za vpis,
vpiše v evidenco mednarodnih prevoznikov in o tem obvesti zanj pristojnega
delilca.
III. MERILA IN KRITERIJI ZA DELITEV
8. člen
Dovolilnice lahko pridobi domača pravna ali
fizična oseba, ki izpolnjuje naslednje pogoje:
-      
da ima licenco za opravljanje mednarodnega
prevoza stvari,
-      
da je vpisana v evidenco mednarodnih
prevoznikov, ki jo v okviru evidence prevoznikov vodi ministrstvo, pristojno za
promet,
-      
da je pri delilcu pravočasno vložila vlogo za
dodelitev dovolilnic.
9. člen
Delilec pri delitvi dovolilnic upošteva
naslednje kriterije in merila:
-      
število in kvaliteto motornih vozil,
prijavljenih za opravljanje prevozov v cestnem prometu ob koncu obdobja
oktober-oktober zadnjega delilnega leta,
-      
odstotek pravilno uporabljenih in vrnjenih
dovolilnic za posamezne prevoze v obdobju oktober-oktober,
-      
uporabo oprtnega vlaka v obdobju iz prejšnje
alinee in
-      
kršitve določil tega pravilnika in ZPCP.
Prevozniku, ki prvič zaprosi za dodelitev
dovolilnic (novi prevoznik) se pri dodelitvi dovolilnic upošteva število in
kvaliteta vozil. Pri tem imajo prednost prevozniki z okolju prijaznejšimi
vozili (EURO 1 in EURO 2), kar se ugotavlja na podlagi predpisov in standardov,
ki urejajo to področje.
10. člen
Če prevoznik zmanjša vozni park oziroma
število vozil, s katerimi opravlja prevoze stvari v mednarodnem cestnem
prometu, mu delilec zmanjša naslednji letni plan dodelitve dovolilnic za takšen
odstotek, za kakršnega je zmanjšal vozni park, razen, če je z zmanjšanim voznim
parkom pravilno uporabil vse dodeljene dovolilnice in ni prenesel več kot 10%
dovolilnic na druge prevoznike.
Če prevoznik poveča vozni park, se mu
naslednji letni plan ne poveča.
11. člen
Prevoznik mora pravilno uporabiti vse
dodeljene dovolilnice. Kolikor ne uporabi vseh dodeljenih dovolilnic, mu
delilec zmanjša število dodeljenih dovolilnic za naslednje delilno obdobje, in
sicer za isto število dovolilnic, kot jih prevoznik ni uporabil ali jih ni
uporabil na predpisan način.
Prevozniku delilec v tekočem delilnem
obdobju dodeli vse dovolilnice, določene z letnim planom za to obdobje, če je
vrnil pravilno uporabljenih:
-      
60% dovolilnic iz preteklega obdobja in
-      
100% dovolilnic iz vseh predpreteklih obdobij.
Prevoznik, ki za preteklo obdobje vrne
najmanj 40% in za predpretekla vse prejete dovolilnice, lahko pridobi
dovolilnice v tekočem obdobju, vendar se mu število dodeljenih dovolilnic
zmanjša sorazmerno z vrnjenimi. Navedeno ne velja za elektronske ekološke
točke.
Prevoznik, ki za preteklo delilno obdobje
ni vrnil vsaj 40% pravilno uporabljenih dovolilnic, v tekočem obdobju ne more
pridobiti nobene dovolilnice. Dovolilnice, ki bi jih v skladu z letnim planom
moral dobiti za to obdobje, se uvrstijo med nerazdeljene dovolilnice.
Ob izvajanju izračuna redne dodelitve
ekoloških točk ima lahko prevoznik na računu maksimalno 17% ekoloških točk, ki
jih je pridobil z zadnjo delitvijo. Število točk nad 17% (višek) se prevozniku
odbije od tekoče delitve.
Prevoznikom, ki imajo v času izvajanja
redne delitve na računu več kot 60% ekoloških točk, pridobljenih na zadnji
delitvi, se dodelitev ne opravi, višek ekoloških točk nad 60% se nakaže na
nacionalni račun. S tako pridobljenimi ekološkimi točkami se v delilnem obdobju
poveča maksimalna kvota ekoloških točk, ki je na razpolago za delilno obdobje.
V primeru, da ima prevoznik sezonski značaj
prevozov, lahko sezonska nihanja pokrije z uporabo nagradnih ekoloških točk, ki
jih je pridobil za uporabo oprtnega vlaka v preteklih obdobjih.
12. člen
Ekološke točke za tranzit preko Republike
Avstrije se lahko dodelijo samo prevoznikom za vozila, ki za en prehod preko
Avstrije ne potrebujejo več kot 9 ekoloških točk (okolju bolj prijazna vozila).
Število elektronskih točk, ki jih bo Republika Slovenija dobila od Evropske
zveze v naslednjih letih, je razvidno iz tabele št. I.
Tabela I


Leto

Letna kvota


1999

377.209


2000

361.946


2001

352.498


2002

325.606


2003

290.720


Ekološke točke se prevoznikom dodelijo v elektronski
obliki (polnjenje elektronskega števca), nagradne ekološke točke pa se dodelijo
v papirni obliki, do limita 22.6% od skupnega števila elektronskih točk za
posamezno leto.
Prevoznik, ki opravi en tranzit preko
Republike Avstrije z oprtnim vlakom, pridobi nagradne točke iz tabele II, ki se
prevozniku dodelijo glede na podatke iz predpreteklega meseca.
Prevozniki lahko letno opravijo 23.000
voženj z oprtnim vlakom, za katere pridobijo nagradne ekološke točke. V
primeru, da je letno opravljeno več voženj z oprtnim vlakom, pridobijo
prevozniki nagradne bilateralne dovolilnice za Republiko Avstrijo v razmerju:
za opravljene štiri vožnje z oprtnim vlakom pridobi prevoznik eno nagradno
bilateralno dovolilnico. V primeru, da je preseženo število 23.000 voženj z
oprtnim vlakom, se posameznemu prevozniku dodeli sorazmerni delež nagradnih
ekoloških točk in bilateralnih dovolilnic.
Tabela II


Leto

Razpoložljivo število nagradnih ekoloških točk

Število nagradnih ekoloških točk, ki jih prevoznik pridobi
  za eno vožnjo z oprtnim vlakom


1999

85.282

3.70


2000

81.831

3.55


2001

79.695

3.46


2002

73.615

3.19


2003

65.728

2.85


Prevozniki morajo s prevozi z oprtnim
vlakom pridobiti toliko nagradnih ekoloških točk, da njihovo število v
predpreteklem delilnem obdobju znaša najmanj 20% plana dodelitve ekoloških
točk. Prevozniku, ki tega pogoja ne izpolni, se v tekočem delilnem obdobju
zmanjša število dodeljenih ekoloških točk za ustrezen odstotek glede na
tabelo št. III:
Tabela III


Odstotek pridobljenih ekoloških nagradnih točk v
  predpreteklem delilnem obdobju glede na plan ekoloških točk

Odbitek ekoloških točk od plana v %


20 ali več

0


19

1


18

2


17

3


16

4


15

5


14

6


13

7


12

8


11

9


10

10


9

11


8

12


7

13


6

14


5

15


4

16


3

17


2

18


1

19


0

20


IV. REZERVNA KVOTA DOVOLILNIC
13. člen
Delilec od skupnega števila pridobljenih
dovolilnic, razen CEMT in letnih dovolilnic, izloči rezervo za omogočanje
nujnih in strateško pomembnih prevozov. Rezerva znaša 1% celotne kvote vseh
pridobljenih dovolilnic in je shranjena pri delilcu.
14. člen
Ministrstvo rezervo uporabi za nujne
intervencije za nepredvidene prevoze in preprečevanje večjih motenj v
gospodarstvu.
15. člen
Prevoznik, ki želi pridobiti dovolilnico iz
rezervne kvote, vloži vlogo za dodelitev pri delilcu, ki jo skupaj s svojim
mnenjem posreduje ministrstvu. Kadar ministrstvo dodelitev odobri, o tem
obvesti prevoznika in delilca, ki dodelitev izvede.
16. člen
Ministrstvo lahko po izteku polovice
delilnega leta odredi sprostitev 50% nerazdeljenih dovolilnic za razdelitev
prevoznikom, ostanek dovolilnic v rezervi pa mora sprostiti do konca delilnega
leta.
V. NERAZDELJENE DOVOLILNICE
17. člen
Nerazdeljene dovolilnice delilec dodeli in
razdeli prevoznikom, ki izpolnjujejo naslednje pogoje:
-      
imajo vrnjenih najmanj 90% dovolilnic iz
tekočega obdobja in 100% iz vseh preteklih obdobij,
-      
imajo nad 70% dovolilnic izkoriščenih s polnimi
vozili v obeh smereh, upoštevajoč izjeme iz 18. člena, in
-      
imajo 100% pokrite prenose, kar pomeni, da so
vse dovolilnice, ki so jih prenesli na druge prevoznike (posodili), tudi dobili
vrnjene.
Prednost imajo prevozniki, ki:
-      
imajo višji odstotek izkoriščenosti dovolilnic
v obe smeri,
-      
so že prejeli avans za naslednja obdobja,
-      
pridobivajo dovolilnice s prenosi od drugih
prevoznikov.
VI. KRITIČNE DOVOLILNICE
18. člen
Ministrstvo sestavi in najmanj enkrat letno
v Uradnem listu RS objavi seznam tistih vrst dovolilnic, ki ne zadoščajo
potrebam slovenskih prevoznikov (kritične dovolilnice). Ob uveljavitvi tega
pravilnika je seznam kritičnih dovolilnic v Prilogi II tega pravilnika.
Kritične dovolilnice prevoznik ne sme
uporabiti za prevoze:
-      
s samostojnimi tovornimi vozili in skupino
vozil do 12 ton nosilnosti. To ne velja za vozila s hladilno komoro-hladilnike,
vozila za prevoz osebnih vozil in vozila za prevoz nevarnih snovi,
-      
z vozili z avtomatskim razkladanjem
(prekucniki), razen tistih, ki imajo za priklopno vozilo potrdilo TIR.
Izkoriščenost dovolilnic v obe smeri mora
za kritične dovolilnice znašati najmanj 70% dodeljenih dovolilnic v delilnem
obdobju. Prevozniku, ki ne dosega tega odstotka, delilec zmanjša dodelitev
dovolilnic za toliko odstotkov, za kolikor odstotkov prevoznik ni dosegel
zahtevanega razmerja. Če prevoznik tega razmerja ne doseže v treh delilnih
obdobjih, mu delilec sorazmerno zmanjša letni plan dodelitve. Določba tega
odstavka ne velja za vozila s cisternami.
Vozila za prevoz vozil, zabojnikov,
hlodovine in vozila s hladilnimi komorami morajo imeti izkoriščenost dovolilnic
v obe smeri najmanj 50%.
Prevozniku, ki je na novo vpisan v evidenco
mednarodnih prevoznikov, se eno leto po vpisu v evidenco v planu ne more
določiti kritičnih dovolilnic in CEMT dovolilnic. Ravno tako niso dovoljeni
prenosi dodeljenih kritičnih dovolilnic na nove prevoznike.
V drugem delilnem letu po vpisu v evidenco
se prevozniku v planu lahko določijo tudi kritične dovolilnice, ob upoštevanju
meril in kriterijev iz tega pravilnika, če delilec razpolaga z dovolilnicami,
pridobljenimi z zmanjšanjem planov prevoznikov, ki so nepravilno ali v
zmanjšani meri uporabljali dovolilnice. To delilec ugotavlja na podlagi števila
nerazdeljenih dovolilnic, ki so bile naknadno dodeljene v posameznih obdobjih.
Na podlagi tega števila delilec lahko izračuna, če je posamezno vrsto
dovolilnice mogoče dodeliti tudi novim prevoznikom, ki teh dovolilnic še niso
prejemali.
VII. UPORABA DOVOLILNICE
19. člen
Prevozniki vračajo uporabljene in
neuporabljene dovolilnice delilcu. Pri vračilu dovolilnic mora prevoznik
predložiti tudi seznam uporabljenih in neuporabljenih dovolilnic. Delilec mu na
primeren način izda potrdilo o vrnjenih dovolilnicah.
Da je bila dovolilnica ukradena, prevoznik
dokazuje s policijskim zapisnikom. Za izgubljene in uničene dovolilnice mora
prevoznik delilcu podati pismeno izjavo.
Ukradene, izgubljene in uničene
dovolilnice, delilec upošteva kot vrnjene, če je prevoznik ravnal v skladu s
prejšnjim odstavkom.
20. člen
Prevoznik je dolžan vrniti uporabljene
dovolilnice najmanj deset dni pred datumom prevzema novih dovolilnic. Seznam iz
prejšnjega člena mora za uporabljene dovolilnice vsebovati poleg številke
dovolilnice tudi številke prevoznic (CMR) in številke faktur za prevoz, za
katerega je dovolilnico uporabil.
Prevoznik lahko uporabi dovolilnico samo za
prevoz z vozili, za katere je potrebna dovolilnica in jih imata ministrstvo in
delilec v evidenci, ter jih je prevoznik prijavil.Če se dovolilnica uporabi za
prevoz z drugimi vozili, je uporabljena nepravilno.
Nadzor nad pravilno uporabo dovolilnic
izvajata delilec in ministrstvo, vsak zase in ločeno.
Delilec prevozniku izda nove kritične
dovolilnice le, če je prevoznik že dodeljene dovolilnice pravilno uporabil
tako, da se registrska številka vozila, vpisana na dovolilnici, ujema s kopijo
licence, izdane za to vozilo in tega prevoznika.
Prevoznik mora dovolilnice uporabljati v
skladu z določili ZPCP, tega pravilnika in drugih predpisov, ki se nanašajo na
delitev in uporabo dovolilnic, predvsem pa ne sme prevoza opraviti brez
dovolilnice ali s ponarejeno dovolilnico in dovolilnice preprodajati ali
prenašati na druge prevoznike. Prenos na drugega prevoznika je možen samo v
skladu z določili tega pravilnika.
Neuporabljene dovolilnice mora prevoznik
vrniti delilcu, in sicer najkasneje do prvega novembra tekočega delilnega leta.
Do tega datuma vrnjene neuporabljene dovolilnice ne vplivajo na spremembo
letnega plana prevoznika.
VIII. POSTOPEK DELITVE DOVOLILNIC
21. člen
Prevoznik, ki želi prvič pridobiti
dovolilnice ali ki želi povečanje plana dovolilnic, mora v času od
15. oktobra do 15. novembra tekočega leta vložiti pisno vlogo pri delilcu.
V vlogi mora prevoznik navesti in utemeljiti potrebe po številu in vrstah
dovolilnic.
Delilec prevoznika, ki izpolnjuje pogoje za
pridobitev dovolilnic, vpiše v seznam mednarodnih prevoznikov, ki so upravičeni
do pridobitve dovolilnic (v nadaljnjem besedilu: seznam).
Prevoznik jamči za pravilnost podatkov, ki
jih navede v vlogi za pridobitev dovolilnic, dolžan pa je delilcu nemudoma
sporočiti spremembo teh podatkov.
22. člen
Prevozniku, vpisanemu v seznam iz drugega
odstavka 5. člena tega pravilnika, mora delilec določiti letni plan dodelitve
dovolilnic najkasneje do 30. novembra tekočega leta. V planu so navedene
vse vrste in število dodeljenih dovolilnic za mednarodni prevoz stvari. Po
določitvi letnih planov delitve je delilec dolžan posameznega prevoznika pisno
obvestiti o dodeljenih dovolilnicah.
23. člen
Delilec letni plan delitev praviloma
razdeli na štiri delilna obdobja in vsakemu prevozniku določi število
dovolilnic, ki mu glede na tako razdelitev pripadajo v posameznem delilnem
obdobju.
Če prevoznik nepravilno uporablja ali
uporablja dovolilnice v nasprotju z določili tega pravilnika, mu delilec takoj
v naslednjem delilnem obdobju zmanjša število dodeljenih dovolilnic v
sorazmerju, določenim s tem pravilnikom glede na posamezne kršitve in kriterije.
Če se te kršitve oziroma nepravilna uporaba ponavljajo oziroma dogajajo v dveh
delilnih obdobjih, delilec prevozniku zmanjša letni plan dodelitve dovolilnic.
Tudi uskladitev letnega plana se izvede v sorazmerju z odstotkom, določenim s
tem pravilnikom, pri posameznem merilu, kriteriju oziroma kršitvi.
24. člen
Delilec prevozniku pošlje vabilo na delitev
za posamezno delilno obdobje, skupaj z odločbo o dodelitvi vrst in številu
dovolilnic za posamezno delitev. Prevoznik lahko v roku osmih dni od prejema
odločbe vloži pritožbo pri delilcu, ki pritožbo obravnava. Pritožba ne zadrži
izvršitve.
Če delilec ugotovi, da je v postopku
delitve bila storjena napaka oziroma niso bile upoštevane določbe zakona in
tega pravilnika, svojo odločitev ustrezno spremeni. V primeru, da delilec
izpodbijane odločbe ne nadomesti z novo, pritožbo prevoznika pošlje v reševanje
ministrstvu, pristojnemu za promet.
Delilec mora ministrstvu, pristojnemu za
promet, skupaj s pritožbo odstopiti vso dokumentacijo, potrebno za odločanje o
stvari.
Delilec dovolilnic in ministrstvo,
pristojno za promet, vročata svoje odločbe ali druge spise prevoznikom na
sedežu, ki so ga navedli v postopku za pridobitev licence. Če prevoznik dvakrat
zapored ne prevzame pošte, delilec oziroma ministrstvo, pristojno za promet,
odločbo objavi za 15 dni na svoji oglasni deski. S tem se šteje, da je vročitev
opravljena.
25. člen
Delilec organizira razdelitev dovolilnic
(fizična razdelitev) na način, ki je za njega najprimernejši in
najučinkovitejši. Prevoznika z dopisom obvesti, kje in kdaj lahko prevzame
dodeljene dovolilnice. Razdelitev mora začeti v primernem roku pred začetkom
obdobja, za katerega bodo dovolilnice razdeljene.
Stroški, nastali v zvezi z izdajanjem
dovolilnic, bremenijo domačega prevoznika, ki vloži zahtevo za dodelitev
dovolilnic. Višina stroškov za eno dovolilnico znaša 500 SIT, za eno ekološko
točko 25 SIT, za eno časovno dovolilnico 35.000 in za eno CEMT dovolilnico
50.000 SIT. Stroške prevoznik plača delilcu na način, ki ga ta določi.
Prevozniku, ki ne poravna stroškov za pretekla delilna obdobja, delilec do
plačila zaustavi delitev dovolilnic.
IX. PRENOS DOVOLILNIC
26. člen
Prevoznik lahko dovolilnice prenese le na
prevoznika, ki izpolnjuje pogoje za pridobitev dovolilnic in pod
pogoji, da:
-      
o nameravanem prenosu predhodno pisno obvesti
delilca,
-      
mu delilec prenos odobri.
Prevoznik delilca zaprosi za odobritev
prenosa dovolilnice s pisno vlogo. Če delilec prenos odobri, opravi tudi prenos
dovolilnice v bazi podatkov. Delilec prenosa dovolilnic ne odobri prevozniku,
ki ne izpolnjuje pogojev iz tega člena, kakor tudi prevozniku, za katerega
ugotovi, da je v preteklem obdobju na enak način prenesel več kot 50%
dovolilnic. Tudi o neodobritvi prenosa obvesti prevoznika.
27. člen
V primeru združitve ali preoblikovanja
prevoznika se na pravno ali fizično osebo, ki je pravni naslednik prevoznika,
prenese tudi njegov letni plan dodelitve dovolilnic. V primeru stečaja oziroma
likvidacije podjetja se s prodajo premoženja oziroma vozil ne more prenesti
tudi letni plan dodelitve dovolilnic prevoznika. Te dovolilnice se prenesejo
med nerazporejene.
X. AVANS DODELITVE DOVOLILNIC
28. člen
Prevoznik v posameznem delilnem obdobju
lahko zaprosi za avans določenih vrst dovolilnic iz naslednjih delilnih
obdobij, če prevozniku dodeljeno število dovolilnic v posameznem delilnem
obdobju ne zadošča za izvedbo vseh načrtovanih prevozov.
Prevoznik lahko zaprosi za avans ekoloških
točk v primeru, da je v predpreteklem mesecu opravil prevoz z oprtnim vlakom in
da ekoloških točk ni prenašal na druge prevoznike. Prevoznik lahko zaprosi za
avans do 20% ekoloških točk, ki jih je pridobil z zadnjo redno delitvijo ekoloških
točk.
Za dodelitev avansa mora prevoznik delilcu
poslati pisno vlogo, ki jo delilec obravnava in lahko dodeli prevozniku avans,
če:
-      
je v preteklih delilnih obdobjih vrnil vse
izkoriščene dovolilnice v skladu s tem pravilnikom in ZPCP, ter 80% dovolilnic,
dodeljenih v tekočem delilnem obdobju,
-      
ni prenašal dovolilnic na druge prevoznike.
Delilec lahko prevozniku odobri do 30%
avansa za naslednje delilno obdobje glede na število dovolilnic, ki mu v tem
obdobju pripadajo glede na letni plan dodelitve. Avans se v tem obdobju odšteje
od kvote dovolilnic, iz katere je bil dodeljen.
XI. POSEBNE VRSTE DOVOLILNIC
29. člen
Posebne vrste dovolilnic so tiste
dovolilnice, ki jih po mednarodnih pogodbah pridobi Republika Slovenija ter so
časovne in namenske. Dovolilnice iz tega člena delilec razdeli najkasneje do
25. novembra tekočega leta med tiste prevoznike, ki opravljajo največ
oziroma pretežno takšne vrste prevozov, za katere so te dovolilnice namenjene.
Prevozniku, ki mu je dodeljena časovna
dovolilnica, se zmanjša dodelitev tiste vrste dovolilnic oziroma dovolilnic za
tiste države, za katere je namenjena časovna dovolilnica, v enakem razmerju,
kot je določeno v veljavnem meddržavnem sporazumu.
30. člen
Prednost pri dodelitvi namenskih dovolilnic
imajo prevozniki, ki imajo višji odstotek opravljenih zahtevanih vrst prevozov.
XII. DELITEV CEMT DOVOLILNIC
31. člen
CEMT dovolilnice so dovolilnice, ki jih
Republika Slovenija pridobi od Evropske konference ministrov za promet (CEMT)
in jih delilec vsako leto razdeli prevoznikom. Uporaba dodeljenih CEMT
dovolilnic se spremlja in vrednoti po sistemu točkovanja opravljenih prevozov
blaga v določenem obdobju ob upoštevanju naslednjih kriterijev:
-      
bilateralni prevozi v sosednje države,
-      
bilateralni prevozi z državami, ki ne mejijo na
Republiko Slovenijo,
-      
prevozi med tretjimi državami.
Točke pridobiva prevoznik glede na
posamezno vrsto dovolilnice za vsako dodeljeno CEMT dovolilnico posebej.
Delilec iz mesečnega poročila o uporabi CEMT dovolilnice za vsakega prevoznika,
ki ima dodeljeno CEMT dovolilnico, izračuna, koliko točk je pridobil glede na
opravljene vožnje v določenem obdobju. Na podlagi tako opravljenega izračuna
prevoznike razvrsti glede na število zbranih točk in naredi seznam.
Prevoznikom, ki se uvrstijo med zadnjih 15 odstotkov ali manj vseh prevoznikov
na tem seznamu, se dodeljene dovolilnice odvzamejo in dodelijo drugim
prevoznikom, ki so za tako vrsto dovolilnice zaprosili, o čemer odloča
komisija, ki jo sestavljajo predstavniki delilcev, najkasneje do 25. novembra
tekočega leta.
32. člen
Če je prevozniku v planu dodeljena CEMT
dovolilnica, se mu temu primerno sorazmerno zmanjša število dodeljenih
kritičnih dovolilnic za posamezne države, in sicer mesečno:
-      
za CEMT dovolilnico, ki velja v Republiki
Avstriji in ne velja v Republiki Italiji: 88 ekoloških točk in 2 avstrijski
bilateralni dovolilnici;
-      
za CEMT dovolilnico, ki velja v Republiki
Italiji in ne velja v Republiki Avstriji: 5 italijanskih bilateralnih
dovolilnic in 2 hrvaški dovolilnici za tretje države;
-      
za CEMT dovolilnico, ki ne velja v Republiki
Avstriji in v Republiki Italiji: 2 hrvaški dovolilnici za tretje in eno
francosko univerzalno dovolilnico.
33. člen
Uporabnik dovolilnice mora za vsako vožnjo
voditi dnevnik vožnje v skladu s pravili CEMT. Izpolnjene liste dnevnika je
treba ob koncu vsakega meseca, skupaj s statističnim listom, poslati delilcu,
ki je dovolilnico izdal prevozniku. Če prevoznik poročila ne odda ali ga odda
prepozno, se šteje, da v tem mesecu voženj ni opravljal, zato ne sodeluje v točkovanju.
Za vožnje, ki v dnevniku niso potrjene s
carinskim žigom, je treba v statističnem listu navesti številko prevozne
listine (CMR).
Če prevoznik neredno pošilja mesečna
poročila, mu lahko delilec odvzame dodeljene CEMT dovolilnice.
34. člen
Ministrstvo, pristojno za promet letno
pridobi na podlagi navedene resolucije dovolilnice CEMT in jih da na razpolago
delilcu, ki jih v skladu s tem pravilnikom razdeli prevoznikom.
35. člen
Dovolilnica CEMT se lahko uporablja za
prevoze med državami članicami organizacije CEMT in v tranzitu preko njihovih
ozemelj. Uporabnik mora pri tem upoštevati morebitne prepovedi glede uporabe
njihovega ozemlja, ki jih določijo posamezne države.
Z dovolilnico CEMT ni dovoljeno opravljati
kabotaže znotraj posamezne države članice organizacije CEMT ali voženj med
državami članicami in državami, ki niso članice te organizacije.
Določeno število CEMT dovolilnic se ne sme
uporabljati na ozemlju posameznih držav. Takšne dovolilnice imajo odtisnjen
rdeč znak s prekrižano mednarodno oznako države, na katerem ozemlju dovolilnica
ne velja.
Določeno število CEMT dovolilnic se lahko
uporablja le s tovornimi vozili, ki izpolnjujejo tehnične normative za “zelena
vozila”.
Določeno število CEMT dovolilnic se lahko
uporablja le s tovornimi vozili, katera izpolnjujejo tehnične normative za
“bolj zelena in varna vozila”.
36. člen
Dovolilnico CEMT lahko pridobi le
prevoznik, ki ima veljavno licenco za opravljanje prevozov v mednarodnem
cestnem prometu in ima v lasti ali v uporabi na podlagi najemne ali leasing
pogodbe najmanj tri ekološka vozila za posamezno vrsto CEMT dovolilnice.
Dovolilnico CEMT lahko pridobi samo
prevoznik, ki ima poravnane vse davčne obveznosti.
Dovolilnice CEMT ni dovoljeno prenašati na
tretjo osebo, jo posojati ali zaračunavati njene uporabe.
Dovolilnice se izdajajo v postopku ponovne
dodelitve in v postopku prve dodelitve.
Za pridobitev CEMT dovolilnice mora
prevoznik najkasneje do 1. oktobra tekočega leta dostaviti delilcu prošnjo
za izdajo CEMT dovolilnice. Če prevoznik predloži lažne ali napačne podatke z
namenom zavajanja, delilec takoj prekliče in odvzame prevozniku že dodeljene
CEMT dovolilnice. Na zahtevo delilca je prevoznik dolžan predložiti na vpogled
zahtevano dokumentacijo.
37. člen
Za tekoče koledarsko leto se ponovno dodeli
85% dovolilnic CEMT iz preteklega koledarskega leta. Upošteva se ovrednotenje
uporabe CEMT dovolilnice s točkovanjem, določenim v tem pravilniku. Poleg
ovrednotenja v tekočem letu mora prevoznik opraviti tudi najmanj 26 voženj med
tretjimi državami, pri dovolilnici CEMT, ki velja v Avstriji, pa tudi 52
tranzitnih voženj preko Republike Avstrije.
38. člen
Za tekoče leto se na novo dodeli 15%
dovolilnic CEMT iz preteklega koledarskega leta. Na novo se dodeljujejo
dovolilnice CEMT, ki so bile odvzete prevoznikom, ki niso dosegli zahtevanega
števila točk oziroma so se uvrstili med zadnjih 15% prevoznikov, ki so v
obdobju oktober-oktober pridobivali točke in dovolilnice CEMT, ki so bile
dodatno dodeljene Republiki Sloveniji. V postopku nove dodelitve lahko vsak
prosilec, ki prvič prosi za pridobitev CEMT dovolilnice, prejme samo eno CEMT
dovolilnico.
39. člen
Delilec pri dodelitvi CEMT dovolilnic v
postopku nove dodelitve upošteva naslednja merila in kriterije:
-      
razmerje med dovolilnicami za mednarodni promet
stvari, ki jih je prevoznik pridobil od pristojnega organa in dejansko pravilno
uporabljenimi dovolilnicami (izkoriščenost),
-      
število in kvaliteta vozil, ki jih uporablja
prevoznik, v skladu z resolucijami in drugimi akti CEMT,
-      
koeficient uporabe oprtnega vlaka pri CEMT
dovolilnici z veljavnostjo v Republiki Avstriji.
V postopku nove dodelitve CEMT dovolilnic
se upošteva tudi uporaba dovolilnic za mednarodni cestni prevoz stvari
prevoznika, ki na novo zaproša za dovolilnico CEMT.
Kriterij uporabe oprtnega vlaka in števila
vozil pri novi dodelitvi delilec ovrednoti oziroma uporabi na enak način, kot
pri dodelitvi drugih vrst dovolilnic, s tem, da upošteva pogoj zahtevanih
minimalno treh vozil na posamezno vrsto CEMT dovolilnice. Prednost, pri
dodelitvi CEMT dovolilnice imajo prevozniki, ki v večjem odstotku vseh svojih
prevozov uporabljajo oprtni vlak.
40. člen
Točkovanje za tekoče leto se opravlja v
obdobju od 1. oktobra preteklega leta do 30. septembra tekočega leta.
41. člen
Delilec vsak mesec pregleda prispela
poročila o izkoriščenosti CEMT dovolilnic za pretekli mesec, ki jih morajo
prevozniki komisiji dostaviti najkasneje 20. dan tekočega meseca. Vsako
poročilo točkuje po sledečem sistemu glede na opravljene prevoze:
-      
za bilateralne prevoze s sosednjimi državami
(Italija, Avstrija, Madžarska, Hrvaška) pridobi prevoznik 1 točko za vsak
opravljeni prevoz;
-      
za bilateralne prevoze z državami, ki ne mejijo
na Republiko Slovenijo, prejme prevoznik 4 točke;
-      
za prevoze med tretjimi državami prejme
prevoznik 8 točk.
Dodatne točke se dodelijo za vsako državo
članico, skozi katero se opravi prevoz po običajni prometni poti, in sicer:
-      
1 točka za tranzit vsake države članice EU. Za
tranzitne vožnje skozi države Beneluksa se skupno dodeli samo 1 tranzitna
točka;
-      
2 točki za tranzit vsake države članice
organizacije CEMT, ki ni članica EU.
Za prevoze, opravljene s praznimi oziroma
nenatovorjenimi vozili, prevoznik ne dobi točk.
42. člen
Točke, določene za vsako prometno povezavo,
se seštevajo. Vsota točk predstavlja ovrednotenje.
Prevoznik, ki poročila za tekoči mesec ni
oddal ali ga je oddal prepozno, ne sodeluje v točkovanju za tekoči mesec in se
šteje, da voženj ni opravljal.
43. člen
Delilec na osnovi vlog prevoznikov pregleda
izkoriščenost CEMT dovolilnic v preteklem letu, upošteva vse kriterije za
prevoznike, ki na novo prosijo za dodelitev CEMT dovolilnice in na podlagi
sklepa komisije razdeli ustrezno število CEMT dovolilnic prevoznikom v postopku
ponovne dodelitve in postopku nove dodelitve.
44. člen
Dovolilnica CEMT se lahko uporablja le za
eno vozilo istočasno. Dovolilnica CEMT se mora nahajati v vozilu ves čas
potovanja, to je od točke nakladanja do točke razkladanja.
Ime prevoznika, ki je vpisano na
dovolilnici CEMT, mora biti enako imenu, ki je vpisano v prometnem dovoljenju
vozila, v primeru najema ali zakupa pa v najemni ali zakupni pogodbi, in na
prevoznih dokumentih, ki spremljajo tovor.
Dovolilnico CEMT lahko podjetje, kateremu
je bila izdana, uporablja tudi za najeta ali zakupljena vozila, pod pogojem, da
ima za ta vozila sklenjeno najemno ali zakupno pogodbo in overjeno kopijo
licence za to vozilo na svoje ime. Vozilo mora biti dano v uporabo izključno
podjetju, ki ga je najelo ali zakupilo, upravljati pa ga mora osebje, ki je v
tem podjetju zaposleno za polni delovni čas. V vozilu se morajo nahajati
sledeči dokumenti:
-      
pogodba o najemu ali zakupu, iz katere mora
biti še posebej razvidno ime najemnika, ime najemodajalca, datum in trajanje
pogodbe ter identifikacijski podatki vozila,
-      
kadar voznik ni oseba, ki je vozilo najela,
mora biti v vozilu tudi pogodba o zaposlitvi voznika, iz katere je razvidno ime
delodajalca, ime zaposlenega ter trajanje zaposlitvene pogodbe.
45. člen
Uporabnik dovolilnice mora za vsako vožnjo
voditi dnevnik vožnje. Dnevnik se glasi na ime prevoznika, ki dovolilnico
uporablja, in ni prenosljiv. Dnevnik se mora nahajati v vozilu skupaj z
odgovarjajočo dovolilnico CEMT.
Zapis opravljenih prevozov mora biti
narejen kronološko, tako za prazne kot za polne vožnje, datumi posameznih
voženj se ne smejo prekrivati.
Dovolilnica CEMT, dnevnik ter potrdilo o
“zelenem vozilu” ali “bolj zelenem in varnem vozilu” se morajo nahajati v
vozilu ves čas. Na njihovo zahtevo, mora prevoznik navedene dokumente pokazati
kontrolnim organom posamezne države članice.
46. člen
Izpolnjene liste dnevnika je potrebno ob
koncu vsakega meseca, skupaj s statističnim listom, poslati delilcu, ki je
dovolilnico izdal prevozniku. Takšno poročilo mora biti oddano najkasneje 20.
dan tekočega meseca za pretekli mesec.
Kolikor prevoznik v obdobju točkovanja
neredno pošilja mesečna poročila, mora delilec odločiti o nadaljnji
upravičenosti razporeditve CEMT dovolilnice temu prevozniku. Če prevoznik v
enoletnem obdobju točkovanja trikrat ali večkrat ne pošlje mesečnega poročila,
se šteje, da v tem času ni opravljal prevozov in se mu dovolilnica odvzame ter
dodeli drugemu prevozniku.
47. člen
Delilec glede na kriterije, merila in
točkovanje, določeno s tem pravilnikom, mesečno izdela seznam prevoznikov, ki
CEMT dovolilnico že imajo, in seznam prevoznikov, ki so vložili vlogo za
dodelitev CEMT dovolilnic. Vrstni red na seznamu izdela tako, da so na vrhu
seznama prevoznikov, ki sodelujejo v sistemu točkovanja, oziroma na prvih
mestih tisti, ki z opravljanjem prevozov dosežejo najvišje število točk.
Na vrhu seznama prevoznikov, ki so vložili
vlogo za dodelitev CEMT dovolilnice, so uvrščeni tisti, ki glede na kriterije
in merila iz tega pravilnika dosežejo najvišjo vrednost. Za lažje ovrednotenje
lahko delilec izdela sistem točkovanja oziroma vrednotenja meril, določenih s
tem pravilnikom, in na tak način izdela seznam. Vendar pa mora biti sistem
točkovanja razviden iz tega seznama, kakor tudi uporaba sistema pri posameznem
prevozniku. Sistem točkovanja za posamezno delilno leto odobri ministrstvo.
48. člen
Kolikor je dovolilnica CEMT ukradena ali
izgubljena, mora uporabnik takoj obvestiti delilca, ki je dovolilnico izdal,
ter mu predložiti policijski zapisnik. Ta lahko ponovno izda nadomestno
dovolilnico za preostali čas veljavnosti in o zamenjavi obvesti ministrstvo, ki
o tem obvesti sekretariat organizacije CEMT.
49. člen
Dovolilnica CEMT je neveljavna, kolikor na
njej niso vpisani sledeči podatki:
-      
ime in poln naslov prevoznika, ki dovolilnico
uporablja,
-      
žig in podpis organa, ki je dovolilnico izdal,
-      
datum, kdaj dovolilnica CEMT prične in kdaj
neha veljati,
-      
datum izdaje dovolilnice CEMT.
Dovolilnica CEMT ravno tako ne velja, če ji
ni priložen pravilno izpolnjen dnevnik voženj in potrdilo o “zelenem” ali “bolj
zelenem in varnem” vozilu.
50. člen
Delilec najkasneje do 25. delovnega dne
tekočega meseca pregleda vsa prispela poročila o izkoriščenosti CEMT dovolilnic
v preteklem mesecu. O tem sestavi poročilo, ki ga mesečno dostavi ministrstvu.
51. člen
Delilec odvzame CEMT dovolilnico, če:
-      
prevoznik krši določila mednarodnih sporazumov,
ki jih je Republika Slovenija sklenila z drugimi državami na področju
mednarodnih prevozov stvari,
-      
prevoznik ne doseže zahtevanega števila točk
oziroma ne izpolnjuje kriterijev iz drugega odstavka 33.d člena tega zakona,
-      
prevoznik uporabi ponarejene dokumente, ki
morajo dovolilnico spremljati (dnevnik voženj, potrdila o “zelenem” ali “bolj
zelenem in varnem” vozilu),
-      
prevoznik posoja ali prodaja CEMT dovolilnico,
-      
prevozniku preneha veljavnost licence za
opravljanje mednarodnih javnih prevozov stvari, in sicer z dnem prenehanja
licence.
Prevoznik, kateremu je bila CEMT
dovolilnica odvzeta po kriterijih iz prejšnjega odstavka, lahko zaprosi za
ponovno dodelitev CEMT dovolilnice po preteku enega leta od odvzema.
Prevoznik je dolžan CEMT dovolilnico, ki mu
je bila odvzeta, vrniti delilcu v osmih dneh od prejema odločbe o odvzemu CEMT
dovolilnice. Če prevoznik v navedenem roku CEMT dovolilnice ne vrne, mu delilec
do vrnitve CEMT dovolilnice začasno zaustavi izdajo vseh dovolilnic za
mednarodni cestni prevoz stvari.
52. člen
Delilec prevozniku odvzame CEMT
dovolilnico, oziroma je ne dodeli ponovno, ob koncu delilnega leta, če se
prevoznik pri ovrednotenju uporabe dovolilnice uvrsti med zadnjih 15%
uporabnikov istovrstnih dovolilnic.
Delilec tudi sredi delilnega leta, po
šestih mesecih od razdelitve CEMT dovolilnic, opravi pregled doseženih točk
oziroma uporabe dovolilnic v zadnjih šestih mesecih in izdela seznam.
Dovolilnice odvzame prevoznikom, ki se uvrstijo med zadnjih 5% prevoznikov, ki
sodelujejo v sistemu točkovanja oziroma imajo dodeljene CEMT dovolilnice.
XIII. KONTROLA DELITVE DOVOLILNIC
53. člen
Ministrstvo neposredno opravlja nadzor
delitve dovolilnic. Delilec mora pooblaščeni osebi ministrstva dati na
razpolago vse potrebne podatke in dokumentacijo v zvezi z delitvijo.
Pooblaščeni delavec ministrstva, ki opravi
nadzor, o tem sestavi zapisnik, ki ga posreduje v pregled in pripombe delilcu,
nato pa predloži s predlogi za ukrepanje za cestni promet pristojnemu državnemu
sekretarju.
54. člen
Ministrstvo in delilec lahko zaradi
izvajanja nadzora nad pravilnostjo uporabe dovolilnic in delitve pregledata
dokumentacije o opravljenih prevozih pri prevoznikih, ki morajo za te namene
najmanj tri leta od dne opravljenega prevoza hraniti CMR in fakture o
opravljenih prevozih ter jih na zahtevo pooblaščene osebe ministrstva ali
delilca predložiti na vpogled.

Priloga
I: Vloga za vpis v evidenco prevoznikov
Priloga
II: Seznam kritičnih dovolilnic

Pravilnik o delitvi dovolilnic za mednarodni
prevoz stvari v cestnem prometu in CEMT dovolilnic (Uradni list RS, št. 88/99)
vsebuje naslednje prehodne in končne določbe:
»XIV. PREHODNE IN KONČNE DOLOČBE
55. člen
Sistem točkovanja v skladu s tem
pravilnikom se začne izvajati 1. 1. 2000. Za dodelitev CEMT dovolilnic za leto
2000, ki jih je Republika Slovenija v letu 1999 dodatno pridobila, morajo
prevozniki podati pisno vlogo delilcu najkasneje do 15. novembra
letošnjega leta.
Bazo podatkov iz 4. člena tega pravilnika
morata ministrstvo in delilec vzpostaviti najkasneje do 1. 3. 2000.
Prevoznikom, ki so imeli ob prenosu delitve
dovolilnic iz ministrstva na GZS in OZS že določene temeljne plane, se ti plani
prenesejo za naslednje leto, delilec pa opravi uskladitve v skladu s tem
pravilnikom tekom delilnega leta.
Priloge, navedene v tem pravilniku, so
sestavni del tega pravilnika in se objavijo skupaj z njim.
56. člen
Z dnem uveljavitve tega pravilnika
prenehata veljati pravilnik o merilih, postopku in načinu delitve dovolilnic za
mednarodni cestni prevoz stvari (Uradni list RS, št. 73/97, 3/98, 33/98 – odl.
US in 7/99 – odl. US) in pravilnik o postopku, merilih za delitev in uporabi
CEMT dovolilnic (Uradni list RS, št. 79/97 in 7/99 – odl. US).
57. člen
Ta pravilnik začne veljati deseti dan po
objavi v Uradnem listu Republike Slovenije.«.

Pravilnik o
delitvi dovolilnic za mednarodni prevoz blaga v cestnem promet (Uradni list RS,
št. 82/02) v zvezi z delnim prenehanjem
veljavnosti pravilnika določa:
»62. člen
Z dnem
uveljavitve tega pravilnika preneha veljati pravilnik o delitvi dovolilnic za
mednarodni prevoz stvari v cestnem prometu in CEMT dovolilnic (Uradni list RS,
št. 88/99), razen določb o izvajanju rednih delitev dovolilnic, ki se
uporabljajo do izteka redne delitve dovolilnic, navedene v prejšnjem členu.«;
ter vsebuje naslednjo končno določbo:
»63. člen
Ta pravilnik začne veljati naslednji dan po
objavi v Uradnem listu Republike Slovenije.«.