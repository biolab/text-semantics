I. UVODNA DOLOČBA
1. člen
Ta pravilnik ureja način popisa in ocenitve premoženja oseb
pod skrbništvom ter sestavo in vsebino skrbniškega poročila.
II. POPIS IN OCENITEV PREMOŽENJA
2. člen
(1) Center za socialno delo popiše in oceni vse
nepremično in premično premoženje, ki ga ima oseba pod skrbništvom (v
nadaljnjem besedilu: varovanec) v lasti v času popisa.
(2) Popišejo se tudi varovančeve terjatve in obveznosti.
3. člen
(1) Premoženje se popiše najpozneje v 30 dneh od dneva, ko
je bil varovanec postavljen pod skrbništvo oziroma od dneva, ko mu je bil
imenovan skrbnik za posebni primer.
(2) Popisano premoženje se izroči v upravljanje
skrbniku, začasnemu skrbniku oziroma skrbniku za posebni primer (v nadaljnjem
besedilu: skrbnik).
4. člen
(1) Premoženje popiše komisija. Predsednika in člane
komisije imenuje center za socialno delo.
(2) Predsednik komisije sklicuje člane komisije in vodi
njeno delo.
(3) Za člana komisije ne more biti imenovana oseba, za
katero obstajajo razlogi za izločitev uradne osebe po določilih zakona, ki
ureja splošni upravni postopek ali oseba, katere koristi so v navzkrižju s
koristmi varovanca.
5. člen
(1) O času in kraju popisa premoženja obvesti center za
socialno delo varovančevega skrbnika in varovanca, če je po mnenju centra za
socialno delo sposoben razumeti dejanje popisa.
(2) Center za socialno delo k popisu premoženja povabi
tudi enega od bližnjih sorodnikov varovanca, ki pri popisu sodeluje kot priča.
Če varovanec nima bližnjih sorodnikov ali če so njihove koristi v navzkrižju s
koristmi varovanca, lahko pri popisu sodeluje druga oseba, ki ji varovanec
zaupa.
6. člen
(1) O popisu premoženja se vodi zapisnik, ki mora biti
sestavljen v skladu z določili zakona, ki ureja splošni upravni postopek.
(2) Člani komisije in ostali udeleženci popisa so dolžni
varovati osebne podatke varovanca. Na dolžnost varovanja osebnih podatkov
varovanca člane komisije in udeležence popisa opozori predsednik komisije.
7. člen
(1) V zapisniku o popisu in ocenitvi premoženja se
vpišejo predvsem podatki o nepremičninah, premičninah, denarnih sredstvih,
vrednostnih papirjih, denarnih terjatvah in obveznostih.
(2) Poleg podatkov iz prejšnjega odstavka se v zapisnik
vpiše podatke o stanju posamezne vrste premoženja v času popisa (npr. obdelano,
vzdrževano, zapuščeno, ohranjeno, vseljivo, pozidano, ruševina, uporabno,
itd.).
(3) Ocenitev premoženja se opravi na podlagi podatkov iz
uradnih evidenc. Če je za ocenitev premoženja potrebno strokovno znanje, center
za socialno delo imenuje izvedenca ustrezne stroke.
8. člen
Dokazila, ki se nanašajo na popisano premoženje (skice,
fotografije, itd.), se priložijo zapisniku in so kot priloga sestavni del
zapisnika.
9. člen
Kadar center za socialno delo popis premoženja opravi na
podlagi odredbe sodišča, sodišču v osmih dneh od opravljenega popisa pošlje
kopijo zapisnika.
III. SKRBNIŠKO POROČILO
10. člen
(1) Skrbnik centru za socialno delo do
15. februarja tekočega leta predloži skrbniško poročilo (v nadaljnjem
besedilu: poročilo) za preteklo leto.
(2) Poročilo se poda pisno ali ustno na zapisnik.
(3) Vsebina poročila je odvisna od obsega nalog oziroma
pooblastil, ki so zaupane skrbniku.
(4) Poročilo mora vsebovati varovančeve osebne podatke
in podatke o:
-       
zdravstvenem stanju varovanca,
-       
izobraževanju in usposabljanju varovanca,
-       
varovančevem premoženju,
-       
varovančevih mesečnih prejemkih (plača, pokojnina, preživnina, …),
-       
varovančevih mesečnih odhodkih (najemnina, tekoči stroški, obveznosti do
tretjih oseb, …),
-       
drugih pomembnih okoliščinah glede varovanca.
(5) Iz poročila morajo biti razvidne pomembnejše naloge,
ki jih je skrbnik opravil za varovanca v okviru rednega poslovanja in naloge,
ki jih je opravil z dovoljenjem centra za socialno delo.
(6) Iz poročila morajo biti razvidne tudi naloge, ki
niso bile opravljene, razlogi zaradi katerih niso bile opravljene ter
predvideni roki za njihovo izvedbo.
11. člen
(1) Center za socialno delo obravnava poročilo v 60 dneh
od prejema poročila.
(2) Center za socialno delo poročilo sprejme, zahteva
njegovo dopolnitev ali ga zavrne ter odloči o morebitnih ukrepih.
Ob obravnavi poročila center za socialno delo upošteva tudi
ugotovitve, s katerimi se je seznanil ob obisku varovanca.
(3) Ob obravnavi poročila odloči center za socialno delo
tudi o stroških, ki so nastali pri izvajanju skrbništva, ter o morebitni nagradi
skrbniku.
(4) Če varovanec razume pomen in posledice poročila, ga
center za socialno delo z njim seznani.
(5) Po obravnavi poročila center za socialno delo v
osmih dneh seznani sodišče s svojimi ugotovitvami.
12. člen
Določbe tega pravilnika se smiselno uporabljajo tudi za
poročila, ki jih center za socialno delo od skrbnika zahteva poleg rednega
letnega poročila ter za končna poročila, ki jih centru za socialno delo
posreduje razrešeni skrbnik in skrbnik osebe, nad katero je skrbništvo
prenehalo.
13. člen
V zadevah, kjer nalogo skrbnika opravlja center za socialno delo,
direktor centra za socialno delo za obravnavo poročila določi drugo enoto
centra za socialno delo, kot je tista, v katere območje delovanja sodi
skrbniška zadeva.
IV. KONČNA DOLOČBA
14. člen
Ta pravilnik začne veljati 15. aprila 2019.
Št. 0072-28/2018
Ljubljana, dne 27. marca 2019
EVA 2018-2611-0087
Mag. Ksenija Klampfer l.r.
ministrica
za delo, družino, socialne zadeve
in enake možnosti