UVODNE DOLOČBE
1. člen
(1) Ta pravilnik ureja vodenje in upravljanje registra
revizijskih družb, registra revizijskih podjetij, registra revizijskih
subjektov tretjih držav in registra pooblaščenih revizorjev, ki jih vodi Agencija
za javni nadzor nad revidiranjem (v nadaljevanju: Agencija), podatke, ki se
vodijo v registrih, način pridobivanja podatkov, ki se vodijo v registrih, vpis
sprememb in način dostopa do podatkov iz registrov.
(2) Agencija vodi v:
-       
registru revizijskih družb podatke o družbah, ki jim je Agencija izdala
dovoljenje za opravljanje storitev revidiranja;
-       
registru revizijskih podjetij podatke o revizijskih podjetjih, ki želijo
opravljati obvezne revizije v Republiki Sloveniji in so se registrirala pri
Agenciji;
-       
registru revizijskih subjektov tretjih držav podatke o revizijskih
subjektih tretjih držav, ki želijo opravljati obvezne revizije v Republiki
Sloveniji in so se registrirali pri Agenciji, ter o revizijskih subjektih
tretjih držav, ki so pripravili revizorjevo poročilo o računovodskih izkazih
družbe, ki je registrirana zunaj Evropske unije in katere prenosljivi
vrednostni papirji so sprejeti za trgovanje na slovenskem organiziranem trgu;
-       
registru pooblaščenih revizorjev podatke o fizičnih osebah, ki jim je Agencija
izdala dovoljenje za opravljanje nalog pooblaščenega revizorja.
VODENJE REGISTROV IN VPIS V REGISTRE
2. člen
(1) Agencija vodi in upravlja registre v elektronski
obliki.
(2) Registri se vodijo v slovenskem jeziku, podatki pa
se lahko dodatno vpišejo v registre tudi v kateremkoli drugem uradnem jeziku
Skupnosti.
3. člen
(1) Agencija opravi nov vpis v registre po uradni
dolžnosti, in sicer:
-       
v register revizijskih družb ob dokončnosti odločbe o izdaji dovoljenja
za opravljanje storitev revidiranja;
-       
v register revizijskih podjetij in register subjektov tretjih držav ob
dokončnosti sklepa o registraciji revizijskega podjetja oziroma sklepa o
registraciji revizijskega subjekta tretje države;
-       
v register pooblaščenih revizorjev ob dokončnosti odločbe o izdaji
dovoljenja za opravljanje nalog pooblaščenega revizorja.
(2) Ne glede na določbo prvega odstavka tega člena
Agencija vpiše revizijski subjekt tretje države iz četrtega odstavka 5. člena
po uradni dolžnosti, in sicer ob uvrstitvi prenosljivih vrednostnih papirjev
družbe, ki je registrirana zunaj Evropske unije, na slovenski organizirani trg.
Vpis v javnem delu registra traja za čas, ko se na slovenskem organiziranem
trgu trguje z vrednostnimi papirji revidirane družbe.
REGISTER REVIZIJSKIH DRUŽB, REVIZIJSKIH PODJETIJ IN SUBJEKTOV
TRETJIH DRŽAV
4. člen
(1) Agencija vodi register revizijskih družb, ki so
pridobile njeno dovoljenje za opravljanje storitev revidiranja, register
revizijskih podjetij, ki imajo dovoljenje pristojnega organa države članice za
opravljanje obveznih revizij, in register subjektov tretjih držav, ki imajo
dovoljenje pristojnega organa tretje države za opravljanje obveznih revizij,
kot enovit register pravnih oseb, pri čemer je iz registra jasna oblika
vpisanega subjekta.
(2) Register iz prvega odstavka tega člena vsebuje
naslednje podatke:
-       
registracijsko številko,
-       
firmo,
-       
sedež,
-       
naslov v Republiki Sloveniji in naslov vsakega urada v državi članici,
-       
matično in davčno številko,
-       
pravno obliko,
-       
podatke za kontakt z revizijsko družbo, glavno kontaktno osebo in
e-pošto,
-       
osebno ime in registracijsko številko vseh pooblaščenih revizorjev, ki
so zaposleni v družbi ali z njo povezani kot partnerji ali kako drugače,
-       
osebna imena in poslovne naslove vseh družbenikov ali delničarjev,
-       
osebna imena in poslovne naslove vseh članov organa vodenja ali nadzora,
-       
ali je družba član mreže,
-       
za družbe, ki so članice mreže, navedbo članstva ter seznam imen in
naslovov vseh včlanjenih ali pridruženih podjetij ali navedbo mesta, kjer so
taki podatki javno dostopni,
-       
če je družba registrirana pri pristojnih organih drugih držav članic ali
kot revizijski subjekt v tretjih državah, vse ostale registracije družbe,
vključno z imenom organa za registriranje in registracijsko številko, ter ime
in naslov pristojnega nadzornega organa,
-       
podatek, ali družba revidira subjekte javnega interesa,
-       
pravnomočne sankcije in akte o ukrepih nadzora, mlajše od 25 let,
-       
podatke o zavarovanju odgovornosti, objavi poročila o preglednosti in
sodelovanju z drugimi revizijskimi družbami.
(3) Agencija pridobi podatke iz drugega odstavka tega
člena od družbe, ki je predmet vpisa v register, in jih pred vpisom preveri s
podatki Poslovnega registra Slovenije. Podatke iz prejšnjega odstavka lahko
Agencija pridobi tudi iz lastne evidence. Za družbe, ki so predmet vpisa v
register iz prvega odstavka tega člena in niso vpisane v Poslovni register
Slovenije, Agencija opravi preveritev vpisanih podatkov iz uradnega dokumenta
države, v kateri je družba vpisana.
(4) Agencija vpiše v register iz prvega odstavka tega
člena tudi revizijski subjekt tretje države, ki pripravi revizorjevo poročilo o
posamičnih ali konsolidiranih računovodskih izkazih družbe, ki je registrirana
zunaj Evropske unije in katere prenosljivi vrednostni papirji so sprejeti za
trgovanje na slovenskem organiziranem trgu. Ob vpisu revizijskega subjekta
tretje države so navedeni tudi revizorji tretje države, ki so pripravili
poročilo.
(5) Ob vpisu subjekta iz prejšnjega odstavka je dodana
označba, da mu ni bilo izdano dovoljenje za opravljanje revidiranja.
5. člen
(1) Agencija vpiše spremembe podatkov v registru iz prejšnjega
člena tega pravilnika na podlagi obvestil o spremembah podatkov družb, ki so
predmet vpisa, ali po uradni dolžnosti.
(2) Družbe, ki so predmet vpisa v register iz prejšnjega
člena, obvestijo Agencijo o vseh spremembah dejstev, okoliščin in podatkov, ki
so bili podlaga za vpis v register, najkasneje v 15 dneh od njihovega nastanka
po elektronski poti tako, da jih Agencija objavi na svoji spletni strani.
Agencija vpiše spremembe v register v treh delovnih dneh od prejema obvestila o
spremembi oziroma v treh delovnih dneh po prejemu dodatnih informacij, kadar so
potrebne dodatne preveritve oziroma potrditve sprememb.
(3) Agencija vpiše spremembe podatkov v register iz
prejšnjega člena po uradni dolžnosti v zvezi s postopki, ki jih vodi, v zvezi s
podatki, ki jih pridobi iz uradnih evidenc, in v zvezi s podatki, ki jih prejme
od pristojnih organov matične države članice družbe oziroma pristojnih organov
tretjih držav.
REGISTER POOBLAŠČENIH REVIZORJEV
6. člen
(1) Agencija vodi register pooblaščenih revizorjev, ki
vsebuje naslednje podatke:
-       
registracijsko številko in oznako o aktivnosti, in sicer, ali je v
zadnjih treh letih izvajal obvezne revizije, ali imel volilno pravico v
revizijski družbi, ali bil član upravnega, poslovodnega ali nadzornega organa
revizijske družbe, ali bil zaposlen v revizijski družbi oziroma bil kako
drugače povezan z njo;
-       
osebno ime;
-       
stalno prebivališče in naslov za vročanje, če se razlikuje od stalnega
prebivališča;
-       
enotno matično številko občana;
-       
podatek o organizaciji, v kateri je pooblaščeni revizor zaposlen ali s
katero je povezan kot partner ali kako drugače;
-       
izvor dovoljenja, to je državo, v kateri je bilo izdano osnovno
dovoljenje, in pristojni organ;
-       
vse ostale registracije pooblaščenega revizorja pri pristojnih organih
drugih držav članic in kot revizorja v tretjih državah, vključno z imenom
organa ali imeni organov za registriranje, ter registracijsko številko, če
obstaja;
-       
datum izdaje dovoljenja za opravljanje nalog pooblaščenega revizorja;
-       
pravnomočne sankcije in akte o ukrepih nadzora, mlajše od 25 let.
(2) Agencija pridobi podatke iz prejšnjega odstavka od
osebe, ki je predmet vpisa v register oziroma iz lastne evidence. Agencija
lahko podatke, ki so predmet vpisa, pred vpisom preveri s podatki Centralnega
registra prebivalstva.
7. člen
(1) Agencija vpiše spremembe podatkov v registru iz
prejšnjega člena tega pravilnika na podlagi obvestil o spremembah podatkov
fizičnih oseb, ki so predmet vpisa, ali po uradni dolžnosti.
(2) Fizične osebe, ki so predmet vpisa v register iz
prejšnjega člena, obvestijo Agencijo o vseh spremembah podatkov, ki se
vpisujejo v register, najkasneje v 15 dneh od njihovega nastanka po elektronski
poti tako, da jih Agencija objavi na svoji spletni strani. Agencija vpiše
spremembe v register v treh delovnih dneh od prejema obvestila o spremembi oziroma
v treh delovnih dneh po prejemu dodatnih informacij, kadar so potrebne dodatne
preveritve oziroma potrditve sprememb.
(3) Agencija vpiše spremembe podatkov v register iz
prejšnjega člena po uradni dolžnosti v zvezi s postopki, ki jih vodi, v zvezi s
podatki, ki jih pridobi iz uradnih evidenc, in v zvezi s podatki, ki jih prejme
od pristojnih organov matične države članice družbe oziroma pristojnih organov
tretjih držav.
JAVNOST REGISTROV IN PRIDOBIVANJE PODATKOV IZ REGISTROV
8. člen
(1) Agencija vodi registre tako, da se delijo na javni
in poslovni del.
(2) Javni del registrov je javno objavljen na spletni
strani Agencije.
(3) Poslovni del registrov ni javno objavljen, podatki v
njem so varovani skladno z Zakonom o revidiranju (Uradni list RS,
št. 65/08, 63/13-ZS-K in 84/18; v nadaljevanju: ZRev-2) in predpisi, ki
urejajo varstvo osebnih podatkov. Agencija v poslovnem delu vodi podatke, kot
to določa ZRev-2.
(4) Agencija vodi v javnem delu registrov podatke o
pravnomočnih sankcijah, ki so izrečene subjektom vpisa in so mlajše od pet let,
razen podatkov o odredbah, v poslovnem delu registrov pa vodi podatke o
pravnomočnih sankcijah, ki so starejše od pet in mlajše od 25 let, ter
pravnomočnih aktih o ukrepih nadzora, ki so mlajši od 25 let.
(5) Agencija omogoči vsem osebam, vpisanim v registre,
ki jih vodi, vpogled v vse podatke, ki so vpisani v registre.
9. člen
(1) Agencija pripravi na podlagi vloge izpise iz
registrov. Pri izpisih iz registra pooblaščenih revizorjev da Agencija le izpis
o podatkih iz javnega dela registra.
(2) Agencija izda na zahtevo osebe, vpisane v registre,
ki jih vodi, potrdilo o vpisu in veljavnosti dovoljenja te osebe ter morebitne
druge informacije, ki se vodijo v registru, skladno z dano zahtevo.
UVELJAVITEV PRAVILNIKA
10. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-57/2019-5
Ljubljana, dne 17. junija 2019
EVA 2019-1611-0087
Mag. Mojca Majič
predsednica strokovnega sveta
Agencije za javni nadzor nad revidiranjem