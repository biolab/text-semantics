I. SPLOŠNE DOLOČBE
1. člen
(področje urejanja)
Ta pravilnik določa natančnejše pogoje glede kadrov,
prostorov, opreme in načel dobrih praks, ki jih morajo izpolnjevati pravne in
fizične osebe za pridobitev dovoljenja za opravljanje dejavnosti analiznega
preskušanja zdravil (v nadaljnjem besedilu: preskuševalci zdravil) in postopek
ugotavljanja izpolnjevanja teh pogojev.
2. člen
(pristojnost)
Pristojni organ za ugotavljanje izpolnjevanja pogojev, ki jih
morajo izpolnjevati preskuševalci zdravil, je Javna agencija Republike
Slovenije za zdravila in medicinske pripomočke (v nadaljnjem besedilu:
Agencija).
3. člen
(izrazi in definicije)
Poleg izrazov in definicij, ki so opredeljeni v 5., 6., 54.
in 55. členu Zakona o zdravilih (Uradni list RS, št. 31/06 in 45/08; v
nadaljnjem besedilu: zakon), se v tem pravilniku uporabljata še naslednja
izraza: 
1.     
Verifikacijski pregled je pregled, ki ga zaradi ugotavljanja
izpolnjevanja pogojev glede kadrov, prostorov, opreme in načel dobrih praks,
določenih v tem pravilniku, ki ga pri predlagatelju pred izdajo dovoljenja za
opravljanje dejavnosti analiznega preskušanja zdravil, opravijo pooblaščene
osebe Agencije. 
2.     
Nadzorstveni pregled je redni ali izredni pregled izpolnjevanja pogojev
za opravljanje dejavnosti analiznega preskušanja zdravil, ki ga pri imetniku
dovoljenja za opravljanje te dejavnosti opravijo pooblaščene uradne osebe
Agencije.
4. člen
(analizno preskušanje zdravil)
Analizno preskušanje zdravil se nanaša na naslednje
dejavnosti: 
-       
končno kontrolo kakovosti zdravil; 
-       
kontrolo kakovosti vhodnih in pomožnih snovi; 
-       
procesno kontrolo kakovosti zdravil; 
-       
vse validacijske aktivnosti na podlagi dokumentacije za pridobitev
dovoljenja za promet z zdravilom (validacije analiznih metod, procesne
validacije, validacije čiščenja); 
-       
stabilnostne študije na podlagi dokumentacije za pridobitev dovoljenja
za promet z zdravilom; 
-       
kontrolo kakovosti pogojev okolja v sterilni proizvodnji.
II. NATANČNEJŠI POGOJI ZA OPRAVLJANJE DEJAVNOSTI ANALIZNEGA
PRESKUŠANJA ZDRAVIL
5. člen
(pogoji, ki jih morajo izpolnjevati preskuševalci zdravil za
analizno preskušanje zdravil)
(1) Za pridobitev dovoljenja za opravljanje dejavnosti
analiznega preskušanja zdravil morajo preskuševalci izpolnjevati pogoje glede
kadrov, prostorov, opreme in načel dobrih praks, določene v predpisu, ki ureja
natančnejše pogoje za opravljanje dejavnosti izdelave zdravil in ugotavljanja
izpolnjevanja teh pogojev ter o postopku izdajanja ali odvzema potrdila o
izvajanju dobre proizvodne prakse. 
(2) Dovoljenje za opravljanje dejavnosti analiznega
preskušanja zdravil se izda v okviru dovoljenja za izdelavo zdravil. 
(3) Podrobnejša navodila, ki jih morajo izpolnjevati
preskuševalci zdravil za analizno preskušanje zdravil, so objavljena v
Pravilih, ki urejajo zdravila v Evropski skupnosti, Zvezek 4 – Dobra proizvodna
praksa, z vsemi dopolnitvami, ki jih je sprejela Evropska komisija in so
objavljena na spletnih straneh Eudralex, ki so del spletnih strani Evropske
komisije: (http://ec.europa.eu/enterprise/
pharmaceuticals/eudralex/vol4_en.htm).
III. POSTOPEK ZA PRIDOBITEV DOVOLJENJA
6. člen
(vloga)
(1) Postopek za pridobitev dovoljenja za opravljanje
dejavnosti analiznega preskušanja zdravil se začne z vlogo predlagatelja za
pridobitev dovoljenja za opravljanje dejavnosti analiznega preskušanja zdravil
(v nadaljnjem besedilu: dovoljenje). 
(2) Vloga iz prejšnjega odstavka mora vsebovati vse podatke
in dokumente, kot jih za vlogo za pridobitev dovoljenja za izdelavo zdravil
določa Pravilnik o natančnejših pogojih za opravljanje dejavnosti izdelave
zdravil in ugotavljanju izpolnjevanja teh pogojev ter o postopku izdajanja ali
odvzema potrdila o izvajanju dobre proizvodne prakse (Uradni list RS, št.
91/08; v nadaljnjem besedilu: pravilnik o izdelavi). 
(3) Vlogo iz prvega odstavka tega člena predlagatelj za
pridobitev dovoljenja (v nadaljnjem besedilu: predlagatelj) predloži Agenciji v
fizični ali elektronski obliki v enem izvodu.
7. člen
(dopolnitev vloge)
Če Agencija ugotovi, da je vloga iz prejšnjega člena
nepopolna, v 30 dneh po prejemu vloge zahteva dopolnitev vloge in predlagatelju
določi rok, v katerem jo mora dopolniti.
8. člen
(preverjanje izpolnjevanja pogojev)
(1) Po ugotovitvi, da je vloga popolna, Agencija s sklepom
imenuje komisijo za ugotavljanje izpolnjevanja pogojev za opravljanje
dejavnosti analiznega preskušanja zdravil (v nadaljnjem besedilu: komisija), ki
izvede ogled pri predlagatelju. 
(2) Komisijo sestavljajo farmacevtski nadzorniki in, če je
treba, izvedenci z drugih področij. 
(3) Komisija mora biti najmanj dvočlanska. 
(4) O poteku ugotavljanja izpolnjevanja pogojev za
opravljanje dejavnosti analiznega preskušanja zdravil se vodi zapisnik.
9. člen
(postopek do izdaje dovoljenja)
(1) Zapisnik o poteku ugotavljanja izpolnjevanja pogojev za
opravljanje dejavnosti analiznega preskušanja zdravil se pošlje predlagatelju. 
(2) V primeru ugotovljenih pomanjkljivosti, mora predlagatelj
v 30 dneh od prejema zapisnika komisiji poslati načrt odprave pomanjkljivosti. 
(3) Komisija na podlagi ocene načrta odprave pomanjkljivosti
in ocene o izpolnjevanju pogojev za opravljanje dejavnosti analiznega
preskušanja zdravil poda mnenje, katerega sestavni del je tudi zapisnik o
poteku ugotavljanja izpolnjevanja teh pogojev. 
(4) Na podlagi mnenja iz prejšnjega odstavka Agencija v 90
dneh od prejema popolne vloge izda oziroma zavrne izdajo dovoljenja.
10. člen
(stroški postopka)
Stroške ugotavljanja izpolnjevanja pogojev krije predlagatelj
v skladu s predpisom, ki ureja pristojbine na področju zdravil.
11. člen
(sprememba pogojev)
O vsaki spremembi pogojev za opravljanje dejavnosti
analiznega preskušanja zdravil mora predlagatelj takoj, najpozneje pa v 15 dneh
od njenega nastanka, obvestiti Agencijo.
IV. POSTOPEK IZDAJE ALI ODVZEMA POTRDILA O IZVAJANJU DOBRE
PROIZVODNE PRAKSE
12. člen
(vloga za izdajo potrdila)
(1) Na podlagi izdanega dovoljenja iz drugega odstavka 5.
člena tega pravilnika lahko preskuševalci zdravil Agencijo zaprosijo za izdajo
potrdila o izvajanju dobre proizvodne prakse (v nadaljnjem besedilu: potrdilo).
(2) Agencija lahko izda potrdilo imetniku dovoljenja ob
izdaji pozitivne odločbe. 
(3) Agencija lahko izda potrdilo po izvedenem rednem nadzoru
brez predhodne vloge, če je imetnik dovoljenja predhodno plačal stroške za
izdajo potrdila v skladu s predpisom, ki ureja pristojbine na področju zdravil.
(4) Vsebina vloge za izdajo potrdila, je navedena v 31. členu
pravilnika o izdelavi.
V. NADZOR
13. člen
(nadzor)
(1) Izpolnjevanje zahtev, določenih s tem pravilnikom,
nadzorujejo farmacevtski nadzorniki. 
(2) Farmacevtski nadzorniki pri imetnikih dovoljenj
opravljajo redne in izredne nadzore. 
(3) Redni nadzori pri imetnikih dovoljenj se izvajajo praviloma
na dve do tri leta. 
(4) Izredni nadzori se izvaja v primeru zaznave povečanega
tveganja ali iz drugih vzrokov, ki kažejo na neskladnost opravljanja dejavnosti
analiznega preskušanja zdravil z veljavnimi predpisi s tega področja.
VI. ODVZEM DOVOLJENJA
14. člen
(odvzem dovoljenja)
(1) Agencija v skladu z 71. členom zakona preskuševalcu
zdravil odvzame dovoljenje, če ugotovi, da ne izpolnjuje več pogojev za
opravljanje dejavnosti, navedenih v zakonu in predpisih, izdanih na njegovi
podlagi. 
(2) V primeru odvzema dovoljenja, ki se nanaša na
veterinarska zdravila, Agencija posreduje na Veterinarsko upravo Republike
Slovenije v vednost kopijo upravnega akta o odvzemu dovoljenja.
VII. PREHODNE IN KONČNA DOLOČBA
15. člen
(uskladitev dejavnosti)
Pravne ali fizične osebe, ki so pred uveljavitvijo tega
pravilnika opravljale dejavnost analiznega preskušanja zdravil, morajo
najpozneje v šestih mesecih od dneva uveljavitve tega pravilnika oddati vlogo
za pridobitev dovoljenja v skladu s tem pravilnikom.
16. člen
(razveljavitev)
Z dnem uveljavitve tega pravilnika prenehata veljati
Pravilnik o pogojih, ki jih morajo izpolnjevati preskuševalci za analizno
preskušanje zdravil in postopek njihovega preverjanja (Uradni list RS, št.
43/00) in Pravilnik o pogojih, ki jih morajo izpolnjevati preskuševalci za
analizno preskušanje zdravil za uporabo v veterinarski medicini, in postopek
preverjanja pogojev (Uradni list RS, št. 1/01 in 13/01).
17. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 715-0017/2009
Ljubljana, dne 23. decembra 2009
EVA 2008-2711-0168
Borut Miklavčič l.r. 
Minister 
za zdravje
Soglašam!
dr. Milan Pogačnik l.r. 
Minister 
za kmetijstvo, 
gozdarstvo in prehrano