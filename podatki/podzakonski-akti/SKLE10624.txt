1. SPLOŠNE DOLOČBE
1. člen
(vsebina sklepa)
(1) Ta sklep določa podrobnejšo vsebino dokumentacije,
ki jo mora banka tretje države priložiti zahtevi za izdajo dovoljenja za
ustanovitev podružnice v Republiki Sloveniji.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(opredelitve pojmov)
Pojmi, uporabljeni v tem sklepu, imajo enak pomen kot v
določbah ZBan-2 oziroma Uredbe (EU) št. 575/2013 Evropskega parlamenta in
Sveta z dne 26. junija 2013 o bonitetnih zahtevah za kreditne institucije
in investicijska podjetja ter o spremembi Uredbe (EU) št. 648/2012 (UL EU
L št. 176 z dne 27. junija 2013, str. 1; v nadaljevanju Uredba (EU)
št. 575/2013) in predpisih, izdanih na njuni podlagi.
2. DOKUMENTACIJA ZA IZDAJO DOVOLJENJA ZA USTANOVITEV
PODRUŽNICE BANKE TRETJE DRŽAVE
3. člen
(splošno o dokumentaciji)
Zahtevi za izdajo dovoljenja za ustanovitev podružnice banke
tretje države (v nadaljevanju: podružnica) je treba poleg prilog iz 1. do 11.
točke tretjega odstavka 121. člena ZBan-2 priložiti naslednjo
dokumentacijo, na podlagi katere je mogoče ugotoviti, ali je podružnica
kadrovsko, tehnično in organizacijsko sposobna opravljati storitve, na katere
se nanaša zahteva:
(a)   
dokumentacijo o ureditvi notranjega upravljanja,
(b)   
dokumentacijo o izpolnjevanju drugih pogojev.
2.1. Dokumentacija o ureditvi notranjega upravljanja
4. člen
(dokumentacija o ureditvi notranjega upravljanja)
Dokumentacija za ugotavljanje stabilnosti načrtovane ureditve
notranjega upravljanja iz 128. člena ZBan-2 mora vsebovati dokumentacijo
iz 5. do 8. člena tega sklepa o:
(a)   
organizacijski strukturi,
(b)   
procesih upravljanja tveganj,
(c)   
mehanizmih notranjih kontrol,
(d)   
politikah in praksah prejemkov.
5. člen
(dokumentacija o organizacijski strukturi)
Dokumentacija za presojo organizacijske strukture podružnice mora
vsebovati:
(a)   
organigram, iz katerega je razvidno, da so upoštevana temeljna načela
organiziranja, vključno z opisom razmejitev pristojnosti in odgovornosti ter
poročevalskih tokov med različnimi hierarhičnimi in organizacijskimi ravnmi,
(b)   
pravilnike, navodila in druge akte, ki opredeljujejo izvajanje vseh
delovnih postopkov v okviru opravljanja storitev,
(c)   
dokumentacijo, iz katere sta razvidna sistem sprejemanja odločitev in
odgovornost posameznikov, ki sprejemajo odločitve pri posameznih delovnih
procesih v okviru opravljanja storitev,
(d)   
dokumentacijo, iz katere so razvidne odgovornosti višjega vodstva iz 30.
točke prvega odstavka 7. člena ZBan-2 ter način zagotavljanja učinkovitega
nadzora uprave nad višjim vodstvom,
(e)   
dokumentacijo, iz katere je razvidna politika za preprečevanje nastanka
nasprotja interesov,
(f)    
dokumentacijo:
- 
iz katere je razvidno število zaposlenih, ki bodo izvajali storitve,
njihova izobrazbena struktura in strokovna usposobljenost,
- 
ki dokazuje strokovno usposobljenost nosilcev ključnih funkcij,
(g)   
dokumentacijo, iz katere je razvidna politika za doseganje visokih
strokovnih standardov in etičnih vrednot pri poslovanju.
6. člen
(dokumentacija o procesih upravljanja tveganj)
Dokumentacija za presojo učinkovitosti procesov upravljanja tveganj
banke mora vsebovati:
(a)   
strnjeno izjava upravljalnega organa o tveganju iz točke (f) prvega
odstavka 435. člena Uredbe (EU) št. 575/2013,
(b)   
strategije in politike prevzemanja in upravljanja tveganj iz 5. in
6. člena Sklepa o ureditvi notranjega upravljanja, upravljalnem organu in
procesu ocenjevanja ustreznega notranjega kapitala za banke in hranilnice (Uradni
list RS, št. 73/15, v nadaljevanju sklep o upravljanju),
(c)   
opis procesov upravljanja tveganj iz 20., 21., 23. in 24. člena
sklepa o upravljanju,
(d)   
opis notranjega poročanja o tveganjih iz 25. člena sklepa o
upravljanju,
(e)   
politiko odobritve novih produktov iz 28. člena sklepa o
upravljanju,
(f)    
politiko uporabe zunanjih izvajalcev iz 29. člena sklepa o
upravljanju.
7. člen
(dokumentacija o mehanizmih notranjih kontrol)
Dokumentacija za presojo primernosti mehanizmov notranjih kontrol
banke mora vsebovati:
(a)   
dokumentacijo, iz katere je razvidna organiziranost mehanizmov notranjih
kontrol z opisom pravil in kontrol nad izvajanjem organizacijskih, poslovnih in
delovnih postopkov banke (notranje kontrole),
(b)   
dokumentacijo, iz katere je razvidna organiziranost in raven delovanja:
- 
službe notranje revizije pri vseh delovnih procesih v okviru opravljanja
bančnih storitev, vključno s strategijo službe notranje revizije ter opisom
notranjega revidiranja in obsega aktivnosti v prvih dveh letih poslovanja pri
posameznih delovnih procesih v okviru opravljanja bančnih storitev,
- 
funkcije upravljanja tveganj in funkcije skladnosti poslovanja, vključno
z internim aktom, ki določa namen, pomen in naloge posamezne funkcije,
hierarhičnim položajem vodje posamezne funkcije ter letnim načrtom posamezne
funkcije.
8. člen
(dokumentacija o politikah in praksah prejemkov)
Dokumentacija za presojo ustreznosti politike prejemkov banke
mora vsebovati politiko prejemkov iz prvega odstavka 169. člena ZBan-2, ki
upošteva temeljna načela za določanje politike in praks glede prejemkov.
2.2. Dokumentacija o izpolnjevanju drugih pogojev
9. člen
(dokumentacija o izpolnjevanju drugih pogojev)
Dokumentacija za ugotavljanje izpolnjevanja drugih pogojev za
izdajo dovoljenja za ustanovitev podružnice mora vsebovati:
(a)   
finančni načrt, vključno s projekcijo zagotavljanja finančnega premoženja
oziroma zavarovanja iz četrtega odstavka 121. člena ZBan-2,
(b)   
dokumentacijo glede tehnične opremljenosti prostorov, ki omogoča varno
in nemoteno izvajanje poslovnih procesov v okviru opravljanja storitev ter
zagotavlja ustrezno ločitev posameznih funkcij poslovanja in možnost njihove
medsebojne povezave,
(c)   
strategijo razvoja informacijskih sistemov in politiko varnosti
informacijskih sistemov, ki upošteva priporočila ustreznih standardov, ki jih
izdaja Slovenski inštitut za standardizacijo oziroma drug pooblaščeni organ,
(d)   
dokumentacijo glede sposobnosti pravočasnega, točnega in
standardiziranega poročanja Banki Slovenije in drugim nadzornim institucijam.
10. člen
(opis jamstva za vloge)
Banka tretje države mora zahtevi za izdajo dovoljenja za
ustanovitev podružnice predložiti podrobnejši opis jamstva za vloge, ki velja v
državi sedeža banke. Opis mora vsebovati natančen in celovit pregled pravic in
obveznosti vlagateljev oziroma bank ter opis formalnega postopka za uresničitev
teh pravic in obveznosti.
3. IZKAZOVANJE PODRUŽNICE Z NALEPKO
11. člen
(nalepka)
(1) Banka Slovenije skupaj z odločbo o izdaji dovoljenja
za ustanovitev podružnice izroči banki tretje države po eno nalepko z napisom
Banka Slovenije, Dovoljenje za opravljanje bančnih storitev, za vsako posamezno
poslovalnico podružnice na podlagi predloženega seznama. Ob odprtju nove
poslovalnice podružnica zaprosi Banko Slovenije za izdajo nove nalepke.
(2) Če je nalepka pri zamenjavi uničena, mora podružnica
imenovati komisijo, ki o tem sestavi zapisnik. Podružnica posreduje zapisnik
Banki Slovenije ali pa vrne uničeno nalepko.
(3) Vsebino in obliko nalepke iz prvega odstavka tega
člena določi Banka Slovenije z notranjim aktom.
4. PREHODNA IN KONČNA DOLOČBA
12. člen
(prenehanje uporabe sklepa)
Z dnem uveljavitve tega sklepa se preneha uporabljati Sklep o
dokumentaciji za izdajo dovoljenja za ustanovitev podružnice banke tretje
države (Uradni list RS, št. 28/07).
13. člen
(uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije.
Ljubljana, dne
24. septembra 2015
Boštjan Jazbec l.r.
Predsednik
Sveta Banke Slovenije