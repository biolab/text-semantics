I. SPLOŠNE DOLOČBE
1. člen
(vsebina)
Ta pravilnik ureja pogoje za minimalno kakovost, razvrščanje
in označevanje, ki jih mora v prometu izpolnjevati pivo, ter vzorčenje in
preskusne metode za ugotavljanje skladnosti piva s predpisanimi zahtevami. 
Določbe tega pravilnika se ne uporabljajo za pivo iz uvoza,
ki se proizvaja in daje v promet v državi članici Evropske unije, če je pivo
skladno z njeno nacionalno zakonodajo.
2. člen
(označevanje)
Predpakirano pivo mora biti označeno v skladu s predpisom, ki
ureja splošno označevanje predpakiranih živil, in s tem pravilnikom. 
Na označbi za predpakirano pivo ni obvezna navedba seznama
sestavin.
3. člen
(meroslovne zahteve)
Nazivna oziroma neto količina, povprečje dejanskih vsebin in
dovoljeno negativno odstopanje ter način označevanja nazivne oziroma neto
količine na označbi za predpakirano pivo morajo biti v skladu s predpisom, ki
ureja predpakirane izdelke.
4. člen
(skladiščenje)
Pivo v prometu se mora skladiščiti tako, da ohrani svojo
kakovost do navedenega roka uporabnosti, zato ne sme biti izpostavljeno sončnim
in ultravijoličnim žarkom ter neposrednemu viru toplotne energije.
II. POSEBNE DOLOČBE
5. člen
(definicija)
Pivo je fermentirana pijača iz žit, hmelja in vode, izdelana
po tehnološkem postopku varjenja, ki mu sledi alkoholno vrenje sladice z
dodatkom pivskih kvasovk.
6. člen
(varjenje)
Za proizvodnjo sladice oziroma za varjenje je osnovna
surovina ječmenov slad, ki se lahko delno nadomesti z drugimi slajenimi ali
neslajenimi žiti ali izdelki iz žit, dodatki na osnovi škroba in sladkorja, pod
pogojem, da je jodna reakcija na škrob v pivu negativna.
7. člen
(hmelj in izdelki iz hmelja)
Poleg hmelja se v proizvodnji piva lahko uporabljajo tudi
izdelki iz hmelja skladno s predpisom, ki ureja kakovost hmelja in izdelkov iz
hmelja.
8. člen
(tehnološka voda)
Voda za pripravo tehnološke vode mora ustrezati pogojem, ki
jih določa predpis o zdravstveni ustreznosti pitne vode. Za pripravo tehnološke
vode so dovoljeni le postopki in sredstva, ki niso zdravju škodljivi.
9. člen
(alkoholno vrenje)
Za alkoholno vrenje piva se mora uporabljati samo čista
kultura pivskih kvasovk Saccharomyces cerevisiae. 
Za posebne vrste piva se sme za alkoholno vrenje uporabljati
mešanica mikrobioloških kultur.
10. člen
(aditivi)
Pri proizvodnji piva se lahko glede na tehnološko
upravičenost dodajajo dovoljeni aditivi za pivo v skladu s predpisom, ki ureja
aditive za živila.
11. člen
(razvrščanje)
Pivo se v prometu razvršča in poimenuje zlasti kot: 
1.     
pivo, ki vsebuje od 5–13,5% (m/m) ekstrakta v sladici; 
2.     
specialno pivo, ki vsebuje od 13,5–16% (m/m) ekstrakta v sladici;
3.     
močno pivo, ki vsebuje najmanj 16% (m/m) ekstrakta v sladici; 
4.     
lahko pivo, ki vsebuje največ 3% vol alkohola; 
5.     
brezalkoholno pivo, ki vsebuje največ 0,5% vol alkohola; 
6.     
pšenično pivo, izdelano iz najmanj 30% (m/m) pšeničnega slada; 
7.     
pivo, fermentirano z mešanico mikrobioloških kultur; 
8.     
pivo z nizko vsebnostjo ogljikovih hidratov, ki vsebuje največ
7,5 g/L ogljikovih hidratov.
12. člen
(barva)
Pivo iz prejšnjega člena je lahko svetle ali temne barve, na
označbi pa mora biti označeno kot: 
-       
svetlo pivo, 
če je intenziteta barve do 30 EBC enot; 
-       
temno pivo, 
če je intenziteta barve nad 30 EBC enot.
13. člen
(minimalna kakovost)
Pivo, ki je v prometu, mora izpolnjevati naslednje pogoje
glede minimalne kakovosti: 
-       
da je bistro in brez usedlin, razen piva iz 14. in 15. člena tega
pravilnika; 
-       
da je ustrezne barve glede na vrsto piva, tipičnega vonja in okusa; 
-       
da vsebuje najmanj 3 g/l ogljikovega dioksida; 
-       
da vsebnost alkohola ustreza označeni vrednosti; 
-       
da ima pH vrednost do 5,0; 
-       
da je jodna reakcija na škrob negativna; 
-       
da ne vsebuje več kot 20 mg/l žveplovega dioksida; 
-       
da ima primerno peno glede na vrsto piva; 
-       
da ustreza mikrobiološki neoporečnosti, kot je določena v predpisu, ki
ureja pogoje glede mikrobiološke neoporečnosti živil v prometu.
14. člen
(pivo z dodatki)
Pivo, ki je v prometu, lahko vsebuje dodane surovine, kot so
sadni sok, arome, vitamini in druge surovine. Dodana surovina, ki daje pivu
značilnost, mora biti navedena v imenu izdelka.
15. člen
(motno in nefiltrirano pivo)
Pivo, ki je v prometu, je lahko motno in ima usedlino, če je
motnost posledica posebnih tehnoloških postopkov. Takšno pivo mora biti
označeno kot motno pivo. 
Pivo, ki je v prometu, je lahko nefiltrirano, če je označeno
kot nefiltrirano pivo.
16. člen
(točeno pivo)
Točeno pivo, ki je v prometu, mora biti na prodajnem mestu
označeno z blagovno znamko. 
Pivo iz kovinskih sodov se mora točiti samo s pomočjo
točilnih aparatov. Za točenje piva iz sodov se lahko uporabljajo le naslednji
potisni plini: ogljikov dioksid, dušik ali mešanica obeh plinov. 
Prepovedano je dajati v promet pivo, ki se zbere kot ostanek
pri točenju piva iz soda. 
Točilne pipe za pivo se ne smejo uporabljati za točenje
drugih pijač.
III. PREVERJANJE SKLADNOSTI
17. člen
(preskušanje in spremljanje kakovosti)
Za preverjanje skladnosti piva z zahtevami tega pravilnika za
namene uradnega nadzora ter za spremljanje njegove kakovosti se uporabljajo
metode iz priloge 1, ki je sestavni del tega pravilnika. Lahko se uporabljajo
tudi druge validirane metode, v primeru spora pa so odločilni rezultati analiz,
ki so dobljeni z metodami iz tega pravilnika.
IV. PREHODNE IN KONČNE DOLOČBE
18. člen
(prehodna določba)
Pivo, ki ni označeno v skladu s posebnimi zahtevami iz tega
pravilnika, je lahko v prometu do 30. junija 2003.
19. člen
(prenehanje veljavnosti)
Z dnem uveljavitve tega pravilnika preneha veljati pravilnik
o pivu (Uradni list RS, št. 48/99).
20. člen
(uveljavitev)
Ta pravilnik začne veljati petnajsti dan po objavi v Uradnem
listu Republike Slovenije.
Št. 324-01-14/2002
Ljubljana, dne 25. novembra 2002.
mag. Franc But l. r. 
Minister za kmetijstvo, 
gozdarstvo in prehrano
Soglašam!
prof. dr. Dušan Keber, dr. med. l.
r. 
Minister za zdravje

Priloga
1: Vzorčenje in preskusne metode