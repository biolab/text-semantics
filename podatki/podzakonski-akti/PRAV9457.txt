1. člen
(namen pravilnika)
Ta pravilnik določa metodologijo za oblikovanje cen
preskušanja zdravil iz uradne kontrole kakovosti zdravil za uporabo v humani in
veterinarski medicini (v nadaljnjem besedilu: kontrola kakovosti zdravil), ki
jo izvaja Javna agencija Republike Slovenije za zdravila in medicinske
pripomočke (v nadaljnjem besedilu: agencija) in obsega vrste uradnih kontrol
kakovosti zdravila, kot jih določa 92. člen Zakona o zdravilih (Uradni list RS,
št. 31/06 in 45/08).
2. člen
(kontrola kakovosti zdravil)
(1) Kontrola kakovosti zdravil lahko obsega naslednje
postopke: 
1.    
odvzem vzorcev na trgu; 
2.    
prevzem vzorcev in referenčnih standardov za kontrolo kakovosti zdravil;
3.    
prevzem dokumentacije, ki se nanaša na predložene vzorce oziroma vlogo
za kontrolo kakovosti zdravil in referenčne standarde; 
4.    
arhiviranje prejete dokumentacije; 
5.    
dvig dokumentacije iz arhiva; 
6.    
strokovni pregled dokumentacije in priprava delovnega naloga; 
7.    
priprava ocene ustreznosti dokumentacije; 
8.    
analizno preskušanje; 
9.    
priprava poročila in sproščanje analiznega izvida; 
10.  izdaja
izvida; 
11.  priprava
naloga za fakturiranje in izdaja računa; 
12.  arhiviranje
dokumentacije; 
13.  pošiljanje
izvida in računa. 
(2) V primeru preklica kontrole kakovosti zdravila na zahtevo
predlagatelja agencija predlagatelju izda račun za vse opravljene postopke do
dneva prejema preklica.
3. člen
(stroški)
(1) Agencija razporeja stroške, ki bremenijo področje
kontrole kakovosti zdravil na naslednji način: 
-    
neposredne spremenljive stroške materiala, storitev in dela zaposlenih
na področju kontrole kakovosti zdravil neposredno pripiše povzročitelju
stroškov; 
-    
neposredne stalne stroške materiala, storitev in amortizacije, ki so
neposredno povezani s povzročiteljem stroškov, neposredno pripiše povzročitelju
stroškov z uporabo merila – število delovnih ur; 
-    
posredne spremenljive in stalne stroške materiala, storitev, dela in
amortizacije, ki niso neposredno povezani s povzročiteljem stroškov, pripiše
povzročitelju stroškov z uporabo merila – število delovnih ur. 
(2) Stroške iz prejšnjega odstavka agencija izkazuje v skladu
z veljavnimi predpisi s področja računovodstva, ki veljajo za pravne osebe
javnega prava.
4. člen
(metodologija za oblikovanje cene)
(1) Cena za posamezno vrsto kontrole kakovosti zdravil je
sestavljena iz stalnega in spremenljivega dela. 
(2) Stalni del cene sestavljajo: 
-    
neposredni spremenljivi stroški materiala, storitev in dela ter
neposredni stalni stroški materiala, storitev in amortizacije, ki se prek
postopkov razporejajo na stroškovne nosilce (posamezne vrste kontrole kakovosti
zdravil); 
-    
posredni spremenljivi in stalni stroški, ki niso neposredno povezani s
povzročiteljem stroškov, se na stroškovne nosilce razporejajo z uporabo
porazdelitvenih koeficientov dodatka posrednih stroškov. 
(3) Spremenljivi del cene sestavljajo neposredni stroški
materiala in dela zaposlenih na področju kontrole kakovosti zdravil, ki
bremenijo posamezne parametre analiznega preskušanja v skladu z zahtevami
dokumentacije za pridobitev dovoljenja za promet, standardi veljavnih
farmakopej ter z načeli in smernicami dobre kontrolne laboratorijske prakse.
Normative za posamezne parametre analiznega preskušanja določi direktor
agencije z internim aktom. 
(4) Metodologija oblikovanja cen kontrole kakovosti zdravil
se uporablja za izračun cen preskušanja zdravil z namenom kontrole kakovosti
zdravil na podlagi podatkov preteklega obračunskega obdobja.
5. člen
(uskladitev in odobritev cen)
(1) Uskladitev cen se lahko opravi enkrat letno glede na
uradno objavljeno rast cen življenjskih potrebščin oziroma glede na spremenjene
gospodarske in druge dejavnike (kalkulativni elementi cen). 
(2) Cenik s cenami, oblikovanimi na podlagi metodologije, ki
jo določa ta pravilnik, agencija objavi na svoji spletni strani.
6. člen
(razveljavitev)
Z dnem uveljavitve tega pravilnika prenehata veljati
Pravilnik o metodologiji za oblikovanje cen preskušanja zdravil in kontrole
kakovosti zdravil (Uradni list RS, št. 113/00) in Pravilnik o višini stroškov
za preskušanje zdravil, izdajo dovoljenja za promet z zdravili za uporabo v
veterinarski medicini in za strokovni nadzor (Uradni list RS, št. 28/04 in
3/07).
7. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 715-0014/2009
Ljubljana, dne 20. maja 2009
EVA 2008-2711-0163
Borut Miklavčič l.r. 
Minister 
za zdravje
Soglašam! 
dr. Milan Pogačnik l.r. 
Minister 
za kmetijstvo, gozdarstvo in prehrano