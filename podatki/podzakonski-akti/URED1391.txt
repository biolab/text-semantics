1. člen
S to uredbo Vlade Republike Slovenije določa pogoje za
podelitev koncesije za gospodarsko izkoriščanje reke Soče na odseku od
Volčanskega mostu do državne meje z Republiko Italijo, reke Idrijce na odseku
od železniškega mostu do sotočja z reko Sočo in reke Bače na odseku od obstoječega
jezu do sotočja z reko Idrijco, izključno za proizvodnjo električne energije.
Koncesija se bo podelila za odseke vodotokov Soče, Idrijce in
Bače, ki jih opredeljujejo naslednje kote zgornjih voda: 155,50 m n.m. na reki
Soči v profilu Volčanskega mostu, 155,15 m n.m. na reki Idrijci v profilu
železniškega mostu in 155,40 m n.m. na reki Bači v profilu tik pod obstoječim
jezom pri kraju Bača pri Modreju. Kota spodnje vode odseka, na katerem se bo
podelila koncesija, je 55,00 m n.m., ki je kota gladine vode v profilu državne
meje. Vse kote so kote gladin vode pri srednjem letnem pretoku.
Skupni bruto energetski potencial zgoraj navedenih odsekov rek
Soče, Idrijce in Bače, ki bo izkoriščen v verigi hidroelektrarn Doblar, Plave
in Solkan, znaša 640 GWh na leto ob povprečnem pretoku 82,3 m3/sek
(v profilu HE Plave) in faktorju izkoristljivosti 0,9.
2. člen
Zaradi proizvodnje električne energije se daje koncesionarju v
izkoriščanje v 1. členu te uredbe opredeljeni bruto potencial, ki ga bo
koncesionar izkoriščal v verigi hidroelektrarn z instaliranim pretokom 180 m3/sek.
3. člen
Koncesija za gospodarsko izkoriščanje vodnega energetskega potenciala
iz 1. člena se podeli za 30 let. 
Začetek izvajanja koncesije se šteje od dneva podpisa koncesijske
pogodbe. 
Koncesija se lahko podaljša na način in pod pogoji, določenimi
v koncesijski pogodbi.
4. člen
Po prenehanju koncesije preidejo v brezhibnem stanju v posest
koncedenta vsi objekti in naprave, zgrajeni za namen izvajanja koncesije, ki
jih je za koncedenta zgradil ali drugače pridobil koncesionar.
Način prenosa objektov v posest koncedenta se uredi s koncesijsko
pogodbo.
5. člen
Koncesija se lahko podeli koncesionarju, ki poleg z zakonom
predpisanih pogojev za podelitev koncesije in poleg okoljevarstvenih pogojev po
zakonu zagotavlja izpolnitev:
I.      
Pogojev povezanih z vodnim režimom in rabo vode, ki so:
1.   spoštovanje
dogovorjenega vodnega režima Soče na državni meji z Republiko Italijo;
2.   zagotovitev ukrepov,
da se dosedanja varnost pred poplavami ne zmanjša, na urbaniziranih površinah
pa po možnosti poveča;
3.   zagotovitev ukrepov za
preprečevanje škodljivega odlaganja gramoza, suspenzij in drugih plavin, ki bi
zmanjšalo akumulacijsko sposobnost bazenov, poslabšalo predvidene odtočne
razmere v reki Soči in pritokih in povzročalo prekoračitev projektiranih
nivojev zajeznih gladin in zagotovitev ukrepov za sanacijo negativnih posledic
zaprojenosti;
4.   zagotovitev ureditve
izlivnih odsekov pritokov na način, da zajezitve ne bodo škodljivo vplivale na
režim odtoka visokih voda na njih in na reki Soči;
5.   zagotovitev ureditve
odvajanja vseh zalednih voda z vseh območij, ki so kakorkoli pod neposrednim
vplivom zajezitev hidroelektrarn na Soči;
6.   zagotovitev ukrepov
proti poslabšanju razmer v zvezi z gladinskim stanjem, dinamiko pretokov,
količino in kakovostjo podtalnic;
7.   zagotovitev
zavarovanja brežin v akumulacijskih bazenih ter zagotovitev stopnje varnosti,
določene po pomenu površin ali objektov, ki so zavarovana;
8.   zagotovitev ukrepov,
da se vodni režim med gradnjo hidroenergetskih objektov ne bo bistveno poslabšal;
9.   zagotovitev ukrepov za
nespremenjeno izvajanje pravice do rabe in uporabe vode drugih obstoječih
uporabnikov;
10.   zagotovitev prednosti
pri izkoriščanju in rabi vode pritokov Soče, vode iz korita Soče in iz
zajezitvenih bazenov vsem sedanjim in morebitnim bodočim uporabnikom vode za
oskrbo s pitno vodo, tehnološko vodo, vodo za hlajenje, namakanje in drugo v
skladu z opredelitvijo obstoječih in potencialnih uporabnikov v elaboratu
navedenem v 2. členu. Koncesionar bo moral glede namakanja upoštevati podatke iz
nacionalnega programa namakanja, ko bo le-ta sprejet. 
II.     
Pogojev v zvezi z rabo prostora in varstvom dobrin, ki so:
1.   zagotovitev ukrepov,
da predvideni posegi v prostor ohranijo obstoječe razmere ali omogočijo njihovo
izboljšanje;
2.   nadomestitev objektov
in naprav, ki bodo odstranjeni zaradi izgradnje hidroelektrarn;
3.   zagotovitev ukrepov
zavarovanja zemljišč, objektov, naprav in drugih dobrin pred škodljivimi
posledicami delovanja hidroelektrarn oziroma zagotovitev nadomestil ali odškodnin;
4.   upoštevanje urbanistično-arhitektonskih
in krajinskih značilnosti in principov sonaravnega urejanja pri oblikovanju objektov,
naprav in drugih ureditev, povezanih z energetsko izrabo Soče;
5.   omogočanje javnega
dostopa do vode; 
6.   zagotovitev rabe vode
in zemljišč v območju zajezitev za turistične in rekreacijske dejavnosti, ob
upoštevanju varnosti uporabnikov in potrebnih funkcionalnih omejitev. Zlasti
območje akumulacijskega jezera ob Mostu na Soči je v dosedanjih desetletjih
obstoja postalo integralni sestavni del tega prostora in pomembno sooblikuje
identiteto Mosta na Soči in okolice ter predstavlja pomembno komponento turistične
in rekreacijske dejavnosti;
7.   zagotovitev ukrepov za
ohranitev biološke raznovrstnosti in avtohtonosti habitatov ter biološkega
ravnotežja tam, kjer je to mogoče in dolgoročno stabilno, sicer pa je potrebno
v tem obsegu nadomestiti vrednote;
8.   zagotovitev ukrepov
ohranjanja in varovanja naravne in kulturne dediščine v največji možni meri;
9.   upoštevanje sodobnih
dognanj pri oblikovanju vodnogospodarskih objektov (nasipi, nove struge,
zavarovanje brežin itd.) ter upoštevanje načel sonaravnih ureditev.
III.   
Pogojev povezanih s socialnimi vplivi, ki so:
1.   zagotovitev ukrepov za
varnost prebivalcev in njihovega premoženja med gradnjo in obratovanjem;
2.   zagotovitev nadomestil
in odškodnin prebivalcem zaradi poslabšanih življenjskih in bivalnih razmer
zaradi posledic energetske izrabe Soče.
IV.   
Pogojev povezanih z izkoriščanjem vodnega energetskega potenciala, ki
so:
1.   zagotovitev ukrepov za
obratovanje verige hidroelektrarn na spodnji Soči, kot proizvajalke variabilne
energije in regulacijske moči po načelu pretočne akumulacije in optimalno prilagojeno
elektroenergetski oskrbi Slovenije;
2.   zagotovitev ukrepov
proti preseganju dovoljenih maksimalnih denivelacij v zajezitvah in dovoljenih
hitrostih sprememb gladin spodnjih in zgornjih voda v zajezitvah ob obratovanju
hidroelektrarn;
3.   zagotovitev ukrepov za
vzdrževanje in ohranjanje zgrajenega energetskega potenciala v skladu s pravili
stroke in standardi za vzdrževanje elektroenergetskega sistema Slovenije;
4.   zagotovitev ukrepov za
zavarovanje odgovornosti proti tretjim osebam za morebitno ekološko škodo, ki
bi jo lahko povzročil med izgradnjo in izkoriščanjem elektroenergetskega sistema.
Ukrepi in pogoji iz prejšnega odstavka se podrobneje določijo
v koncesijski pogodbi. 
6. člen
Koncedent ima:
1.     
pravico določiti pogoje proizvodnje ob izjemnih ekoloških razmerah v
skladu z zakonom;
2.     
predkupno pravico do vse proizvedene električne energije po pogojih
tarifnega dela koncesijske pogodbe (3. točka 7. člena te uredbe);
3.     
druge pravice, določene v koncesijski pogodbi v skladu s to uredbo.
7. člen
Koncesionar ima :
1.     
pravico do izključnega izkoriščanja vodnega energetskega potenciala, ki
je predmet koncesije;
2.     
pravice proizvajalca električne energije zaradi proizvodnje električne
energije na podlagi obnovljivega vira, ki mu zagotavlja najmanj enakovreden
položaj pri oddaji proizvedene električne, energije v slovenski
elektroenergetski sistem;
3.     
pogoji oblikovanja cen za plačilo dobavljene energije se določijo v
koncesijski pogodbi;
4.     
odplačno pravico do prenosa električne energije preko prenosnih naprav
subjektov, ki opravljajo javne službe prenosa električne energije v primerih,
ko ne dobavlja energije subjektom prenosa in oskrbe slovenskega
elektrogospodarstva;
5.     
koncesionar ima pravico, da se mu vložena sredstva v dodatno zgrajeni
hidroelektrarni Doblar II in Plave II povrnejo iz cene za proizvedeno
električno energijo;
6.     
druge pravice, določene v koncesijski pogodbi v skladu s to uredbo.
8. člen
Pravice in obveznosti koncedenta ter pravice in obveznosti koncesionarja
se podrobneje določijo v koncesijski pogodbi.
9. člen
Koncesija se, na podlagi 3. točke 111.c člena zakona o varstvu
okolja, podeljuje brez javnega razpisa imetniku obstoječe pravice za
gospodarsko izkoriščanje naravne dobrine za proizvodnjo električne energije
zaradi njenega podaljšanja in povečanja njenega obsega. 
Koncesionarja iz prejšnjega odstavka določi Vlada Republike Slovenije
z upravno odločbo.
10. člen
Medsebojna razmerja med koncesionarjem in koncedentom se
skladno z določbami zakona o varstvu okolja uredijo s koncesijsko pogodbo, ki
mora biti sklenjena v pisni obliki in mora imeti vse z zakonom določene
sestavine. 
Pogodbo iz prejšnjega odstavka sklene v imenu države Vlada
Republike Slovenije.
11. člen
Za izkoriščanje vodnega energetskega potenciala, ki je predmet
te koncesije plačuje koncesionar koncedentu letni znesek v višini 10% od
prodajne vrednosti proizvedene električne energije. Višina plačila za koncesijo
in metodologija za izračun prodajne vrednosti proizvedene električne energije se
določa v tarifnem delu koncesijske pogodbe.
Plačilo za koncesijo se obračunava in plačuje mesečno. Plačevati
se začne s pričetkom izvajanja koncesije. 
Prihodki iz prejšnjih odstavkov so vir proračuna Republike Slovenije
in proračuna občin, na območju katerih so elektrarne.
Plačilo za koncesijo se med državo in občinami razdeli v
razmerju 40 : 60 v korist občin. Razdelitev med občinami se opravi skladno z
bruto potencialom, ki pripada območju posamezne občine.
Občini na območju koncesije se največ do 30 odstotkov plačila
za koncesijo, ki je prihodek njenega proračuna, ne upošteva pri izračunu
lastnih prihodkov po predpisih o financiranju občin, če so ta sredstva
namenjena vzdrževanju ali gradnji lokalne infrastrukture, ki se uporablja
zaradi izvajanja koncesije ali je potrebna zaradi omejene rabe prostora na
vplivnem območju koncesije. 
Višina sredstev, ki se ne upoštevajo pri izračunu lastnih
prihodkov občine, se za posamezno leto ob upoštevanju drugih razpoložljivih
sredstvih občine za vzdrževanje ali gradnjo infrastrukture podrobneje določi v
investicijskem programu vzdrževanja in gradnje lokalne infrastrukture iz
prejšnjega odstavka, ki ga za obdobje štirih let pripravi občina, nanj pa
morata dati soglasje ministrstvo, pristojno za okolje, in ministrstvo,
pristojno za finance.
12. člen
Koncesionar krije vse stroške v zvezi s koncesijo, ki bo podeljena
na podlagi te uredbe.
13. člen
Nadzor nad zakonitostjo izvajanja koncesije izvršujejo pristojni
inšpekcijski organi.
Nadzor nad finančnim poslovanjem izvršuje Računsko sodišče
Republike Slovenije.
14. člen
Razmerje med koncedentom in koncesionarjem preneha:
1.     
s prenehanjem koncesijske pogodbe,
2.     
z odkupom koncesije in
3.     
z odvzemom koncesije.
15. člen
Koncesionar je na podlagi odločbe o določitvi za
koncesionarja upravičen pričeti postopke za pridobitev lokacijskega dovoljenja,
vodnogospodarskega soglasja in gradbenega dovoljenja ter opravljati druge
investitorske posle.
16. člen
Elaborat "Strokovne podlage za izkoriščanje vodnega energetskega
potenciala spodnje Soče", Vlada Republike Slovenije, julij 1996, so
obvezno strokovno izhodišče za projektne rešitve in izvedbo projekta
izkoriščanja vodnega energetskega potenciala spodnje Soče.
17. člen
V primeru neskladja med to uredbo in koncesijsko pogodbo veljajo
določila te uredbe.
18. člen
Koncesija se podeljuje javnemu podjetju Soške elektrarne d.o.o.,
kot imetniku obstoječe pravice za gospodarsko izkoriščanje naravne dobrine za
proizvodnjo električne energije.
18.a člen
(1) Ne glede na določbe četrtega odstavka 11. člena te uredbe
in ne glede na določbe predpisa, ki ureja merila za določanje razvitosti
infrastrukture in obremenjenosti okolja zaradi ugotavljanja deleža plačila
občini za koncesijo na naravni dobrini, je za leto 2004 od 1. avgusta dalje
celotno plačilo za koncesijo namenjeno občinam, pri čemer se plačilo za
koncesijo razdeli med občine sorazmerno z bruto potencialom, ki pripada območju
posamezne občine. 
(2) Občinam se izjemoma za leto 2004 plača tudi dodatno
enkratno nadomestilo za omejeno rabo prostora zaradi hidroelektrarn na reki
Soči in njenih pritokov na območju občin. 
(3) Višina plačila za nadomestilo za omejeno rabo prostora iz
prejšnjega odstavka je 26,000.000 SIT. 
(4) Plačilo za nadomestilo za omejeno rabo prostora plača
večinski lastnik koncesionarja, med občine pa se razdeli na način iz prvega
odstavka tega člena, plača pa se v petih enakih mesečnih obrokih, pri čemer se
plača prvi obrok nadomestila za mesec avgust. 
(5) Plačilo za nadomestilo za omejeno rabo prostora za
hidroelektrarne na reki Soči se ne upošteva kot lastni prihodek občine pri
izračunu sredstev za finančno izravnavo iz državnega proračuna.

Uredba o koncesiji za gospodarsko izkoriščanje
vode Soče, Idrijce in Bače za proizvodnjo električne energije (Uradni list RS,
št. 63/96) vsebuje naslednjo končno določbo:
»19. člen
Ta uredba začne veljati petnajsti dan po objavi v Uradnem listu
Republike Slovenije.«.

Uredba o dopolnitvi Uredbe o koncesiji za
gospodarsko izkoriščanje vode Soče, Idrijce in Bače za proizvodnjo električne
energije (Uradni list RS, št. 88/04) vsebuje naslednjo končno določbo:
»2. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembi in dopolnitvi Uredbe o
koncesiji za gospodarsko izkoriščanje vode Soče, Idrijce in Bače za proizvodnjo
električne energije (Uradni list RS, št. 83/06) vsebuje naslednjo končno določbo:
»2. člen
Ta uredba začne veljati 1. septembra 2006.«.