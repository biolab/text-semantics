1. člen
(vsebina)
(1) Ta uredba ureja
izvajanje podukrepa podpora za preprečevanje škode v gozdovih zaradi gozdnih
požarov ter naravnih nesreč in katastrofičnih dogodkov iz programa, ki ureja
razvoj podeželja Republike Slovenije za obdobje 2014–2020 (v nadaljnjem
besedilu: PRP 2014–2020). PRP 2014–2020 je dostopen na osrednjem spletnem mestu
državne uprave in na spletni strani skupne kmetijske politike
(https://skp.si/program-razvoja-podezelja-2014-2020-do-2022; v nadaljnjem
besedilu: spletna stran Programa razvoja podeželja).
(2) Ta uredba določa
namen podpore, upravičence, upravičene stroške, pogoje za dodelitev sredstev,
postopek za dodelitev sredstev, merila za ocenjevanje vlog, obveznosti,
finančne in splošne določbe za izvajanje:
1.     
Uredbe (EU) št. 1303/2013
Evropskega parlamenta in Sveta z dne 17. decembra 2013 o skupnih določbah o Evropskem skladu za
regionalni razvoj, Evropskem socialnem skladu, Kohezijskem skladu, Evropskem
kmetijskem skladu za razvoj podeželja in Evropskem skladu za pomorstvo in
ribištvo, o splošnih določbah o Evropskem skladu za regionalni razvoj,
Evropskem socialnem skladu, Kohezijskem skladu in Evropskem skladu za pomorstvo
in ribištvo ter o razveljavitvi Uredbe Sveta (ES) št. 1083/2006
(UL L št. 347
z dne 20. 12. 2013,
str. 320), zadnjič spremenjene z Uredbo
(EU) 2022/2039 Evropskega parlamenta in Sveta z dne 19. oktober 2022 o
spremembi uredb (EU) št. 1303/2013 in
(EU) 2021/1060 glede dodatne prožnosti za obravnavanje posledic vojaške
agresije Ruske federacije FAST (prožna pomoč za ozemlja) – CARE (UL L št. 275 z dne 25. 10.
2022, str. 23), (v nadaljnjem besedilu:
Uredba 1303/2013/EU);
2.     
Uredbe (EU) št. 1305/2013 Evropskega
parlamenta in Sveta z dne 17. decembra 2013 o podpori za razvoj podeželja iz
Evropskega kmetijskega sklada za razvoj podeželja (EKSRP) in razveljavitvi
Uredbe Sveta (ES) št. 1698/2005 (UL L št. 347
z dne 20. 12. 2013,
str. 487), zadnjič spremenjene z Uredbo
(EU) 2022/1033 Evropskega parlamenta in Sveta z dne 29. junija
2022 o spremembi Uredbe (EU) št. 1305/2013
glede posebnega ukrepa za zagotovitev izjemne začasne podpore v okviru
Evropskega kmetijskega sklada za razvoj podeželja (EKSRP) kot odziv na vpliv
ruske invazije na Ukrajino (UL L št. 173
z dne 30. 6. 2022, str. 34), (v nadaljnjem besedilu: Uredba
1305/2013/EU);
3.     
Uredbe (EU) št. 1306/2013
Evropskega parlamenta in Sveta z dne 17. decembra
2013 o financiranju, upravljanju in spremljanju skupne kmetijske politike in
razveljavitvi uredb Sveta (EGS) št. 352/78,
(ES) št. 165/94, (ES) št. 2799/98, (EC) No 814/2000, (ES) št. 1290/2005 in (ES) št. 485/2008
(UL L št. 347
z dne 20. 12. 2013, str. 549), zadnjič spremenjene z Izvedbeno uredbo
Komisije (EU) 2022/1352 z dne 3. avgusta 2022 o odstopanju glede leta 2022
od člena 75(1), tretji pododstavek, Uredbe (EU) št. 1306/2013
Evropskega parlamenta in Sveta v zvezi s stopnjo predplačil za neposredna plačila
ter ukrepi za razvoj podeželja, povezanimi s površinami in živalmi (UL L št. 204 z dne 4. 8.
2022, str. 1), (v nadaljnjem besedilu:
Uredba 1306/2013/EU);
4.     
Izvedbene uredbe Komisije (EU) št. 808/2014
z dne 17. julija 2014 o določitvi pravil za uporabo Uredbe (EU)
št. 1305/2013 Evropskega parlamenta in Sveta o podpori za razvoj podeželja
iz Evropskega kmetijskega sklada za razvoj podeželja (EKSRP) (UL L št. 227 z dne 31. 7.
2014, str. 18), zadnjič spremenjene z
Izvedbeno uredbo Komisije (EU) 2022/2531 z dne 1. decembra
2022 o razveljavitvi Izvedbene uredbe (EU) št. 808/2014
o določitvi pravil za uporabo Uredbe (EU) št. 1305/2013
Evropskega parlamenta in Sveta o podpori za razvoj podeželja iz Evropskega
kmetijskega sklada za razvoj podeželja (EKSRP) (UL L št. 328 z dne 22. 12.
2022, str. 78), (v nadaljnjem besedilu:
Izvedbena uredba 808/2014/EU);
5.     
Izvedbene uredbe Komisije (EU) št. 809/2014
z dne 17. julija 2014 o pravilih za
uporabo Uredbe (EU) št. 1306/2013
Evropskega parlamenta in Sveta v zvezi z integriranim administrativnim in
kontrolnim sistemom, ukrepi za razvoj podeželja in navzkrižno skladnostjo (UL L
št. 227 z dne 31. 7.
2014, str. 69), zadnjič spremenjene z
Izvedbeno uredbo Komisije (EU) 2022/1227 z dne 15. julija
2022 o spremembi izvedbenih uredb (EU) št. 808/2014
in (EU) št. 809/2014 glede posebnega ukrepa
za zagotovitev izjemne začasne podpore v okviru Evropskega kmetijskega sklada
za razvoj podeželja (EKSRP) v odziv na vpliv ruske invazije na Ukrajino (UL L
št. 189 z dne 18. 7.
2022, str. 12), (v nadaljnjem besedilu:
Izvedbena uredba 809/2014/EU);
6.     
Uredbe (EU) 2020/2220 Evropskega parlamenta in Sveta z dne 23. decembra 2020 o določitvi nekaterih prehodnih
določb za podporo iz Evropskega kmetijskega sklada za razvoj podeželja (EKSRP)
in Evropskega kmetijskega jamstvenega sklada (EKJS) v letih 2021 in 2022 ter o
spremembi uredb (EU) št. 1305/2013, (EU)
št. 1306/2013 in (EU) št. 1307/2013 glede sredstev in uporabe v letih
2021 in 2022 ter Uredbe (EU) št. 1308/2013 glede sredstev in razdelitve
take podpore v letih 2021 in 2022 (UL L št. 437
z dne 28. 12. 2020, str. 1), zadnjič spremenjene z Uredbo (EU) št. 1308/2013 Evropskega parlamenta in Sveta z dne
17. decembra 2013 o vzpostavitvi skupne
ureditve trgov kmetijskih proizvodov in razveljavitvi uredb Sveta (EGS) št. 922/72, (EGS) št. 234/79,
(ES) št. 1037/2001 in (ES) št. 1234/2007 (UL L št. 347
z dne 20. 12. 2013, str. 671), (v nadaljnjem besedilu: Uredba
2020/2220/EU) in
7.     
Uredbe Komisije (EU) 2022/2472 z dne 14. decembra 2022 o
razglasitvi nekaterih vrst pomoči v kmetijskem in gozdarskem sektorju ter na
podeželju za združljive z notranjim trgom z uporabo členov 107 in 108 Pogodbe o
delovanju Evropske unije (UL L št. 327 z
dne 21. 12. 2022, str. 1; v nadaljnjem besedilu: Uredba
2022/2472/EU).
2. člen
(pomen izrazov)
Izrazi, uporabljeni v tej uredbi, pomenijo:
1.     
datum dodelitve pomoči je datum izdaje odločbe o pravici do sredstev,
izdane v skladu s to uredbo;
2.     
podjetje v težavah je podjetje iz 59. točke 2. člena Uredbe
2022/2472/EU;
3.     
sredstvo elektronske identifikacije je sredstvo elektronske
identifikacije ravni zanesljivosti srednja ali visoka oziroma drug način
elektronske identifikacije za dostop do elektronskih storitev ravni
zanesljivosti srednja ali visoka v skladu s predpisi, ki urejajo elektronsko
identifikacijo in storitev zaupanja.
3. člen
(protipožarna infrastruktura)
(1) Protipožarna
infrastruktura je infrastruktura, namenjena varovanju naravnega okolja pred
požari na območjih gozdov z zelo veliko in veliko stopnjo požarne ogroženosti
oziroma za intervencijo gašenja v večjem požarno ogroženem prostoru.
Protipožarna infrastruktura so protipožarne preseke, protipožarne steze,
protipožarni zidovi, prostor za izvenletališko pristajanje helikopterjev ter
namensko urejeni vodni viri oziroma mesta za oskrbo helikopterjev, gasilskih
vozil in gasilcev z vodo za gašenje, kot so vodno zajetje, kal, hidrant.
(2) Protipožarne
preseke so gozdne prometnice za potrebe varovanja naravnega okolja pred požari
v skladu s predpisi, ki urejajo gradnjo gozdnih prometnic.
(3) Protipožarna steza
je steza, široka do 0,60 m, ki zagotavlja predvidene premike gasilskih moštev
po težko prehodnem terenu in se povezuje s protipožarno ali javno
infrastrukturo višjega reda. Protipožarna steza ima enake tehnične lastnosti
kot pešpot v skladu s predpisom, ki ureja razvrščanje objektov.
(4) Protipožarni zid je
suhi zid ali suhozid, ki je visok 0,8 m
in širok 0,4 do 0,8 m. Namenjen je preprečevanju širjenja talnih požarov.
Gradnja protipožarnih zidov obsega ročno pridobivanje kamenja in graditev zidu.
(5) Prostor za
izvenletališko pristajanje helikopterjev je območje za izvedbo izvenletališkega
pristanka in vzleta helikopterja, ki ni letališče, vzletišče ali heliport in ga
vodja helikopterja ali zemeljski asistent lahko izbere za pristanek in vzlet
helikopterja v skladu s predpisom, ki ureja izvajanje izvenletaliških
pristankov in vzletov helikopterjev. Prostor mora imeti minimalno površino
2.500 m2, pri čemer mora biti najmanjša širina prostora 40 m.
(6) Vodno zajetje je
večje vodno zajetje z minimalno prostornino 15.000 m3, ki omogoča
zajetje vode za gašenje tudi v najbolj sušnem obdobju (neizčrpen vodni vir).
(7) Neizčrpen vodni vir
so naravni in umetni vodni viri za gašenje, kot so reke, potoki, jezera,
ribniki, morje, vodnjaki in vodna zajetja. Neizčrpen vodni vir mora
izpolnjevati naslednji zahtevi:
-       
iz podatkov o 100-letnih vodah mora biti potrjeno, da vodni vir tudi v
najbolj sušnem obdobju v času zadnjih 100 let zagotavlja načrtovano količino
vode in
-       
mora imeti vodno soglasje v skladu s predpisi, ki urejajo vode, o
uporabi neizčrpnega vodnega vira.
(8) Kal je plitva
kotanja na kraških tleh, kjer se zbira deževnica. Voda ne pronica v podzemlje,
ker ima kal dno prekrito z neprepustno plastjo gline, ilovice ali je drugače
zatesnjen. Kal ima minimalno prostornino 300 m3.
(9) Hidrant je naprava
na vodovodnem omrežju, ki zagotavlja večje količine vode za gašenje požarov.
(10) Protipožarno
vzdrževanje je odstranitev žive in mrtve vegetacije za zagotovitev ustreznega
horizontalnega in vertikalnega prekinjenega prostora med gozdnimi sestoji ob
protipožarnih presekah, protipožarnih stezah in s protipožarnih zidov.
4. člen
(predmet podpore in namen podukrepa)
Podpora iz te uredbe, ki se dodeli v skladu z Uredbo
2022/2472/EU, je namenjena izvedbi ukrepov za varstvo gozdov pred požari, kot
so gradnja, rekonstrukcija in protipožarno vzdrževanje protipožarnih presek,
protipožarnih stez, protipožarnih zidov, prostorov za izvenletališko
pristajanje helikopterjev, namensko urejenih vodnih virov oziroma mest za
oskrbo helikopterjev, gasilskih vozil in gasilcev z vodo za gašenje.
5. člen
(upravičenci)
(1) Za ureditev
protipožarnih presek in protipožarnih stez so upravičenci do podpore:
1.     
fizične osebe razen samostojnih podjetnikov posameznikov, ki so lastniki
zasebnih gozdov in lastniki skupin gozdnega drevja ali posamičnega gozdnega
drevja na negozdnih kmetijskih površinah zunaj naselij in izvajajo ureditev
samo na lastnih gozdnih parcelah;
2.     
agrarne skupnosti v skladu z zakonom, ki ureja agrarne skupnosti, ki
izvajajo ureditev samo na gozdnih zemljiščih v solastnini oziroma skupni
lastnini članov agrarne skupnosti, in
3.     
fizične osebe razen samostojnih podjetnikov posameznikov, ki so
zakupniki zasebnih gozdov in izvajajo ureditev samo na gozdnih parcelah v
zakupu.
(2) Za ureditev
protipožarne infrastrukture so upravičenci do podpore:
1.     
pravne osebe in samostojni podjetniki posamezniki, ki so lastniki
zasebnih gozdov, in lastniki skupin gozdnega drevja ali posamičnega gozdnega
drevja na negozdnih kmetijskih površinah zunaj naselij;
2.     
pravne osebe in samostojni podjetniki posamezniki, ki so zakupniki
zasebnih gozdov;
3.     
lokalne skupnosti in
4.     
upravljavci gozdov v lasti Republike Slovenije.
6. člen
(upravičeni stroški)
(1) V skladu s točko a)
drugega odstavka 43. člena Uredbe
2022/2472/EU so upravičeni stroški:
1.     
stroški gradnje, rekonstrukcije, protipožarnega vzdrževanja protipožarne
gozdne ceste in pripadajoče opreme;
2.     
stroški gradnje, rekonstrukcije, protipožarnega vzdrževanja protipožarne
poti in pripadajoče opreme;
3.     
stroški gradnje, protipožarnega vzdrževanja protipožarnih stez in
pripadajoče opreme;
4.     
stroški gradnje, protipožarnega vzdrževanja protipožarnih zidov;
5.     
stroški gradnje, protipožarnega vzdrževanja prostorov za izvenletališko
pristajanje helikopterjev;
6.     
stroški namenske ureditve vodnih virov oziroma mesta za oskrbo
helikopterjev, gasilskih vozil in gasilcev z vodo za gašenje;
7.     
splošni stroški v zvezi z izdatki iz 1. do 6. točke tega odstavka, ki so
neposredno povezani s pripravo in izvedbo naložbe, kot so zlasti plačila za
storitve arhitektov, inženirjev, stroški pridobitve gradbene, projektne ali
tehnične dokumentacije, stroški geodetskih del, stroški nadzora nad izvedbo
gradbenih del ter plačila v zvezi s pridobitvijo presoje vplivov na okolje.
Višina upravičenih splošnih stroškov znaša do vključno 10 odstotkov upravičenih
stroškov naložbe.
(2) Upravičeni stroški
se za upravičence iz prvega odstavka in 3. točke drugega odstavka prejšnjega
člena pripoznajo na podlagi računov iz četrtega odstavka 16. člena te uredbe in se priznajo v višini največ
do vrednosti, ki je za posamezno vrsto dela določena v Prilogi 1, ki je
sestavni del te uredbe.
(3) Upravičeni stroški
se za upravičence iz 1., 2. in 4. točke
drugega odstavka prejšnjega člena za posamezni strošek priznajo na enoto v
vrednosti, ki je za posamezno vrsto dela določena v Prilogi 1 te uredbe.
(4) Do podpore v skladu
z Uredbo 2022/2472/EU in Uredbo 1303/2013/EU niso upravičeni naslednji stroški:
1.     
stroški letnega gradbenega vzdrževanja protipožarne infrastrukture;
2.     
obresti na dolgove, bančne stroške in stroške garancij;
3.     
davek na dodano vrednost (v nadaljnjem besedilu: DDV), razen če DDV ni
povračljiv na podlagi predpisov, ki urejajo DDV;
4.     
strošek priprave vloge na javni razpis in zahtevka za izplačilo
sredstev;
5.     
stroški arheoloških izkopavanj in arheološkega nadzora;
6.     
nakup zemljišč;
7.     
nakup rabljene opreme;
8.     
naložbe zunaj območja Republike Slovenije;
9.     
plačilo davkov, carin in dajatev pri uvozu;
10.  
upravne takse;
11.  
obratna sredstva;
12.  
drugi stroški, povezani s pogodbami o zakupu, kot so marža
najemodajalca, stroški refinanciranja obresti, režijski stroški in stroški
zavarovanja.
7. člen
(pogoji za dodelitev sredstev)
Pogoji za dodelitev sredstev, ki morajo biti izpolnjeni ob
oddaji vloge iz 11. člena te uredbe, so:
1.     
če gre za gradnjo, rekonstrukcijo, protipožarno vzdrževanje protipožarne
infrastrukture, mora biti izdelan elaborat, ki ga pripravi Zavod za gozdove
Slovenije (v nadaljnjem besedilu: ZGS), oziroma drug ustrezen načrt, pri čemer
morajo biti gradnja, rekonstrukcija ali protipožarno vzdrževanje protipožarne
infrastrukture skladni z omejitvami in pogoji iz gozdnogospodarskega načrta ter
drugimi pogoji, ki jih določi ZGS;
2.     
za gradnjo, rekonstrukcijo, protipožarno vzdrževanje protipožarne
infrastrukture mora biti izdana odločba ZGS v skladu zakonom, ki ureja gozdove,
s katero je ZGS ugotovil tudi, da:
- 
je protipožarna infrastruktura opredeljena v načrtu varstva gozdov pred
požari in tehnološkem delu gozdnogojitvenega načrta;
- 
se bodo gradnja, rekonstrukcija, protipožarno vzdrževanje protipožarne
infrastrukture izvedli na območjih gozdov z zelo veliko (1. stopnja) in veliko
(2. stopnja) stopnjo požarne ogroženosti, kot je opredeljeno v
gozdnogospodarskih in lovsko upravljavskih načrtih območij,
- 
je bila pridobljena pravica graditi v skladu s predpisi, ki urejajo
graditev gozdnih prometnic,
- 
je bila izdelana dokumentacija v skladu s predpisom, ki ureja gozdne
prometnice, in predpisom, ki ureja varstvo gozdov,
- 
so bila pridobljena soglasja oziroma mnenja v skladu s predpisi, ki
urejajo graditev objektov, gradnjo gozdnih prometnic, prostor, varstvo kulturne
dediščine, ohranjanje narave, varstvo okolja in področje voda;
3.     
upravičenec ne sme biti izključen iz prejemanja podpore v skladu z
zakonom, ki ureja kmetijstvo;
4.     
vrednost zapadlih neporavnanih obveznih dajatev in drugih denarnih
nedavčnih obveznosti upravičenca v skladu z zakonom, ki ureja finančno upravo,
ne sme znašati 50 eurov ali več. Šteje se, da upravičenec ne izpolnjuje
obveznosti iz te točke tudi, če nima predloženih vseh obračunov davčnih
odtegljajev za dohodke iz delovnega razmerja v obdobju zadnjih petih let pred
vložitvijo vloge na javni razpis. Če pogoj iz prvega stavka te točke ni
izpolnjen, ARSKTRP upravičenca pred odločitvijo pozove, da poravna zapadle
neporavnane obveznosti v osmih dneh od vročitve poziva in za to predloži
dokaze. Če upravičenec obveznosti tudi v roku iz prejšnjega stavka ne izpolni
oziroma za to ne predloži dokaza, se šteje, da pogoj iz te točke ni izpolnjen;
5.     
upravičenec ne sme biti naslovnik neporavnanega naloga za izterjavo na
podlagi predhodnega sklepa Evropske komisije, v katerem je pomoč, odobreno od
iste države članice Evropske unije, razglasila za nezakonito in nezdružljivo z
notranjim trgom;
6.     
upravičenec ne sme biti v postopkih zaradi insolventnosti ali postopkih
prisilnega prenehanja, kot jih določa zakon, ki ureja finančno poslovanje,
postopke zaradi insolventnosti in prisilnega prenehanja, kar je razvidno iz
evidence AJPES;
7.     
upravičenec, ki je pravna oseba ali samostojni podjetnik posameznik, ne
sme biti podjetje v težavah;
8.     
za nakazilo dodeljenih sredstev mora imeti upravičenec odprt
transakcijski račun v skladu z zakonom, ki ureja kmetijstvo;
9.     
morebitno gradbeno dovoljenje se mora glasiti na upravičenca;
10.  
upravičenec mora opredeliti predvideno časovno dinamiko vlaganja
zahtevkov za izplačilo sredstev;
11.  
upravičenec mora predložiti izjavo, da pred datumom upravičenosti
stroškov iz 14. člena te uredbe ni začel
del v okviru naložbe;
12.  
upravičenec se mora opredeliti, ali je mikro, malo in srednje podjetje
ali veliko podjetje.
8. člen
(merila za ocenjevanje vlog)
(1) Med vlogami na
javni razpis za podporo v okviru podukrepa podpora za preprečevanje škode v
gozdovih zaradi gozdnih požarov ter naravnih nesreč in katastrofičnih dogodkov,
ki dosežejo vstopni prag točk 44 odstotkov najvišjega možnega števila točk, se
izberejo tiste, ki dosežejo višje število točk, do porabe razpisanih sredstev.
(2) Merila za
ocenjevanje vlog so:
-       
dolžina ureditve protipožarne infrastrukture, s katero se upravičenec
prijavlja, pri čemer se spodbuja daljša ureditev protipožarne infrastrukture;
-       
stopnja poudarjenosti funkcij gozda, pri čemer se spodbuja ureditev v
gozdovih s poudarjenimi ekološkimi in socialnimi funkcijami ali v varovalnih
gozdovih;
-       
število vključenih lastnikov gozdov, pri čemer se spodbuja ureditev, ki
združuje več lastnikov gozdov.
(3) Merila iz prejšnjega
odstavka in točkovnik za ocenjevanje vlog se podrobneje opredelijo v javnem
razpisu.
9. člen
(finančne določbe)
(1) Podpora iz te uredbe se dodeli v obliki nepovratnih
sredstev.
(2) Stopnja podpore je 100 odstotkov upravičenih
stroškov.
(3) Najmanjši znesek podpore je 500 eurov na vlogo.
(4) Za izvedbo podukrepa podpora za preprečevanje škode
v gozdovih zaradi gozdnih požarov ter naravnih nesreč in katastrofičnih
dogodkov je po tej uredbi namenjenih 3.200.000 eurov.
(5) Sredstva, namenjena podpori iz te uredbe, se
zagotovijo iz proračuna Republike Slovenije v višini 25 odstotkov in iz
sredstev Evropskega kmetijskega sklada za razvoj podeželja v višini 75
odstotkov.
10. člen
(javni razpis)
(1) Sredstva se
razpišejo z zaprtim javnim razpisom v skladu z zakonom, ki ureja kmetijstvo.
(2) Javni razpis objavi
Ministrstvo za kmetijstvo, gozdarstvo in prehrano (v nadaljnjem besedilu: MKGP)
v Uradnem listu Republike Slovenije. Rok, do katerega se vlagajo vloge na javni
razpis, se določi v javnem razpisu. Oddaja vlog na javni razpis se začne prvi
delovni dan po izteku enaindvajsetih dni od objave javnega razpisa v Uradnem
listu Republike Slovenije.
(3) MKGP na osrednjem
spletnem mestu državne uprave objavi razpisno dokumentacijo za izvedbo javnega
razpisa. Navodila za izpolnjevanje prijavnih obrazcev se objavijo na spletnih
straneh MKGP in Agencije Republike Slovenije za kmetijske trge in razvoj
podeželja (v nadaljnjem besedilu: ARSKTRP).
(4) V javnem razpisu se
podrobneje določijo zlasti višina razpisanih sredstev na javnem razpisu,
upravičeni in neupravičeni stroški, pogoji za dodelitev sredstev in merila za
ocenjevanje vlog, pogoji za izplačilo sredstev, rok za zaključek naložbe ter
obveznosti upravičenca.
(5) Za priloge, ki jih
je treba priložiti vlogi na posamezen javni razpis, se lahko v javnem razpisu
določi obdobje veljavnosti, če obdobje veljavnosti ni predpisano z drugimi
predpisi.
11. člen
(vložitev vloge na javni razpis)
(1) Vlogo na javni
razpis sestavlja prijavni obrazec s prilogami.
(2) Vloga na javni razpis
se vloži na ARSKTRP v elektronski obliki, podpisana s kvalificiranim
elektronskim podpisom, v roku, ki je opredeljen v javnem razpisu. Priloge se
predložijo kot skenogram.
(3) Za elektronsko
vložitev vloge iz prejšnjega odstavka ARSKTRP vzpostavi spletno vstopno mesto
na naslovu https://e-kmetija.gov.si, na katerem se upravičenec ali njegov
pooblaščenec s sredstvom elektronske identifikacije prijavi v informacijski
sistem ARSKTRP. Upravičenec ali njegov pooblaščenec izvede elektronski vnos,
vključno s kvalificiranim elektronskim podpisom, in vloži vlogo na javni razpis
iz tega člena v informacijski sistem ARSKTRP.
12. člen
(obravnava vlog)
(1) Vloga na javni
razpis, ki je popolna, se oceni na podlagi meril, določenih s to uredbo in
podrobneje opredeljenih v javnem razpisu. Sredstva se odobrijo za vloge,
prispele na javni razpis, ki izpolnjujejo pogoje za dodelitev sredstev in
dosegajo vstopni prag točk. Ne glede na prejšnji stavek se med vlogami, ki
dosežejo vstopni prag iz 8. člena te
uredbe, izberejo tiste, ki dosežejo višje število točk, do porabe sredstev za
posamezni javni razpis.
(2) Če imata dve ali
več vlog na javni razpis enako število točk in razpisana sredstva ne zadoščajo
za odobritev vseh teh vlog v celoti, se vloge izberejo na podlagi ponderiranja
meril za izbor vlog, ki se določi v javnem razpisu.
(3) Sredstva se
upravičencu odobrijo z odločbo o pravici do sredstev.
(4) Če se stranka
odreče pravici do sredstev iz odločbe iz prejšnjega odstavka, o tem pisno
obvesti ARSKTRP v 60 dneh od vročitve odločbe iz prejšnjega odstavka.
13. člen
(združevanje pomoči)
(1) Sredstva se ne
odobrijo in izplačajo upravičencu, ki je za iste upravičene stroške, kot jih
navaja v vlogi na javni razpis in v zahtevku za izplačilo sredstev, že prejel
sredstva Republike Slovenije ali sredstva Evropske unije oziroma druga javna
sredstva.
(2) Ne glede na
prejšnji odstavek se podpora po tej uredbi v okviru istih upravičenih stroškov
lahko združuje z drugimi podporami, če z združitvijo podpor niso preseženi
najvišji zneski oziroma intenzivnost podpore, določeni z Uredbo 1305/2013/EU,
Uredbo 2022/2472/EU ter drugimi predpisi, ne glede na to, ali se podpora za
projekt ali dejavnost v celoti financira iz nacionalnih sredstev ali pa se
delno financira iz sredstev Evropske unije.
(3) Podpora z
upravičenimi stroški po tej uredbi, dodeljena v skladu z Uredbo 2022/2472/EU,
se lahko združuje z vsako drugo podporo, če se navedeni ukrepi nanašajo na
različne upravičene stroške.
14. člen
(datum upravičenosti stroškov)
(1) Stroški iz te uredbe
so upravičeni do podpore, če so v skladu z drugim pododstavkom drugega odstavka
60. člena Uredbe 1305/2013/EU nastali po oddaji vloge na javni razpis.
(2) Ne glede na
prejšnji odstavek je datum začetka upravičenosti splošnih stroškov iz točke c)
drugega odstavka 45. člena Uredbe 1305/2013/EU 1. januar
2014.
15. člen
(pogoji ob vložitvi zahtevka za izplačilo sredstev)
(1) Če gre za gradnjo,
rekonstrukcijo, protipožarno vzdrževanje protipožarne infrastrukture, mora
strokovni prevzem protipožarne infrastrukture opraviti ZGS, ki izdela prevzemni
zapisnik. S tem je določen zaključek naložbe.
(2) Upravičenec lahko v
okviru ene vloge vloži do pet zahtevkov za izplačilo sredstev.
16. člen
(zahtevek za izplačilo sredstev)
(1) Sredstva se
izplačajo na podlagi zahtevka upravičenca za izplačilo sredstev.
(2) Zahtevek za
izplačilo sredstev vloži upravičenec ali njegov pooblaščenec tako, kot je
določeno v drugem in tretjem odstavku 11. člena
te uredbe.
(3) Upravičenci
zahtevku za izplačilo priložijo naslednja dokazila:
1.     
izjavo o prejetih javnih sredstvih za iste upravičene stroške;
2.     
prevzemni zapisnik ZGS iz prvega odstavka prejšnjega člena.
(4) Upravičenci iz
prvega odstavka 5. člena te uredbe za
namen oprostitve plačila dohodnine v skladu s predpisom, ki ureja dohodnino, in
upravičenec iz 3. točke drugega odstavka 5. člena te uredbe za namen
določitve višine izplačanih sredstev poleg dokazil iz prejšnjega odstavka
zahtevku za izplačilo priložijo tudi:
1.     
kopije računov, elektronske in e-račune;
2.     
dokazilo o plačilu (položnica oziroma blagajniški prejemek, potrdilo
banke o izvršenem plačilu, potrjen kompenzacijski nalog, pobotna izjava ali
asignacijska pogodba).
(5) Računi in druga
dokazila, ki se nanašajo na naložbo, se morajo glasiti na upravičenca.
(6) Na podlagi
vloženega popolnega zahtevka za izplačilo sredstev in po opravljeni kontroli iz
19. člena te uredbe se sredstva izplačajo
na transakcijski račun upravičenca.
(7) Zadnji rok za
vložitev zahtevka za izplačilo sredstev je 30. junij
2025.
17. člen
(obveznosti upravičencev)
(1) Protipožarna
infrastruktura, ki je predmet podpore, mora opravljati svoj namen in omogočati
preventivno protipožarno varnost gozdov še naslednja tri leta po izplačilu
sredstev, razen v primeru protipožarnega vzdrževanja protipožarne
infrastrukture.
(2) Upravičenci morajo
vso dokumentacijo, ki je bila podlaga za pridobitev sredstev po tej uredbi,
hraniti še najmanj pet let od dneva izplačila sredstev.
(3) Upravičenci morajo
omogočiti dostop do dokumentacije o projektu ter omogočiti kontrolo projekta na
kraju samem ARSKTRP, MKGP, revizijskemu organu in drugim nadzornim organom
Evropske unije in Republike Slovenije.
(4) Upravičenci morajo
v skladu s predpisom, ki ureja označevanje vira sofinanciranja iz PRP
2014–2020, izpolniti zahteve glede informiranja in obveščanja javnosti o viru
sofinanciranja iz podukrepa iz PRP 2014–2020.
18. člen
(javna objava upravičencev)
(1) Podatki o
upravičencih se v skladu s 111. členom
Uredbe 1306/2013/EU objavijo na spletni strani ARSKTRP.
(2) Podatki v zvezi s
shemo pomoči po tej uredbi se v skladu s prvim in tretjim odstavkom 9. člena Uredbe 2022/2472/EU objavijo na
osrednjem spletnem mestu državne uprave
(https://www.gov.si/podrocja/finance-in-davki/drzavne-pomoci/) in so na voljo
vsaj deset let od datuma dodelitve pomoči.
19. člen
(izvedba kontrol ter sistem kršitev in upravnih sankcij)
(1) Za izvajanje Uredbe
1306/2013/EU in Izvedbene Uredbe 809/2014/EU je pristojni organ, ki izvaja
kontrole, ARSKTRP.
(2) Za izvajanje prvega
odstavka 66. člena Uredbe 1305/2013/EU je
pristojni organ, ki preverja pravilnost izvajanja te uredbe, MKGP.
(3) Neizpolnitev ali
kršitev obveznosti se sankcionira v skladu s 63. členom
Uredbe 1306/2013/EU, 63. členom Izvedbene
uredbe 809/2014/EU in zakonom, ki ureja kmetijstvo. Podrobnejša opredelitev
kršitev in sankcij je opredeljena v Katalogu kršitev in upravnih sankcij iz
Priloge 2, ki je sestavni del te uredbe.
(4) Določba prejšnjega
odstavka se ne uporablja v primeru višje sile in izjemnih okoliščin iz 20. člena te uredbe.
(5) V primerih kršitev
obveznosti, ki zahtevajo vračilo sredstev, ARSKTRP upravičencu izda odločbo v
skladu z zakonom, ki ureja kmetijstvo.
20. člen
(višja sila in izjemne okoliščine)
Za izvajanje te uredbe se priznavajo primeri višje sile in
izjemnih okoliščin, določeni v zakonu, ki ureja kmetijstvo.
21. člen
(hramba dokumentacije)
ARSKTRP mora hraniti evidence o dodeljeni državni pomoči v
skladu s to uredbo še najmanj deset let od datuma zadnje dodelitve pomoči po
tej uredbi.
KONČNA DOLOČBA
22. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-108/2023
Ljubljana, dne 30. marca 2023
EVA 2022-2330-0127
Vlada Republike Slovenije
dr. Robert Golob
predsednik

Priloga
1: Priznane vrednosti na enoto za ureditev protipožarne infrastrukture 
Priloga
2: Katalog kršitev in upravnih sankcij 