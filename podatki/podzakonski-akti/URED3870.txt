1. člen
Ta uredba določa ukrep podpore za kmetijsko dejavnost v
obliki plačil za kmetijska gospodarstva zaradi neugodnih naravnih razmer za
leto 2005.
2. člen
Namen ukrepa je podpora kmetijskim gospodarstvom (v
nadaljnjem besedilu: KMG) zaradi neugodnih naravnih razmer, s ciljem
prilagoditve na nove razmere, ko KMG niso več upravičena do »izravnalnih plačil
za območja z omejenimi možnostmi za kmetijsko dejavnost« iz Programa razvoja podeželja
za Republiko Slovenijo 2004–2006
(Uradni list RS, št. 116/04).
3. člen
Plačila za KMG zaradi neugodnih naravnih razmer za leto 2005
lahko pridobijo upravičenci za kmetijska zemljišča v uporabi, razen vinogradov
in hidromelioriranih zemljišč, iz katastrskih občin ali delov katastrskih občin,
ki so na seznamu iz priloge 1, ki je sestavni del te uredbe. Natančnejši seznam
parcel pripravi Ministrstvo za kmetijstvo, gozdarstvo in prehrano (v nadaljnjem
besedilu: MKGP) v skladu s to uredbo in uredbo, ki ureja izvedbo ukrepov
kmetijske politike za leto 2005 ter ga objavi na spletnih straneh MKGP http://www.mkgp.gov.si.
4. člen
Plačila za KMG zaradi neugodnih naravnih razmer za leto 2005
se upravičencem dodelijo, če so izpolnjeni naslednji pogoji:
-       
najmanjša skupna površina na KMG, za katero je mogoče pridobiti plačilo,
je 1 hektar,
-       
upravičenec se obveže, da bo izpolnjeval zahteve dobre kmetijske prakse
iz 33. člena Uredbe o plačilih za ukrepe Programa razvoja podeželja za
Republiko Slovenijo 2004–2006 za leto
2005 (Uradni list RS, št. 10/05).
5. člen
(1) Plačila za KMG zaradi neugodnih naravnih razmer za leto
2005 se določijo na KMG glede na površino prijavljenih kmetijskih zemljišč v
uporabi, razen vinogradov in hidromelioriranih zemljišč, v zbirni vlogi za leto
2005, ki izpolnjujejo administrativne kontrole upravičenosti v skladu z uredbo,
ki ureja izvedbo ukrepov kmetijske politike za leto 2005.
(2) Višina plačila za KMG zaradi neugodnih naravnih razmer za
leto 2005 se določi glede na podatke iz elaborata »Območja z omejenimi
naravnimi dejavniki za kmetijstvo v Republiki Sloveniji«, potrjenega po stanju
na dan 15. marca 2003 tako, da višina plačila na hektar kmetijskih zemljišč v uporabi
znaša za KMG:
-       
gorsko višinska: 19.000 SIT/ha,
-       
strma: 18.500 SIT/ha,
-       
gričevnato hribovita: 13.500 SIT/ha,
-       
kraška: 15.500 SIT/ha,
-       
druga: 12.500 SIT/ha.
(3) Za KMG, ki niso vključena v elaborat iz prejšnjega odstavka,
njihova zemljišča pa se nahajajo na seznamu iz priloge 1 te uredbe, znaša višina
plačila 6.000 SIT/ha.
6. člen
(1) Zahtevek za KMG zaradi neugodnih naravnih razmer za leto
2005 lahko vložijo upravičenci, ki so v letu 2005 oddali zbirno vlogo v skladu
s predpisom, ki ureja izvedbo ukrepov kmetijske politike za leto 2005.
(2) Zahtevek za KMG zaradi neugodnih naravnih razmer za leto
2005 se vloži na obrazcu iz priloge 2, ki je sestavni del te uredbe. Zahtevek
se nanaša le na kmetijska zemljišča iz 3. člena te uredbe ob upoštevanju
pogojev iz 4. člena te uredbe.
(3) Upravičenci vložijo zahtevek za KMG zaradi neugodnih naravnih
razmer za leto 2005 na Agencijo Republike Slovenije za kmetijske trge in razvoj
podeželja (v nadaljnjem besedilu: ARSKTRP), Dunajska 156, 1000 Ljubljana, od 22.
julija do 22. avgusta 2005.
(4) ARSKTRP izda odločbo in izvede izplačilo potem, ko MKGP
ugotovi, da upravičenci izpolnjujejo zahteve iz 7. člena te uredbe.
7. člen
Plačila po tej uredbi prejmejo upravičenci po pravilu »de
minimis« v skladu z Uredbo Komisije (ES) št. 1860/2004 z dne 6. oktobra 2004 o
uporabi členov 87 in 88 Pogodbe ES za de minimis pomoči v kmetijskem in ribiškem
sektorju (UL L 325 z dne 28. 10. 2004, str. 4). V primeru preseganja plačila se
upravičencu odobri le plačilo v višini razlike med že dodeljeno pomočjo in
dovoljeno višino pomoči po pravilu »de minimis«.
8. člen
Za ukrep plačil za KMG zaradi neugodnih naravnih razmer za
leto 2005 so v proračunu Republike Slovenije namenjena sredstva v višini do
225.000.000 SIT.
9. člen
Ta uredba začne veljati naslednji dan po objavi v Uradnem listu
Republike Slovenije.
Št. 00715-36/2005/6
Ljubljana, dne 14. julija 2005.
EVA 2005-2311-0197
Vlada Republike Slovenije
Janez Janša l. r.
Predsednik

Priloga
1: Seznam katastrskih občin
Priloga
2: Zahtevek za plačilo za KMG zaradi neugodnih razmer za leto 2005