1. člen
(Namen uredbe)
Ta uredba določa razdaljo dovoza in odvoza
po cestnem omrežju, opravljanje dovoza in odvoza, dovoljeno skupno maso vozil
za dovoz in odvoz, izjeme omejitev prometa tovornih vozil, dokumente, ki jih
mora za izvajanje dovoza in odvoza zagotoviti prevoznik, in obvezne statistične
podatke, ki jih morajo zbirati izvajalci kombiniranih prevozov za poročila, ki
jih pripravlja Evropska komisija za Svet ES.
2. člen
(Pomen izrazov)
(1) V uredbi uporabljeni izrazi pomenijo:
1.     
kombinirani prevoz pomeni prevoz blaga, pri katerem se zabojnik dolžine
najmanj 20 čevljev (6,1 m), zamenljivo tovorišče, tovorna prikolica, sedlasti
polpriklopnik z vlečno enoto ali brez nje in cestno tovorno vozilo prevažajo v
železniškem prometu ali po vodni plovni poti, pri čemer se dovoz in odvoz
intermodalnih prevoznih enot z nakladališč ali razkladališč do najbližjega
terminala za kombinirani prevoz oziroma pristanišča RO-RO opravita s cestnim
prevozom;
2.     
intermodalni prevoz je prevoz blaga v eni in isti nakladalni enoti ali
cestnem tovornem vozilu, ki zaporedoma uporablja dva ali več načinov prevoza
brez prelaganja tovora samega ob zamenjavi načina prevoza;
3.     
intermodalna prevozna enota so zabojnik, zamenljivo tovorišče, tovorna
prikolica, sedlasti polpriklopnik ter cestno tovorno vozilo in vlečna enota,
primerni za intermodalni prevoz;
4.     
tovorni list CIM/UIRR in tovorni list SPPO-1 sta dokumenta, ki ju
sklenejo:
- 
pošiljatelj blaga in železniški prevoznik na podlagi enotnih pravil o
pogodbah v mednarodnem železniškem prevozu blaga, ki jih opredeljuje Konvencija
o mednarodnih železniških prevozih (COTIF; pravila CIM) ali
- 
pošiljatelj blaga in družba za kombinirani prevoz, članica združenja
UIRR (Union international Rail Rout);
5.     
nespremljani prevoz je prevoz intermodalnih prevoznih enot z železniškim
ali vodnim prevozom brez posadke cestnega tovornega vozila;
6.     
spremljani prevoz je prevoz cestnega tovornega vozila z železniškim ali
vodnim prevozom s posadko cestnega tovornega vozila;
7.     
oprtni vlak je vlak za izvajanje spremljanega prevoza v železniškem
prometu;
8.     
dovoz in odvoz je prevoz intermodalnih prevoznih enot s cestnimi
tovornimi vozili med nakladališčem oziroma razkladališčem in najbližjim
terminalom/prekladalno postajo oziroma pristaniščem RO-RO, pri čemer razdalja,
merjena po zračni črti, ne sme preseči meje, določene s to uredbo;
9.     
terminal je kraj nakladanja in razkladanja intermodalnih prevoznih enot,
kjer prihaja do spremembe načina prevoza;
10.  
prekladalna postaja je kraj nakladanja in razkladanja intermodalnih
prevoznih enot, kjer prihaja do spremembe le nekaterih načinov prevoza;
11.  
pristanišče RO-RO je terminal oziroma prekladalna postaja, opremljena
tako, da omogoča nalaganje oziroma razkladanje cestnih tovornih vozil,
železniških vozil in intermodalnih prevoznih enot na ladjo ali z nje;
12.  
zabojnik je tovorni zaboj take konstrukcije, da je uporaben za večkratno
uporabo, ima možnost zlaganja drug na drugega in je opremljen s pripravami za
prekladanje z enega na drug način prevoza;
13.  
zamenljivo tovorišče je tovorna enota, prirejena meram cestnih tovornih
vozil, in opremljena s pripravami za prekladanje z enega na drug način prevoza,
običajno s cestnega na železniški in obratno. Običajno nimajo možnosti zlaganja
drug na drugega. Nekateri so opremljeni tudi z zložljivimi nosilci, na katerih
stojijo, ko niso naloženi na tovorno vozilo oziroma železniški vagon;
14.  
cestno tovorno vozilo je motorno vozilo, namenjeno prevozu tovora;
15.  
tovorna prikolica je vozilo, namenjeno temu, da ga vleče drugo vozilo,
bodisi da je konstruirano kot priklopnik ali polpriklopnik;
16.  
sedlasti polpriklopnik je tovorna prikolica brez sprednje osi, ki je
konstruirano tako, da se s sprednjim delom opira na vlečno vozilo;
17.  
vlečna enota je motorno vozilo, ki vleče tovorno prikolico ali je
namenjeno izključno vleki vozil;
18.  
tuje vozilo je cestno tovorno vozilo, ki je registrirano zunaj Republike
Slovenije in Evropske unije;
19.  
dovoljenje je javna listina, s katero se dovoljuje pristop tujemu vozilu
na ceste v Republiki Sloveniji in vožnja po njih, za opravljanje dovoza in
odvoza v kombiniranem prevozu;
20.  
prevoznik je oseba, ki lahko skladno z določili zakona o prevozih v
cestnem prometu opravlja cestne prevoze blaga.
(2) Drugi izrazi s področja cestnega,
železniškega, pomorskega in kombiniranega prometa imajo v tej uredbi enak
pomen, kot ga določajo drugi predpisi s tega področja in mednarodne pogodbe,
zavezujoče za Republiko Slovenijo.
3. člen
(Razdalja v dovozu in odvozu)
(1) Prevoz se šteje za kombinirani prevoz,
če je:
1.     
glavni del prevoza opravljen po železnici, dovoz in odvoz pa na razdalji
do najbližjega terminala oziroma železniške prekladalne postaje;
2.     
glavni del prevoza opravljen po vodni plovni poti, razdalja v dovozu in
odvozu pa ni daljša od 100 km v zračni črti od pristanišča RO-RO.
(2) Terminali oziroma železniške
prekladalne postaje v Sloveniji so:
1.     
terminal v pristanišču Koper, ki je obenem tudi pristanišče RO-RO,
2.     
terminal Ljubljana,
3.     
terminal Maribor,
4.     
terminal Sežana,
5.     
prekladalna postaja Celje in
6.     
prekladalna postaja Novo mesto.
4. člen
(Opravljanje dovoza in odvoza)
(1) Za kombinirane prevoze v dovozu in
odvozu na razdalji, določeni v prejšnjem  členu te uredbe, veljajo ugodnosti za
kvote in dovoljenja, določene v mednarodnih in dvostranskih sporazumih.
(2) Pravico opravljanja prevoza v dovozu
in/ali odvozu (vključno z možnostjo prečkanja meje) imajo vsi prevozniki,
registrirani za opravljanje prevoza blaga v cestnem prometu v Republiki
Sloveniji in Evropski uniji, ter prevozniki, registrirani za opravljanje
prevoza blaga v cestnem prometu v drugih državah, če je ta pravica opredeljena
v mednarodnem sporazumu, ki obvezuje Republiko Slovenijo.
5. člen
(Dovoljena skupna masa vozil za dovoz in
odvoz)
Za cestna tovorna vozila, ki opravljajo
dovoz in odvoz na razdalji, določeni v prvem odstavku 3. člena, je dovoljena
skupna masa do vključno 44 ton, če je to:
1.     
triosno vlečno vozilo z dvoosnim ali triosnim sedlastim polpriklopnikom:
- 
če prevaža intermodalno prevozno enoto ali
- 
če je sedlasti polpriklopnik ojačan za prevoze v nespremljanem
kombiniranem prevozu in
2.     
skupina vozil s petimi ali več osmi, prilagojena prevozu zamenljivih
tovorišč.
6. člen
(Oprostitev plačila cestne pristojbine za
tuje vozilo)
Oprostitev plačila cestne pristojbine za
tuje vozilo, ki vozi po cestah v Republiki Sloveniji v kombiniranem prevozu, je
določena v uredbi o cestni pristojbini za tuje vozilo, ki vozi po cestah v
Republiki Sloveniji (Uradni list RS, št. 29/93, 16/95 in 28/95), razen kadar je
z dvostranskim sporazumom med Republiko Slovenijo in državo, v kateri je
registrirano cestno tovorno vozilo ali vlečna enota, določeno drugače.
7. člen
(Izjeme omejitev prometa tovornih vozil)
Omejitve prometa iz 2. in 3. člena odredbe
o omejitvi prometa na cestah v Republiki Sloveniji (Uradni list RS, št. 38/99
in 100/99) ne veljajo za cestna tovorna vozila, katerih največja dovoljena masa
presega 7.500 kg, ki opravljajo cestni prevoz, kombiniran z železniškim ali
ladijskim:
1.     
do terminala, prekladalne postaje ali pristanišča RO-RO, če nadaljujejo
vožnjo z oprtnim vlakom ali trajektom in bi sicer ne prispela pravočasno, kar
dokaže voznik z dokumentacijo, opredeljeno v 8. členu te uredbe,
2.     
od terminala, prekladalne postaje ali pristanišča RO-RO do najbližjega
mejnega prehoda v smeri potovanja, če so prispela z oprtnim vlakom ali
trajektom in bodo v tujini lahko nadaljevala vožnjo do cilja, kar dokaže voznik
z dokumentacijo, opredeljeno v 8. členu te uredbe.
8. člen
(Potrebni dokumenti za izvajanje dovoza in
odvoza)
Voznik cestnega tovornega vozila, ki vozi v
kombiniranem prevozu, mora imeti pri sebi tovorni list CIM/UIRR ali tovorni
list SPPO-1, razen kadar je potrebni dokument
opredeljen z dvostranskim sporazumom med Republiko Slovenijo in državo, v
kateri je registrirano cestno tovorno vozilo.
9. člen
(Statistični podatki)
Zaradi zagotavljanja potrebnih podatkov za
poročilo, ki ga vsaki dve leti pripravlja Komisija za Svet ES, morajo izvajalci
kombiniranega prevoza v Republiki Sloveniji zbirati in na zahtevo sporočati
ministrstvu, pristojnemu za promet, podatke:
1.     
o prometnih povezavah v kombiniranem prevozu,
2.     
o številu intermodalnih prevoznih enot, prepeljanih na različnih
prometnih povezavah,
3.     
o prepeljanem tovoru, izraženih v tonah, in
4.     
o opravljenih prevozih, izraženih v tonah/kilometre.

Uredba o kombiniranem prevozu (Uradni list RS,
št. 4/01) vsebuje naslednjo končno določbo:
»10. člen
(Veljavnost uredbe)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o kombiniranem
prevozu (Uradni list RS, št. 49/13) vsebuje naslednjo končno določbo:
»4. člen
Ta uredba začne veljati naslednji dan po objavi v Uradnem listu Republike Slovenije.«.