I. SPLOŠNE DOLOČBE
1. člen
Zbornica upraviteljev Slovenije (v nadaljnjem besedilu:
zbornica) je poklicna organizacija upraviteljev, ki skrbi za ugled stroke
upraviteljev in razvoj dobre poslovne prakse upraviteljev, zastopa njihove
interese ter opravlja druge z zakonom, podzakonskimi akti, statutom in drugimi
akti zbornice določene naloge.
2. člen
(1) Članstvo v zbornici je obvezno. 
(2) Oseba pridobi položaj člana zbornice upraviteljev z
vpisom v seznam upraviteljev iz 110. člena Zakona o finančnem poslovanju,
postopkih zaradi insolventnosti in prisilnem prenehanju (Uradni list RS, št.
126/07, 40/09, 59/09 in 52/10).
3. člen
(1) Zbornica je pravna oseba. 
(2) Zbornico zastopa njen predsednik. 
(3) V odsotnosti predsednika zbornice zastopa zbornico
podpredsednik zbornice.
4. člen
(1) Sedež zbornice je v Ljubljani. 
(2) Pečat zbornice je okrogel z napisom: »Zbornica
upraviteljev Slovenije, Ljubljana«. 
(3) Na sredini pečata je grb Republike Slovenije.
5. člen
Zbornica sodeluje z zbornicami ter drugimi oblikami
združevanja upraviteljev drugih držav in se lahko povezuje v mednarodne
stanovske organizacije.
II. ORGANI ZBORNICE
6. člen
Zbornica opravlja svoje naloge preko svojih organov.
7. člen
Organi zbornice so: 
1.     
skupščina, 
2.     
predsednik zbornice, 
3.     
upravni odbor, 
4.     
nadzorni odbor, 
5.     
komisija za nadzor nad delom upraviteljev, 
6.     
disciplinska komisija prve stopnje, 
7.     
disciplinska komisija druge stopnje.
8. člen
Skupščina zbornice: 
1.     
sprejema statut ter njegove spremembe in dopolnitve; 
2.     
sprejema kodeks etike in dobre poslovne prakse upraviteljev; 
3.     
sprejema poslovnik o svojem delu ter pravilnike zbornice, ki urejajo
organizacijo in poslovanje zbornice; 
4.     
obravnava predlog ministra, pristojnega za pravosodje o določitvi
upraviteljske tarife ter ostalih zakonodajnih zadevah, ki urejajo delo
upraviteljev; 
5.     
sprejema finančni načrt in potrjuje zaključni račun; 
6.     
voli in razrešuje predsednika zbornice, člane upravnega odbora, člane
nadzornega odbora, člana in namestnika disciplinskih komisij prve in druge
stopnje, člane komisije za nadzor nad delom upraviteljev, predstavnike zbornice
v volilno telo za izvolitev člana državnega sveta – predstavnika samostojnih
poklicev in določa kandidata za člana državnega sveta – predstavnika samostojnih
poklicev; 
7.     
imenuje in razrešuje člane komisij in odborov, ki jih ustanovi kot svoja
delovna telesa; 
8.     
odloča o višini članarine in drugih prispevkih zbornici; 
9.     
obravnava letno poročilo o delu upravnega odbora, nadzornega odbora,
komisije za nadzor nad delom upraviteljev in disciplinskih komisij; 
10.  
sprejema pravilnik o finančnem poslovanju, pravilnik o strokovnem
izpopolnjevanju ter obvezna navodila v zvezi s poslovanjem upravitelja; 
11.  
odloča o programu dela zbornice; 
12.  
odloča o vstopu zbornice v mednarodne stanovske organizacije; 
13.  
opravlja druge naloge, določene z zakonom, statutom in drugimi akti
zbornice.
9. člen
(1) Zasedanje skupščine je najmanj enkrat letno. Skupščino
skliče predsednik zbornice. 
(2) Upravni odbor ali predsednik zbornice lahko skliče skupščino
po potrebi, mora pa jo sklicati, če to zahteva najmanj 20 upraviteljev. 
(3) V primeru iz prejšnjega odstavka tega člena upravni odbor
skliče skupščino najkasneje v 30 dneh po prejemu pisne zahteve za sklic
skupščine. 
(4) Skupščina sprejema svoje odločitve z večino glasov
navzočih upraviteljev. 
(5) Skupščina je sklepčna, če je navzočih več kot 1/10
upraviteljev. 
(6) Sklic skupščine s predlogom dnevnega reda mora biti
poslan članom skupščine najmanj osem dni pred dnem, določenim za začetek dela
skupščine. 
(7) Sklicu mora biti predloženo gradivo za delo skupščine. 
(8) Glasovanje na skupščini je javno, če ni s tem statutom
ali s poslovnikom o delu skupščine drugače določeno. 
(9) Skupščina uredi svoje poslovanje s poslovnikom.
10. člen
(1) Delo skupščine vodi delovno predsedstvo, ki ga izvoli
skupščina na predlog predsednika zbornice. 
(2) Delovno predsedstvo sestavljajo predsednik, dva člana in
zapisnikar. 
(3) Do izvolitve delovnega predsedstva vodi delo skupščine
predsednik zbornice.
11. člen
Skupščina s tajnim glasovanjem voli in razrešuje predsednika
zbornice, člane upravnega odbora, člane nadzornega odbora, člane komisije za
nadzor nad delom upraviteljev, člana disciplinske komisije prve stopnje ter
njegovega namestnika in člana disciplinske komisije druge stopnje ter njegovega
namestnika, ter predstavnike zbornice v volilno telo za izvolitev člana
državnega sveta – predstavnika samostojnih poklicev. S tajnim glasovanjem tudi
določi kandidata za člana državnega sveta – predstavnika samostojnih poklicev.
12. člen
(1) Kandidacijski postopek za postopke iz prejšnjega člena
vodi kandidacijska komisija, ki jo imenuje upravni odbor zbornice. 
(2) Kandidacijska komisija ima predsednika in dva člana. 
(3) Kandidacijska komisija najpozneje v 60 dneh pred volitvami
obvesti upravitelje o začetku kandidacijskega postopka in jih pozove, naj ji
najpozneje v roku 30 dni pošljejo predloge kandidatur, pri tem pa jim predlaga,
da pošljejo predloge kandidatur na način, da bi bila lista kandidatov
sestavljena tako, da bi bil predlagan najmanj en kandidat s sedežem pisarne
upravitelja z območja vsakega izmed sodnih okrožij v Republiki Sloveniji. 
(4) Kandidacijska komisija sestavi listo kandidatov na
podlagi vseh prejetih predlogov kandidatur. 
(5) Na kandidatno listo so na skupščini lahko uvrščeni
dodatni kandidati, če predlog za uvrstitev na listo, ki je podan na skupščini,
z javnim glasovanjem podpre vsaj tretjina navzočih upraviteljev. 
(6) V primeru predčasnega prenehanja mandata članom organov
zbornice se opravijo nadomestne volitve manjkajočih članov na naslednji
skupščini. Mandat izvoljenih nadomestnih članov organov zbornice traja do
zaključka rednega mandatnega obdobja.
13. člen
(1) Glasuje se z glasovnicami. 
(2) Glasuje se tako, da se na glasovnici obkroži zaporedna
številka pred imenom in priimkom kandidata, za katerega se želi glasovati.
Glasuje se lahko za največ toliko kandidatov, kolikor jih je treba izvoliti.
Izvoljeni so kandidati, ki so dobili največje število glasov. Če je več
kandidatov dobilo enako število glasov, se glasovanje za te kandidate ponovi. 
(3) Glasovnica ni veljavna, če ni izpolnjena, če je
glasovalec glasoval za več kandidatov, kot jih je treba izvoliti, ali če se iz
nje ne da razbrati volje glasovalca.
14. člen
Predsednik zbornice je hkrati predsednik upravnega odbora,
podpredsednik pa član upravnega odbora.
15. člen
(1) Predsednik zbornice opravlja naslednje naloge: 
1.     
zastopa in predstavlja zbornico; 
2.     
izvršuje sklepe skupščine, vodi delo ter izvršuje sklepe upravnega
odbora; 
3.     
razrešuje nesoglasja in nesporazume med upravitelji; 
4.     
skrbi za pravilno in zakonito delovanje zbornice; 
5.     
skrbi za ugled zbornice in dobre poslovne prakse upraviteljev; 
6.     
uvede postopek pred disciplinsko komisijo prve stopnje na lastno pobudo
ali na predlog ministra, pristojnega za pravosodje, predsednika okrožnega
sodišča ali predsednika višjega sodišča; 
7.     
sklepa pogodbe in druge pravne posle zbornice po predhodni odobritvi
upravnega odbora, samostojno pa do zneska, ki ga s sklepom določi upravni
odbor; 
8.     
predlaga program dela zbornice in finančni načrt ter skrbi za njuno
izvajanje; 
9.     
opravlja druge naloge določene z zakonom, podzakonskimi akti, statutom
in drugimi akti zbornice. 
(2) Predsednik zbornice sme v nujnih primerih opravljati
naloge upravnega odbora. 
(3) O opravljenih nalogah iz prejšnjega odstavka je dolžan
najkasneje v 15 dneh obvestiti upravni odbor, ki na prvi seji obravnava
predsednikovo poročilo in o njem sprejme sklep.
16. člen
Če je predsednik zbornice odsoten ali upravičeno zadržan, ga
nadomešča podpredsednik, v njegovi odsotnosti pa član upravnega odbora, ki ga
določi predsednik zbornice.
17. člen
(1) Predsednika zbornice izvoli skupščina za štiri leta in ne
more biti izvoljen več kot dvakrat zaporedoma. 
(2) Podpredsednika zbornice izvoli upravni odbor izmed svojih
članov za štiri leta. 
(3) Predsednika nadzornega odbora izvoli nadzorni odbor izmed
svojih članov za štiri leta.
18. člen
(1) Upravni odbor ima skupaj s predsednikom in
podpredsednikom zbornice 11 članov. 
(2) Člane upravnega odbora izvoli skupščina za štiri leta.
Člani upravnega odbora smejo biti izvoljeni v odbor največ dvakrat zaporedoma.
19. člen
Upravni odbor opravlja naslednje naloge: 
1.     
pripravlja in sklicuje zasedanje skupščine; 
2.     
določa predlog statuta in drugih splošnih aktov zbornice; 
3.     
sprejema poslovnik o svojem delu, ki ga potrdi skupščina; 
4.     
izvršuje sklepe skupščine; 
5.     
določa predlog finančnega načrta in pripravi zaključni račun zbornice; 
6.     
vodi finančno poslovanje in upravlja s sredstvi zbornice; 
7.     
določa predlog višine članarine in drugih prispevkov zbornici; 
8.     
obravnava problematiko poslovanja upraviteljev in druga vprašanja, ki se
nanašajo na organizacijo in položaj upraviteljev ter daje priporočila
upraviteljem za uveljavljanje dobre poslovne prakse; 
9.     
imenuje ter razrešuje člane komisij, ki jih ustanovi kot svoja delovna
telesa; 
10.  
sprejema programe trajnega strokovnega izobraževanja upraviteljev; 
11.  
obravnava pritožbe v zvezi s poslovanjem upraviteljev in predlaga
predsedniku zbornice uvedbo disciplinskega postopka; 
12.  
za vsak posamičen primer imenuje komisijo za opravljanje neposrednega
nadzora nad poslovanjem upravitelja, obravnava poročilo komisije in predlaga
oziroma sprejema ukrepe v zvezi z nadzorom nad upravitelji; 
13.  
izvaja druge naloge v skladu z akti zbornice, zakonom ter podzakonskimi
akti.
20. člen
(1) Seje upravnega odbora sklicuje in vodi predsednik
zbornice po potrebi, najmanj pa enkrat na tri mesece. 
(2) Seja je sklepčna, če je na seji navzočih večina članov
upravnega odbora. 
(3) Upravni odbor sprejema sklepe z večino glasov prisotnih
članov. 
(4) Predsednik zbornice je dolžan sklicati sejo upravnega
odbora na zahtevo najmanj treh članov upravnega odbora ali na zahtevo
nadzornega odbora.
21. člen
(1) Predsednik zbornice, podpredsednik ter člani drugih
organov zbornice praviloma opravljajo svoje naloge brezplačno, upravičeni pa so
do povračila potnih in drugih stroškov v zvezi z opravljanjem nalog. 
(2) Višino povračil stroškov določi upravni odbor s
pravilnikom, ki ga potrdi skupščina.
22. člen
Upravni odbor zbornice predloži do 31. januarja v koledarskem
letu ministru, pristojnemu za pravosodje, poročilo o delu zbornice za preteklo
leto.
23. člen
Nadzorni odbor ima predsednika in dva člana, ki jih izvoli
skupščina zbornice za dobo štirih let.
24. člen
(1) Nadzorni odbor nadzoruje finančno poslovanje zbornice. 
(2) Nadzorni odbor najmanj dvakrat letno pregleda finančno
poslovanje zbornice in premoženjsko stanje zbornice in o tem poroča upravnemu
odboru in skupščini. 
(3) Nadzorni odbor pregleda zaključni račun in sestavi
poročilo za skupščino.
25. člen
(1) Komisija za nadzor nad delom upraviteljev opravlja
neposredni nadzor nad poslovanjem upravitelja. 
(2) Komisija za nadzor nad delom upraviteljev ima šest do
deset članov. Člani komisije se izvolijo za dobo štirih let.
III. SREDSTVA ZA DELO IN FINANČNO POSLOVANJE ZBORNICE
26. člen
(1) Prihodki zbornice so: 
-       
članarina in drugi prispevki upraviteljev; 
-       
denarne kazni, izrečene v disciplinskem postopku; 
-       
darila in volila; 
-       
namenska sredstva države; 
-       
obresti in drugi prihodki. 
(2) Sredstva od vplačanih denarnih kazni se uporabijo za
pokritje stroškov izobraževanja upraviteljev.
27. člen
Finančno poslovanje zbornice ureja pravilnik o finančnem
poslovanju, ki ga sprejme skupščina zbornice.
IV. KONČNA DOLOČBA
28. člen
Ta statut začne veljati naslednji dan po objavi v Uradnem
listu Republike Slovenije.
Ljubljana, dne 18. novembra
2010
EVA 2010-2011-0075
Melita Butara l.r. 
Predsednica 
Zbornice upraviteljev Slovenije
Soglašam!
Aleš Zalar l.r. 
Minister za pravosodje