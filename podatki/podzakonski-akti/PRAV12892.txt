SPLOŠNE DOLOČBE
1. člen
Ta pravilnik ureja postopek in pogoje za dodeljevanje
štipendij za prevajalce iz sredstev knjižničnega nadomestila. Sredstva
knjižničnega nadomestila zagotavlja Javna agencija za knjigo RS v skladu s
prvim odstavkom 56. člena Zakona o knjižničarstvu (Uradni list RS, št. 87/01,
96/02) in Pravilnikom o izvajanju knjižničnega nadomestila (Uradni list RS,
št. 42/04). Štipendije iz tega pravilnika se dodeljujejo le v okviru
sredstev, ki jih v ta namen dobi na svoj račun Društvo slovenskih književnih
prevajalcev (v nadaljevanju DSKP).
2. člen
Ta pravilnik določa smoter podeljevanja štipendij, njihovo
zvrstnost in načine štipendiranja, upravičenost do kandidiranja zanje, razpisni
in prijavni postopek, merila izbire, pritožbeni postopek ter ureja končne
določbe.
3. člen
Smoter podeljevanja štipendij iz naslova knjižničnega
nadomestila je spodbujanje prevodne ustvarjalnosti, večje kakovosti prevodnih
izdelkov in individualne poklicne rasti prevajalcev.
4. člen
Štipendijska sredstva zagotovi Javna agencija za knjigo RS v
skladu s Pravilnikom za izvajanje knjižničnega nadomestila in v višini, ki jo v
skladu s slednjim določi za tekoče leto.
VRSTE IN ŠTEVILO ŠTIPENDIJ
5. člen
DSKP podeljuje naslednje vrste štipendij:
-       
DELOVNE štipendije v kategoriji »perspektivni prevajalec « in v
kategoriji »uveljavljeni prevajalec/prevodoslovec«,
-       
REZIDENČNE štipendije,
-       
štipendijo vsakoletnemu DOBITNIKU NAGRADE RADOJKE VRANČIČ, priznanja za
mladega prevajalca. 
DSKP bo v letu 2016 glede na razpoložljiva sredstva podelilo
predvidoma 6 delovnih štipendij v kategoriji »perspektivni prevajalec« in 15
delovnih štipendij v kategoriji »uveljavljeni prevajalec/prevodoslovec«, 5
rezidenčnih štipendij in 1 štipendijo dobitniku nagrade Radojke Vrančič,
priznanja za mladega prevajalca (če je dobitnikov več, se štipendija razdeli).
OPREDELITEV
6. člen
DELOVNA štipendija se podeljuje za zahtevne prevodne in
prevodoslovne projekte, ki zahtevajo izjemen kompetentni, časovni in energetski
vložek prevajalca, ki je svojo kompetenco že izpričal v prejšnjih prevodnih
izdelkih in s tem dokazal, da je uveljavljena prevajalska osebnost oziroma da
se oblikuje v kakovostnega prevajalca. Poslanstvo te štipendije je zlasti podpora
prevajalcem pri projektih, pri katerih so gmotno slabše nagrajeni, kakor bi
glede na omenjeni delovni in kompetenčni učinek smeli biti. Posledično je
delovna štipendija tudi spodbuda prevajalcem, da se lotevajo tudi
najzahtevnejših prevodov. Podeljuje se na podlagi predložene založniške
pogodbe, datirane v obdobju od 1. 1. 2015 do datuma oddaje prijave na
razpis, ali na podlagi predloženega prevoda, ki je izšel v obdobju od
1. 1. 2015 do datuma oddaje prijave na razpis. 
Do kandidiranja za delovno štipendijo v kategoriji
»perspektivni prevajalec« so upravičeni avtorji, katerih bibliografija obsega
vsaj 2 samostojni prevodni monografiji s področja zahtevnega leposlovja ali
humanistike, objavljeni v tiskani obliki, ali prevode zahtevnih leposlovnih in
humanističnih besedil, objavljene v okviru monografij ali v referenčnih
revijalnih izdajah, v skupnem obsegu vsaj 30 AP ali 1200 verzov.
REZIDENČNA štipendija se podeljuje kot podpora prevajalcem
pri udeležbi na mednarodnih prevajalskih kolegijih, seminarjih, simpozijih in
študijskih bivanjih, namenjenih temi prevajanja. Udeležba te vrste je
precejšnja naložba v prevodno kompetenco, splošno vednost in razgledanost, je
prvinski stik z jezikom, iz katerega prevajalec sloveni. Štipendija v pavšalu
delno pokriva potne stroške in stroške bivanja v tujini. Podeljuje se za
projekte, izpeljane v razpisnem letu.
ŠTIPENDIJA DOBITNIKU NAGRADE RADOJKE VRANČIČ, PRIZNANJA ZA
MLADEGA PREVAJALCA, je namenjena vsakoletnemu dobitniku tega priznanja kot
spodbuda in nagrada za prevajalski dosežek.
Štipendije podeli strokovna komisija za podeljevanje
štipendij iz naslova knjižničnega nadomestila pri DSKP. Komisija je pri svojem
odločanju avtonomna.
RAZPISNA MERILA
7. člen
Upravičenci do kandidiranja za štipendije, ki so predmet tega
pravilnika, so prevajalci monografskih publikacij vseh leposlovnih in
humanističnih zvrsti iz tujih jezikov v slovenščino in prevodoslovci.
Upravičenost do kandidiranja ni pogojena s članstvom v DSKP.
8. člen
Pri prijavi za DELOVNO štipendijo mora prosilec komisiji za
podeljevanje štipendij iz naslova knjižničnega nadomestila pri DSKP predložiti
naslednjo dokumentacijo:
-       
prijavni list, ki je na voljo na spletni strani DSKP in v prostorih
Društva;
-       
formular za delovno štipendijo, ki je na voljo na spletni strani DSKP in
v prostorih Društva;
-       
formular z dopolnilnimi podatki (za nakazilo), ki je na voljo na spletni
strani DSKP in v prostorih Društva;
-       
kopijo podpisane založniške pogodbe;
-       
objavljeni delovni projekt – prevod, če je delo že izšlo (1 izvod);
-       
izjavo zavarovanca za opravljanje dela na podlagi drugega pravnega
razmerja, ki je na voljo na spletni strani DSKP in v prostorih Društva.
Pri prijavi za REZIDENČNO štipendijo mora prosilec komisiji
za podeljevanje štipendij iz naslova knjižničnega nadomestila pri DSKP
predložiti naslednjo dokumentacijo:
-       
prijavni list, ki je na voljo na spletni strani DSKP in v prostorih
Društva;
-       
formular za rezidenčno štipendijo, ki je na voljo na spletni strani DSKP
in v prostorih Društva;
-       
formular z dopolnilnimi podatki (za nakazilo), ki je na voljo na spletni
strani DSKP in v prostorih Društva;
-       
kopijo podpisane založniške pogodbe oziroma sinopsis referata oziroma
zasnovo za znanstveno delo s področja prevajalstva ali prevodoslovja (eno od
omenjenega obvezno);
-       
potrdilo rezidenčne hiše ali organizatorja prevajalskega oziroma
prevodoslovnega dogodka v razpisnem letu (dokazilo o povabljenosti kandidata in
o eventualni štipendiji, ki mu jo hiša oziroma organizator podeljuje; potrdilo
je mogoče predložiti tudi naknadno, najpozneje po končanem bivanju v rezidenčni
hiši; če kandidat oziroma hiša rezidenčno bivanje odpove, mora kandidat
štipendijo vrniti);
-       
izjavo zavarovanca za opravljanje dela na podlagi drugega pravnega
razmerja, ki je na voljo na spletni strani DSKP in v prostorih Društva.
ŠTIPENDIJO DOBITNIKU NAGRADE RADOJKE VRANČIČ, PRIZNANJA ZA
MLADEGA PREVAJALCA, podeljuje Društvo slovenskih književnih prevajalcev kot
spodbudo in nagrado vsakoletnemu nagrajencu.
VIŠINA ŠTIPENDIJ
9. člen
DELOVNA štipendija se podeljuje v višini do 3.000,00 evrov.
Višina štipendije je po presoji komisije za podeljevanje štipendij iz naslova
knjižničnega nadomestila odvisna od tehtnosti predloženih elementov prijave, še
posebej od zahtevnosti in obsežnosti prevodnega projekta.
REZIDENČNA štipendija se podeljuje v obliki pavšala za potne
stroške in za stroške bivanja (če prosilec nima štipendije rezidenčne hiše v
tujini) v razpisnem letu.
ŠTIPENDIJA DOBITNIKU NAGRADE RADOJKE VRANČIČ, PRIZNANJA ZA
MLADEGA PREVAJALCA, znaša 1.000,00 evrov. Če je nagrajencev več, se vsota
ustrezno razdeli mednje.
Vsi navedeni zneski so BRUTO zneski. Če avtor nima statusa
samozaposlene osebe, bruto znesek vsebuje obvezne prispevke za PIZ in ZZ.
Število in višina štipendij sta odvisna od vsakokratne višine
sklada oziroma dodeljenih sredstev, pa tudi od števila, vrste in kakovosti
prijav.
DOPUSTNA FREKVENCA IN VZAJEMNOST DODELJEVANJA
10. člen
Za DELOVNO štipendijo se lahko prosilec poteguje vsako drugo
leto.
Za REZIDENČNO štipendijo se lahko prosilec poteguje vsako
leto, vendar v istem letu ni upravičen do kakšne druge štipendije iz tega
naslova.
Prosilec, ki je leta 2014 dobil premijo za vrhunske dosežke,
se v razpisnem letu 2016 ne more potegovati za delovno štipendijo.
Prosilec se lahko v razpisnem letu poteguje samo za eno od
razpisanih štipendij in samo z enim prevodnim projektom.
11. člen
Knjižnično nadomestilo, ki ga iz naslova številčnosti izposoj
svojih prevodov prejme prevajalec (v skladu s Pravilnikom o izvajanju
knjižničnega nadomestila), ni ovira za njegovo kandidaturo za katero od
štipendij, ki so predmet tega pravilnika. Vendar se takemu prosilcu eventualno
odobrena štipendija zmanjša za tisti del prejetega knjižničnega nadomestila, ki
presega 400,00 evrov.
12. člen
Na podlagi štipendijskega fonda DSKP razpiše DELOVNE in REZIDENČNE
štipendije. Dokončno število posamičnih štipendij in razmerje med njimi določi
komisija za podeljevanje štipendij iz naslova knjižničnega nadomestila.
RAZPISNI POSTOPEK
13. člen
Štipendije podeljuje DSKP enkrat v letu na podlagi razpisa,
ki je v prvi polovici tekočega leta objavljen v Uradnem listu Republike
Slovenije in na spletni strani DSKP. Podeljevanje štipendij je pogojeno s
prilivom sredstev iz vira, omenjenega v členu 4.
14. člen
Razpisna dokumentacija zajema vsa relevantna dejstva, ki izhajajo
iz tega pravilnika. Elementi razpisa opredeljujejo tudi vrste štipendij, za
katere je mogoče kandidirati.
15. člen
Kandidati imajo za prijavo na voljo 30-dnevni prijavni rok,
ki začne teči s prvim dnem razpisa.
16. člen
Razpoložljivi fond za štipendije je vsota, ki jo v skladu s
Pravilnikom za izvajanje knjižničnega nadomestila DSKP dodeli Javna agencija za
knjigo RS. Ta vsota je zmanjšana za režijske stroške, ki zajemajo računovodska
in administrativna dela, delo komisije, stroške razpisa in upravljanja
projekta, in znašajo odstotek sredstev, ki ga vsako leto določi Javna agencija
za knjigo; v letu 2016 je to 15 %.
17. člen
Postopek v zvezi s podeljevanjem štipendij vodi petčlanska
komisija za podeljevanje štipendij iz naslova knjižničnega nadomestila, ki jo
imenuje upravni odbor DSKP in je sestavljena iz uveljavljenih prevajalcev
praktikov, teoretikov prevodoslovcev in/ali literarnih teoretikov/zgodovinarjev
in/ali literarnih praktikov. Mandat člana komisije je 1 leto. Član komisije je
lahko ponovno izvoljen. Komisija na prvi seji izmed članov izvoli predsednika.
Vsaj en član komisije ne sme biti član DSKP.
IZBIRA ŠTIPENDISTOV
18. člen
Komisija za podeljevanje štipendij iz naslova knjižničnega
nadomestila upošteva izključno in zgolj popolne vloge. Komisija nepopolnih vlog
ne bo obravnavala.
19. člen
Po izteku roka za prijavo komisija za podeljevanje štipendij
iz naslova knjižničnega nadomestila odpre prijave in pregleda vloge. Popolne
vloge ovrednoti v skladu z merili in kriteriji (gl. člen 21 tega pravilnika).
Prispele vloge ocenjuje po posameznih segmentih na vnaprej pripravljenem
obrazcu. Komisija s posebnim sklepom ugotovi, katerim od prosilcev se dodeli
štipendija, in po izteku pritožbenih postopkov določi tudi njeno višino.
Če kandidat, ki mu je bila dodeljena štipendija, štipendijo
najprej sprejme, a si naknadno – tj. po tem, ko so bila sredstva že
porazdeljena – premisli, se pri frekvenci dodeljevanja kljub temu šteje, da jo
je prejel, saj sredstev ni več mogoče prerazporediti v skladu z novonastalim
položajem.
Če kandidat, ki mu je bila dodeljena rezidenčna štipendija,
te v razpisnem letu iz kakršnegakoli razloga ne more izkoristiti, jo vrne DSKP,
ki jo prenese v sklad za naslednje leto.
20. člen
Komisija pri vrednotenju ravna v skladu z merili za ocenjevanje
kandidatur, ki temeljijo na zahtevah (nanizanih v členih 7 in 8). Ta merila
obsegajo naslednje kategorije, ovrednotene v naslednjih točkovnih razponih:
-       
bibliografija prevedenih in objavljenih del se točkuje v vrednostih od 1
do 10 točk;
-       
priznanja in nagrade se točkujejo po naslednjem pravilu:
-       
Sovretova in Prešernova nagrada: 3 točke;
-       
nacionalna nagrada druge države in nagrada Prešernovega sklada: 2 točki;
-       
manjše nagrade in premije doma ali na tujem (vključno z nagrado Radojke
Vrančič, priznanjem za mladega prevajalca): 1 točka;
-       
druge prevajalske štipendije in prevodoslovna izobraževalna bivanja v
tujini (v trajanju najmanj enega meseca na posamično štipendijo oziroma
bivanje): 1 točka na enoto (maksimum so 3 točke);
-       
prevajalski/prevodoslovni projekt kot osnova za kandidaturo se točkuje v
vrednostih od 1 do 10 točk; pri tem se upošteva težavnost izvirnika, vloga
prevoda v ciljni kulturi, obseg prevoda, s tem da mora projekt doseči najmanj 5
točk, da je kandidat upravičen do štipendije;
-       
format kandidata: pri tem se upošteva širša veljava kandidata v
prevajalstvu; razpoložljive točke od 1 do 5.
Minimalno število doseženih točk za dodelitev delovne
štipendije uveljavljenemu prevajalcu – prevodoslovcu je 16.
Minimalno število točk za dodelitev delovne štipendije
perspektivnemu prevajalcu je 13.
Minimalno število točk za dodelitev rezidenčne štipendije je
16.
21. člen
Rezultate razpisa oziroma sklepe komisija predloži v
potrditev upravnemu odboru Društva slovenskih književnih prevajalcev. Pri
glasovanju ne morejo sodelovati tisti člani UO DSKP, ki so v razpisnem letu
kandidirali za štipendijo. O rezultatih razpisa vse prosilce obvesti predsednik
komisije za podeljevanje štipendij iz naslova knjižničnega nadomestila.
22. člen
Člani komisije za podeljevanje štipendij iz naslova
knjižničnega nadomestila v času svojega članstva v komisiji sami ne morejo
kandidirati na razpisu.
PRITOŽBENI POSTOPEK
23. člen
Pritožba na odločitev oziroma sklep komisije je mogoča v
osmih dneh po prejemu obvestila o rezultatih razpisa. Pritožba je mogoča na
zavrnitev vloge ali na domnevno proceduralno napako oziroma na napako pri
tehnični izvedbi postopka ter tudi na vsebinsko oceno kandidature oziroma na
nedodelitev štipendije iz vsebinskih razlogov.
24. člen
Pritožbe obravnava upravni odbor DSKP na posebni seji, na
katero kot poročevalce povabi tudi člane komisije. Če upravni odbor presodi, da
je pritožba upravičena, ji ugodi, sicer pritožbo zavrne. Komisija obvesti
kandidate o DOKONČNO odobreni oziroma DOKONČNO zavrnjeni pritožbi.
25. člen
V primeru ugoditve pritožbi upravni odbor DSKP naloži
komisiji, da spremeni sklep in to upošteva pri končni delitvi sredstev za
štipendije iz naslova knjižničnega nadomestila za leto 2016.
KONČNE DOLOČBE
26. člen
Postopke, ki so predmet tega pravilnika, vodita komisija za
podeljevanje štipendij iz naslova knjižničnega nadomestila in upravni odbor
DSKP. Upravni odbor o izvedbi razpisa poroča občnemu zboru DSKP.
27. člen
Ta pravilnik je javno dosegljiva listina in je začel veljati,
ko sta ga potrdila upravni odbor DSKP in Javna agencija za knjigo RS, velja pa
za nedoločen čas. O morebitnih popravkih in dopolnitvah njegovih določb enkrat
na leto v koordinaciji z Javno agencijo za knjigo RS sklepa upravni odbor DSKP.
Ljubljana, dne
14. aprila 2016
dr. Đurđa Strsoglavec l.r.
predsednica UO DSKP