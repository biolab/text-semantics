1. člen
S tem pravilnikom se določajo oblika,
vsebina in postopek za izdajo diplom, potrdil o opravljenem izpopolnjevanju po
študijskem programu za izpopolnjevanje in potrdil o drugih oblikah
izobraževanja.
2. člen
Fakulteta za poslovne vede (v nadaljnjem
besedilu: fakulteta) izdaja naslednje diplome in potrdila o izobraževanju:
-       
diplome,
-       
dvojnike diplom in
-       
potrdila o opravljenih izpopolnjevanjih po študijskih programih za
izpopolnjevanje.
Listine iz prvega odstavka so javne
listine.
Fakulteta izdaja tudi potrdila o različnih
oblikah neformalnega izobraževanja, ki ga izvaja.
3. člen
Diplomska listina se izda po opravljenih
obveznostih študijskega programa za pridobitev izobrazbe na posebnem papirju,
na katerega je kot slepi tisk vtisnjen pečat fakultete.
Vzorec diplomske listine je priložen kot
likovna priloga k temu pravilniku.
Sestavni del diplome je priloga k diplomi.
4. člen
Fakulteta podeljuje diplome o zaključenih
študijskih programih prve stopnje (visokošolski strokovni študijski programi,
univerzitetni študijski programi), druge stopnje (magistrski študijski
programi), tretje stopnje (doktorski študijski programi) ter o zaključenih
univerzitetnih študijskih programih, visokošolskih strokovnih študijskih
programih, študijskih programih za pridobitev znanstvenega magisterija,
specializacije in doktorata znanosti.
5. člen
Diploma vsebuje: ime fakultete, na kateri
je študij potekal, ime akreditiranega študijskega programa ter smer oziroma
področje, kadar ima študijski program več smeri ali področij, stopnjo
pridobljene izobrazbe, pridobljen strokovni oziroma znanstveni naslov, ime in
priimek kandidata ter datum in kraj njegovega rojstva.
Diploma ima zaporedno številko, datum
izdaje, pečat fakultete ter podpisa trenutnega dekana fakultete ter trenutnega
predsednika Upravnega odbora fakultete.
Diploma o magisteriju znanosti, diploma o
specializaciji ter diploma o strokovnem magisteriju, vsebujejo poleg podatkov
iz prvega in drugega odstavka tega člena tudi datum diplomiranja, naslov
magistrskega oziroma specialističnega dela in datum njegovega zagovora.
Diploma o doktoratu znanosti vsebuje poleg
podatkov iz prvega in drugega odstavka tega člena tudi naslov doktorske
disertacije in datum njenega zagovora, ime mentorja in morebitnega somentorja.
6. člen
Diploma o zaključenem dvopredmetnem ali
interdisciplinarnem študijskem programu, ki ga izvaja več fakultet, poleg
podatkov, navedenih v 4. členu tega pravilnika, vsebuje še navedbo vseh
sodelujočih fakultet in podpise njihovih dekanov, če se fakultete, ki
sodelujejo v takem programu, ne dogovorijo drugače.
Ne glede na določbo o navedbi sodelujočih
fakultet iz prvega odstavka tega člena, je lahko na diplomi, pridobljeni po
zaključenem interdisciplinarnem študijskem programu, navedena samo tista
fakulteta, na kateri so tekli postopki za zagovor naloge, zaključnega izpita
ali drugega dejanja, s katerim je študent zaključil študijski program.
O vsebini in obliki diplome o zaključenem
skupnem študijskem programu, ki ga izvaja fakulteta skupaj z drugimi
visokošolskimi zavodi iz Slovenije ali tujine, se skladno z veljavnimi predpisi
dogovorijo sodelujoče fakultete pred začetkom izvajanja programa.
7. člen
Po opravljenih obveznostih na akreditiranem
študijskem programu za izpopolnjevanje, ki ga izvaja fakulteta, izda fakulteta
kandidatu začasno potrdilo.
Potrdilo, ki je natisnjeno na papirju z
znakom fakultete, vsebuje: ime in priimek kandidata, datum in kraj njegovega
rojstva, naziv programa, izvajalca programa. Potrdilo ima podpisa dekana
fakultete in predsednika Upravnega odbora fakultete.
8. člen
Vse diplome in potrdila, ki jih izdaja
fakulteta in so javne listine, so sestavljene v slovenščini.
Priloga k diplomi, ki je sestavni del
diplome, je sestavljena v slovenščini in angleščini na posebnem obrazcu, ki ga
predpiše minister, pristojen za visoko šolstvo.
9. člen
Fakulteta izda potrdilo o zaključenih
oblikah neformalnega izobraževanja, ki jih izvaja (tečaji, seminarji, poletne
šole, programi usposabljanja ipd.).
Potrdilo podpišeta dekan fakultete in
predsednik Upravnega odbora fakultete. Tako potrdilo ni javna listina.
Potrdilo iz prvega odstavka vsebuje: ime in
priimek kandidata ter datum in kraj njegovega rojstva, podatke o vsebini,
trajanju in izvajalcih izobraževanja, lahko pa tudi podatke o pridobljenih
znanjih in kreditnih točkah, če je program ovrednoten s kreditnimi točkami.
10. člen
O izdanih diplomah in potrdilih fakulteta
vodi posebno evidenco v skladu z zakonom in posebnimi predpisi.
11. člen
Če se pojavi utemeljen sum, da imetnik
diplome ali potrdila ni opravil s študijskim programom predpisanih obveznosti,
uvede fakulteta skladno z veljavnimi predpisi ustrezne postopke.
12. člen
Fakulteta izda dvojnik diplome diplomantu,
ki je ustrezno preklical izgubljeno, uničeno ali odtujeno diplomo, če je iz
evidence, ki jo vodi fakulteta, razvidno, da mu je bil po končanih študijskih
obveznostih izdan izvirnik diplome.
Dvojnik diplome se izda na papirju, ki se v
danem trenutku uporablja za izdajo diplom fakultete, s tem, da je v gornjem
desnem kotu na prvi strani napisano, da gre za dvojnik.
Na prvi strani dvojnika diplome se z izjemo
zaporedne številke navedejo podatki, ki jih mora po tem pravilniku vsebovati
diploma, s tem, da se namesto lastnoročnega podpisa pri imenih podpisnikov
zapiše "l.r.".
Na hrbtni strani dvojnika diplome trenutni
dekan fakultete, na kateri je študij potekal, podpišeta klavzulo o skladnosti
podatkov dvojnika diplome s podatki evidence, na temelju katere se dvojnik
diplome izdaja. Na hrbtni strani dvojnika diplome se odtisne pečat fakultete.
V evidenco o izdanih diplomah se vpiše
podatek o izdanem dvojniku diplome, skupaj s podatki o preklicu izvirnika.
13. člen
Ta pravilnik
začne veljati naslednji dan po objavi v Uradnem listu Republike Slovenije.
Ljubljana,
dne 27. novembra 2013
Peter Zakrajšek l.r.
Predsednik
Upravnega odbora
mag. Simon Umek l.r.
namestnik predsednika

Priloga: Vzorec
diplomske listine 