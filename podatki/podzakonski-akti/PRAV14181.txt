1. člen
(vsebina pravilnika)
Ta pravilnik ureja podrobnejša pravila o vlaganju
elektronskih pisanj upravitelja, vlaganju elektronskih vlog strank, elektronsko
vročanje in opravljanje drugih elektronskih opravil v postopkih zaradi
insolventnosti.
2. člen
(uporaba pravil elektronskega poslovanja v civilnih sodnih
postopkih)
Za elektronsko poslovanje v postopkih zaradi insolventnosti
se za vprašanja, ki niso posebej urejena s tem pravilnikom, uporabljajo določbe
pravilnika, ki ureja elektronsko poslovanje v civilnih sodnih postopkih.
3. člen
(pomen izrazov)
(1) Informacijski sistem za podporo za elektronsko poslovanje
v postopkih zaradi insolventnosti (v nadaljnjem besedilu: informacijski sistem
e-INS) je programska oprema, ki jo upravlja Center za informatiko na Vrhovnem
sodišču Republike Slovenije in ki vključuje naslednje module za informacijsko
podporo:
1.     
vlaganje elektronskih pisanj upraviteljev in elektronskih pisanj v
postopkih zaradi insolventnosti,
2.     
vodenje elektronskih vpisnikov v postopkih zaradi insolventnosti (v
nadaljnjem besedilu: eINS-vpisnik) in elektronskih spisov v postopkih zaradi
insolventnosti (v nadaljnjem besedilu: eINS-spis),
3.     
posredovanje podatkov o posameznem postopku zaradi insolventnosti v
objavo na spletnih straneh za objave v postopkih zaradi insolventnosti,
4.     
posredovanje pisanj v objavo na spletnih straneh za objave v postopkih
zaradi insolventnosti,
5.     
spletne storitve za posredovanje podatkov o postopkih zaradi
insolventnosti osebam, ki so vključene v sistem za posredovanje podatkov v
informatizirani obliki.
(2) Informacijski sistem e-INS je del informacijskega sistema
e-sodstvo.
(3) Elektronski postopek zaradi insolventnosti (v nadaljnjem
besedilu: eINS-postopek) je skupina civilnih sodnih postopkov za področje, ki
ga ureja zakon, ki ureja postopke zaradi insolventnosti in prisilnega prenehanja.
(4) Podportal e-INS je del portala e-sodstvo, prek katerega
uporabniki dostopajo do izvajanja e-opravil v eINS-postopku (v nadaljnjem
besedilu: eINS-opravila), ki so jih glede na izbrano uporabniško skupino ob
prijavi upravičeni opravljati v tem postopku.
4. člen
(izvajanje eINS-opravil)
(1) Uporabniki informacijskega sistema e-sodstvo, kot jih
določa predpis iz 2. člena tega pravilnika, lahko v eINS-postopku opravljajo
eINS-opravila v skladu s tem členom.
(2) Profesionalni uporabnik iz skupine upravitelji lahko v
eINS-postopku opravlja naslednja eINS-opravila:
1.     
vložitev elektronske vloge upravitelja,
2.     
poizvedbe, ki vključujejo:
- 
izdelavo pregleda vseh zadev, v katerih opravlja naloge upravitelja, in
- 
pregled elektronskih pisanj v posameznem eINS-postopku, v katerem
opravlja naloge upravitelja.
(3) Profesionalni uporabnik iz skupine odvetniki, Državno
odvetništvo Republike Slovenije ali občinska odvetništva lahko v eINS-postopku
opravlja naslednja eINS-opravila:
1.     
vložitev elektronskega predloga za začetek postopka zaradi
insolventnosti,
2.     
vložitev elektronske prijave terjatve v postopku zaradi insolventnosti,
3.     
vložitev druge elektronske vloge stranke v postopku zaradi
insolventnosti,
4.     
pregled elektronskih pisanj v posameznem eINS-postopku, v katerem
zastopa stranko.
(4) Uporabnik iz skupine stranke ali udeleženci postopka –
pravne osebe in stranke ali udeleženci postopka – fizične osebe lahko v
eINS-postopku opravlja naslednja eINS-opravila:
1.     
vložitev elektronskega predloga za začetek postopka zaradi
insolventnosti,
2.     
vložitev elektronske prijave terjatve v postopku zaradi insolventnosti,
3.     
vložitev druge elektronske vloge stranke ali udeleženca v postopku
zaradi insolventnosti,
4.     
pregled elektronskih pisanj v posameznem eINS-postopku, v katerem ima
položaj stranke ali udeleženca.
(5) Pooblaščenec samostojnega uporabnika lahko v
eINS-postopku opravlja samo tista e-opravila, ki jih lahko po prejšnjih
odstavkih tega člena glede na posamezno skupino opravlja samostojni zunanji
kvalificirani uporabnik.
(6) Ne glede na 2. člen tega pravilnika, v eINS-postopku
uporabnikom ni zagotovljena elektronska vložitev elektronske vloge prek
odložišča e-sodstvo.
5. člen
(vodenje eINS-vpisnika in eINS-spisa)
V eINS-postopku se vpisnik in spis vodita v elektronski
obliki kot eINS-vpisnik in eINS-spis.
6. člen
(vročanje večjega števila pisanj upravitelju)
(1) Če je treba upravitelju vročiti večje število pisanj (na
primer prijave terjatev v postopku zaradi insolventnosti), se ne glede na 2.
člen tega pravilnika elektronska vročitev teh pisanj opravi tako, da jih
upravitelj lahko prevzame z eINS-opravilom iz druge alineje 2. točke drugega
odstavka 4. člena tega pravilnika.
(2) V primeru iz prejšnjega odstavka se upravitelju v njegov
varni elektronski predal namesto pisanja pošlje obvestilo o tem, katera pisanja
naj prevzame. S prejemom tega obvestila se štejejo pisanja za vročena.
PREHODNA IN KONČNI DOLOČBI
6. člen
(začetek uporabe posameznih pravil)
Določbe četrtega odstavka 4. člena pravilnika, ki se nanašajo
na eINS-opravila, ki jih lahko v eINS-postopku opravljajo uporabniki iz skupine
stranke ali udeleženci postopka – fizične osebe, se začnejo uporabljati 1.
januarja 2022.
7. člen
(prenehanje veljavnosti predpisa)
Z dnem uveljavitve tega pravilnika preneha veljati Pravilnik
o elektronskem poslovanju v postopkih zaradi insolventnosti (Uradni list RS,
št. 97/10, 4/11 in 28/11).
8. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-431/2020/16
Ljubljana, dne 22. januarja 2021
EVA 2020-2030-0045
Mag. Lilijana Kozlovič
ministrica
za pravosodje