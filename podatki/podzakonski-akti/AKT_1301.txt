1. člen
(vsebina splošnega akta)
(1) Ta splošni akt določa načrt uporabe radijskih frekvenc, s
katerim Agencija za komunikacijska omrežja in storitve Republike Slovenije (v
nadaljnjem besedilu: agencija) podrobneje opredeli namen uporabe in način
dodelitve radijskih frekvenc znotraj radiofrekvenčnih pasov, ki so za posamezne
radiokomunikacijske storitve predvideni z Uredbo o načrtu razporeditve
radiofrekvenčnih pasov (Uradni list RS, št. 69/13, 1/17, 170/20 in 130/22 –
ZEKom-2; v nadaljnjem besedilu: uredba), in določi tehnične parametre za
uporabo radijskih frekvenc.
(2) Ta splošni akt se izdaja ob upoštevanju postopka
informiranja v skladu z Direktivo (EU) 2015/1535 Evropskega parlamenta in Sveta
z dne 9. septembra 2015 o določitvi postopka za zbiranje informacij na področju
tehničnih predpisov in pravil za storitve informacijske družbe (UL L 241 z dne
17. 9. 2015, str. 1-15) in je bil v postopku informiranja, preprečevanja in
dialoga na področju tehničnih predpisov o proizvodih in storitvah informacijske
družbe objavljen v evropski podatkovni zbirki TRIS št. 2022/650/SI.
2. člen
(pomen izrazov)
(1) Izrazi, uporabljeni v tem splošnem aktu, pomenijo:
1.     
Državna uporaba je uporaba radijskih frekvenc v skladu z Zakonom o
elektronskih komunikacijah (Uradni list RS, št. 130/22 in 18/23 – ZDU-1O; v
nadaljnjem besedilu: zakon), izključno za potrebe varnosti in obrambe države
ter varstva pred naravnimi in drugimi nesrečami v skladu z uredbo, ki ureja
upravljanje radijskih frekvenc za državne potrebe.
2.     
Državna souporaba je uporaba radijskih frekvenc v skladu z zakonom, za
potrebe varnosti in obrambe države ter varstva pred naravnimi in drugimi
nesrečami ter v skladu z uredbo, ki ureja upravljanje radijskih frekvenc za
državne potrebe, pod pogojem, da njihova uporaba ne vpliva na uporabo radijskih
frekvenc, ki jih je agencija dodelila z odločbo o dodelitvi radijskih frekvenc.
(2) Preostali izrazi, uporabljeni v tem splošnem aktu, imajo
enak pomen, kot je določeno v zakonu in v uredbi.
3. člen
(načrt uporabe radijskih frekvenc)
(1) Načrt uporabe radijskih frekvenc je določen v Prilogi A:
Tabeli uporabe radijskih frekvenc (NTFA) (ki jo sestavljata dve tabeli uporabe
radijskih frekvenc: A.1 Osnovna tabela in A.2 Dodatna tabela), ki je sestavni
del tega splošnega akta.
(2) Uporabljene kratice so določene v Prilogi B: Kratice, ki
je sestavni del tega splošnega akta.
(3) Uporabljeni dokumenti in posebni tehnični pogoji so
določeni v Prilogi C: Uporabljeni dokumenti, ki je sestavni del tega splošnega
akta. Prilogo C sestavljajo: C.1 Slovenski dokumenti (C.1.1 Zakon in
podzakonski akti, C.1.2 Navodila za vloge, C.1.3 Letna plačila za uporabo
frekvenc in C.1.4 Posebni tehnični pogoji), C.2 Mednarodni sporazumi, C.3
Dokumenti EU (C.3.1 Direktive EU, C.3.2 Sklepi EU in C.3.3 Oprema razreda 1 in
2), C.4 Sporazumi med upravami oziroma administracijami, C.5 Dokumenti Evropske
konference uprav za pošto in telekomunikacije (v nadaljnjem besedilu: CEPT)
(C.5.1 Sklepi in C.5.2 Priporočila), C.6 Dokumenti Mednarodne
telekomunikacijske zveze (v nadaljnjem besedilu: ITU), navedeni v tem splošnem
aktu ter C.7 Dokumenti ISO/IEC mednarodnih standardov.
4. člen
(A.1 Osnovna tabela)
(1) V Prilogi A.1 Osnovna tabela iz Priloge A je določena
uporaba radijskih frekvenc za aplikacije, ki so v neposredni povezavi z
radiokomunikacijskim storitvami, določenimi v uredbi, na način in v vsebini kot
je določeno v tem členu.
(2) Prvi (1) stolpec tabele določa radiofrekvenčne podpasove
radijskih frekvenc od 8,3 kHz do 3000 GHz.
(3) V drugem (2) stolpcu tabele so vključene radiokomunikacijske
storitve v skladu z dokumenti Evropske unije (npr. 2007/344/EC ali novejše) kot
so določene v uredbi. V primeru neskladja veljajo določbe uredbe.
(4) V tretjem (3) stolpcu tabele so z izrazoma »Državna
uporaba« oziroma »Souporaba« označene radijske frekvence, ki so določene za
potrebe varnosti in obrambe države ter varstva pred naravnimi in drugimi
nesrečami. Radiokomunikacijske storitve morajo ustrezati splošnim zahtevam iz
drugega (2) in posebnim pogojem iz petega (5) stolpca tabele.
(5) V četrtem (4) stolpcu tabele so določene aplikacije, ki
so dovoljene v posameznem frekvenčnem pasu. Opis sestavljajo:
1.     
vrsta aplikacije, ki je določena v dokumentu Evropske unije (npr.
2007/344/EC ali novejše);
2.     
frekvenčni pas;
3.     
dupleksni razmak oziroma širina radiofrekvenčnega kanala (če je potrebno
določiti);
4.     
oznaka dokumenta ali posebnega tehničnega pogoja iz Priloge C, ki
podrobneje opredeljuje pogoje uporabe;
5.     
dodatni parametri, ki niso določeni v naštetih dokumentih;
6.     
standardi, ki za radijsko opremo zagotavljajo skladnost glede na zakon,
ki določa tehnične zahteve za ugotavljanje skladnosti (harmonizirani evropski
standardi – SIST EN). Pri aplikacijah, kjer je uporaba radijskih frekvenc
dovoljena na podlagi splošne odobritve v skladu z 39. členom zakona, mora
radijska oprema izpolnjevati poleg ostalih zahtev tudi vse zahteve v navedenih
standardih.
(6) V petem (5) stolpcu tabele so navedeni način dodelitve
radijskih frekvenc, status in način izračuna števila točk za plačilo za uporabo
radijskih frekvenc. Opis sestavljajo:
1.     
način dodelitve radijskih frekvenc je določen z oznako dokumenta (vloge)
iz Priloge C.1.2;
2.     
glede na način dodelitve je določena primarna (P) ali sekundarna (S)
uporaba. V določenem frekvenčnem pasu ima primarni uporabnik prednost pred
sekundarnim uporabnikom. Sekundarna uporaba pomeni uporabo frekvenc na način,
da ne moti ostalih storitev v frekvenčnem pasu in ne zahteva zaščite pred
njimi;
3.     
način izračuna števila točk za plačilo za uporabo radijskih frekvenc je naveden
kot oznaka izračuna iz Priloge C.1.3 v skladu z določbami splošnega akta, ki
ureja način izračuna plačil za uporabo radijskih frekvenc; v primeru neskladja
se upoštevajo določbe splošnega akta, ki ureja način izračuna plačil za uporabo
radijskih frekvenc.
(7) Šesti (6) stolpec tabele določa, kjer je ustrezno,
organizacijo oziroma okvirni dokument za harmonizirano uporabo
radiofrekvenčnega spektra (aplikacije).
(8) Sedmi (7) stolpec tabele določa, kjer je potrebno,
spremembe oziroma zahteve za spremembe uporabe v prehodnem obdobju.
5. člen
(A.2 Dodatna tabela)
(1) V Prilogi A.2 Dodatna tabela iz Priloge A je podrobneje
določena uporaba radijskih frekvenc za aplikacije, ki niso v povezavi z
radiokomunikacijskimi storitvami določenimi v uredbi, na način in v vsebini kot
je določeno v tem členu.
(2) Prvi (1) stolpec tabele določa radiofrekvenčne podpasove
radijskih frekvenc od 8,3 kHz do 3000 GHz.
(3) V drugem (2) stolpcu tabele so določene aplikacije, ki so
dovoljene v posameznem frekvenčnem pasu. Opis sestavljajo:
1.     
vrsta aplikacije, ki je določena v dokumentu Evropske unije (npr.
2007/344/EC ali novejše);
2.     
frekvenčni pas;
3.     
oznaka dokumenta ali posebnega tehničnega pogoja iz Priloge C, ki
podrobneje opredeljuje pogoje uporabe;
4.     
dodatni parametri, ki niso določeni v naštetih dokumentih;
5.     
standardi, ki za radijsko opremo zagotavljajo skladnost glede na zakon,
ki določa tehnične zahteve za ugotavljanje skladnosti (harmonizirani evropski
standardi – SIST EN). Pri aplikacijah, kjer je uporaba radijskih frekvenc dovoljena
na podlagi splošne odobritve v skladu z 39. členom zakona, mora radijska oprema
izpolnjevati poleg ostalih zahtev tudi vse zahteve v navedenih standardih.
(4) V tretjem (3) stolpcu tabele so navedeni način dodelitve
radijskih frekvenc, status in način izračuna števila točk za plačilo za uporabo
radijskih frekvenc:
1.     
način dodelitve radijskih frekvenc je določen z oznako dokumenta (vloge)
iz Priloge C.1.2;
2.     
status določa, ali je za posamezno aplikacijo določena primarna (P) ali
sekundarna (S) uporaba v skladu z ITU RR;
3.     
način izračuna števila točk za plačilo za uporabo radijskih frekvenc je
naveden kot oznaka izračuna iz Priloge C.1.3 v skladu z določbami splošnega
akta ki ureja način izračuna plačil za uporabo radijskih frekvenc; v primeru
neskladja se upoštevajo določbe splošnega akta, ki ureja način izračuna plačil
za uporabo radijskih frekvenc.
(5) Četrti (4) stolpec tabele določa, kjer je ustrezno,
organizacijo oziroma okvirni dokument za harmonizirano uporabo
radiofrekvenčnega spektra (aplikacije).
(6) Peti (5) stolpec tabele določa, kjer je potrebno,
spremembe oziroma zahteve za spremembe uporabe v prehodnem obdobju.
6. člen
(implementacija CEPT dokumentov)
V Prilogi C.5 so v tabelah navedeni dokumenti CEPT. Tabele
sestavljajo:
1.     
oznaka dokumenta;
2.     
naslov;
3.     
status dokumenta v skladu s pravili CEPT.
7. člen
(uporaba radijskih frekvenc)
Tehnične rešitve za uporabo radijskih frekvenc morajo biti v
skladu z zakonom, ki določa tehnične zahteve za ugotavljanje skladnosti.
8. člen
(dopuščena drugačna uporaba radijskih frekvenc)
(1) Odločbo o dodelitvi radijskih frekvenc, namenjenih za
potrebe meritev, atestiranje in drugih preizkusov radijske opreme lahko izda
agencija tudi za opremo, ki ne ustreza določbi iz 6. člena tega splošnega akta
v skladu s četrtim in petim odstavkom 66. člena zakona.
(2) Odločbe agencije morajo biti skladne z načeli prava
Evropske unije.
9. člen
(spremembe tega splošnega akta)
(1) Agencija lahko brez predhodnega javnega posvetovanja v
splošnem aktu spremeni naslednje podatke:
1.     
navedbe standardov v Prilogi A.1;
2.     
navedbe standardov v Prilogi A.2;
3.     
seznam dokumentov v Prilogi C.1.
(2) Agencija v treh mesecih po začetku veljavnosti tega
splošnega akta uskladi podatke v CEPT sistemu obveščanja o frekvencah EFIS kot
je določeno v dokumentih Evropske unije (npr. 2007/344/EC ali novejše).
10. člen
(splošni akt v angleškem jeziku)
Agencija objavi neuradni prevod v angleškem jeziku in
neuradno prečiščeno besedilo tega splošnega akta na spletnih straneh agencije.
PREHODNA IN KONČNA DOLOČBA
11. člen
(prenehanje uporabe)
Z dnem uveljavitve tega splošnega akta se preneha uporabljati
Splošni akt o načrtu uporabe radijskih frekvenc (NURF-4; Uradni list RS, št.
10/18, 46/19, 139/20, 189/21 in 130/22 – ZEKom-2).
12. člen
(začetek veljavnosti)
Ta splošni akt začne veljati naslednji dan po objavi v
Uradnem listu Republike Slovenije.
Št. 0073-24/2022/17
Ljubljana, dne 17. marca 2023
EVA 2022-1545-0021
Mag. Tanja Muha
v. d. direktorja
K temu splošnemu
aktu so dali soglasje:
Ministrstvo za
obrambo
št. 381-8/2023-10 z
dne 7. 2. 2023
Ministrstvo za
notranje zadeve
št. 007-16/2023/9
(145-03) z dne 10. 2. 2023
Ministrstvo za
infrastrukturo
št. 007-54/2023/6 z
dne 9. 2. 2023
Direktor Slovenske
obveščevalno-varnostne agencije
št. 0070-2/2023/2 z
dne 23. 1. 2023
Ministrstvo za okolje
in prostor
št.
35400-32/2023-2550-2 z dne 19. 1. 2023

Priloga
A: Tabeli uporabe radijskih frekvenc (NTFA)
Priloga
B: Kratice
Priloga
C: Uporabljeni dokumenti