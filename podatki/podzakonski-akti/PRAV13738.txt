I. SPLOŠNE DOLOČBE 
1. člen
(vsebina)
Ta pravilnik določa minimalne tehnične
pogoje in zahteve za graditev, varno obratovanje in vzdrževanje
elektroenergetskih nizkonapetostnih vodov (v nadaljnjem besedilu: EENN vod).
2. člen
(področje uporabe)
Ta pravilnik se uporablja za novogradnje,
rekonstrukcije in vzdrževalna dela v javno korist za:
-       
EENN distribucijske vode,
-       
EENN priključne vode,
-       
EENN vode v industriji, razen če predpis, ki ureja zahteve za
nizkonapetostne instalacije v stavbah, ne določa drugače.
3. člen
(sestava EENN vodov)
(1) EENN vod sestavljajo vodniki, oprema,
pritrdilni in nosilni elementi ter kabelska kanalizacija med razdelivcem v
transformatorski postaji in priključno merilno omaro ter sponko zaščitnega
elementa, ki ščiti električne inštalacije.
(2) Ne glede na določbo prejšnjega odstavka
je pri industrijskem objektu, ki ima merilno mesto v transformatorski postaji,
EENN vod tudi vod med merilnim mestom in sestavom razdelilnih omar v
industrijskem objektu ter sponko zaščitnega elementa, ki ščiti električno
inštalacijo.
4. člen
(pomen izrazov)
(1) Izrazi, uporabljeni v tem pravilniku,
pomenijo:
1.     
blodeči tok je tok, ki prodira v zemljo skozi obratovalno
ozemljilo ali po naključni zemeljski poti in teče nenadzorovano po zakopanih
kovinskih strukturah,
2.     
dodatna obtežba je obtežba snega, ledu, žleda ali vetra,
3.     
dopustni tok je tok, ki lahko trajno teče v vsakem vodniku
določenega tipa v normalnih pogojih, ne da bi se ta prekomerno segrel,
4.     
izolacija je električno neprevodna snov iz naravnega ali umetnega
materiala, ki obdaja vodnik,
5.     
kabel je sestav enega ali več žil s skupnim plaščem,
6.     
kabelska kanalizacija je skupek cevi, jaškov in drugih elementov,
namenjenih vgradnji kablov,
7.     
nevtralni vodnik je vodnik, ki je električno povezan z nevtralno
točko in je sposoben razdeljevati električno energijo,
8.     
nizka napetost (v nadaljnjem besedilu: NN) je izmenična napetost,
ki ne presega 1000 V, ali enosmerna napetost, ki ne presega 1500 V,
9.     
EENN vod je vod izmenične napetosti z nazivno frekvenco 50 Hz in
nazivno napetostjo do vključno 1000 V v nadzemni ali podzemni izvedbi,
10.  
ozemljitev je električno prevodna zveza posameznih prevodnih
delov z zemljo,
11.  
PEN je kombinirani ničelni (v nadaljnjem besedilu: N) in ničelni
zaščitni (v nadaljnjem besedilu: PE) vodnik,
12.  
PEN zbiralnica je prevodni del, ki združuje PEN vodnike,
13.  
podpora je konstrukcija, namenjena obešanju SKS,
14.  
priključna merilna omara je inštalacijski sklop, ki zagotavlja
varnostno in mehansko zaščito vgrajeni opremi, namenjeni priključitvi objekta
ali naprave,
15.  
razdelilna omara je inštalacijski sklop, ki zagotavlja varnostno
in mehansko zaščito vgrajeni opremi, namenjeni razvodu, varovanju ali stikanju
različnih energetskih ali krmilnih tokokrogov,
16.  
SKS je samonosni kabel, sestavljen iz izoliranih faznih vodnikov
in nevtralnega vodnika, ki so vzdolžno zaviti v spiralo, namenjen za gradnjo NN
vodov nad zemljo,
17.  
vodnik je prevodni del žile, sestavljen iz ene ali več žic,
praviloma iz bakra ali aluminija, katerih funkcija je prevajanje električnega
toka,
18.  
žila je vodnik, obdan z izolacijo.
(2) Drugi izrazi v tem pravilniku imajo
enak pomen, kot so določeni v Energetskem zakonu (Uradni list RS, št. 60/19 –
uradno prečiščeno besedilo) in standardih, navedenih v 5. členu tega
pravilnika.
II. SKUPNE DOLOČBE ZA EENN VODE
5. člen
(varnostne zahteve)
Če v tem pravilniku ni določeno drugače, se
šteje, da so zahteve tega pravilnika izpolnjene, če:
a)     je oprema za obešanje in vpenjanje SKS voda v skladu s standardi,
ki se nanašajo na zahteve za preizkušanje pribora za NN izolirane nadzemne
kable;
b)     so priključne omare v skladu s standardom, ki se nanašajo na
sestave nizkonapetostnih stikalnih in krmilnih naprav;
c)     je kabel v skladu s standardoma, ki se nanašata na distribucijske
kable za naznačeno napetost 0,6/1 kV in materiale za izoliranje, oplaščenje in
prevleke nizkonapetostnih energetskih kablov;
č)    so pokrovi
jaškov v skladu s standardom, ki se nanaša na pokrove za odtoke in jaške na
voznih površinah in površinah za pešce;
d)     je stopnja zaščite v skladu s standardom, ki se nanaša na stopnjo
zaščite, ki jo zagotavlja ohišje.
6. člen
(izvedba EENN vodov)
EENN vodi se gradijo vkopani v zemljo.
Nadzemni EENN vodi se gradijo samo med objekti, ki stojijo na območjih stavbnih
zemljišč, ki se v skladu z zakonom, ki ureja prostor, štejejo za posamično
poselitev.
7. člen
(varnostni ukrepi)
(1) Načrtovanje in gradnja EENN voda mora
zagotavljati dovoljene vplive na druge vode in inštalacije, ne sme jih
poškodovati ali kakorkoli ovirati njihove uporabe.
(2) Minimalne varnostne višine križanj in
oddaljenosti EENN vodov od objektov, drugih vodov ali napeljav ter vzporedni
poteki in približevanja so določeni v Prilogi, ki je sestavni del tega
pravilnika. Pri nadzemnih vodih se upoštevajo nihanja zaradi vetra in
obremenitve zaradi obtežb žleda.
(3) Če ni mogoče zagotoviti varnostnega
odmika iz prejšnjega odstavka, se lahko izjemoma ob izpolnitvi varnostnih
ukrepov dovolijo tudi manjše razdalje ali kote križanja pod pogojem, da se
varnost in zanesljivost ne zmanjšata.
(4) Prosto v zemljo položeni kabli ne smejo
biti nadzidani, kabelski jaški morajo biti stalno dostopni.
(5) Največji dopustni padec napetosti
novega EENN voda je 7,5 % od nazivne napetosti.
8. člen
(priključne in razdelilne kabelske omare)
(1) Vgrajeni elementi v priključnih in
razdelilnih omarah morajo ustrezati pričakovanim tokovnim obremenitvam.
(2) Ohišja priključnih in razdelilnih omar,
ki so prosto stoječe ali vzidane, so iz termoplastičnih mas, odpornih proti
ultravijoličnim žarkom, ali iz kovine, odporne proti koroziji. Omare morajo
biti odporne proti temperaturam od –25 °C do +60 °C. Spodnji rob aktivnega dela
vzidane omare mora biti odmaknjen od tal med 0,8 m in 1,0 m oziroma v primeru
prostostoječih omar minimalno 0,4 m. Če so v omari merilne naprave, sme zgornji
rob segati največ 2,0 m nad kotom terena.
(3) Kovinske omare morajo izpolnjevati
naslednje pogoje:
-       
da so odporne proti koroziji brez uporabe premazov,
-       
da imajo na vratih in ohišju vsaj po en vijak premera 10 mm za
pritrditev povezave na PEN zbiralnico.
(4) Za mehansko zaščito kablov se
uporabljajo gibljive, znotraj gladke termoplastične cevi premera najmanj 8 cm,
pri čemer mora biti ena cev prazna. Premer cevi mora biti tolikšen, da se kabel
uvleče ročno brez uporabe pripomočkov.
(5) Merilni del omare mora omogočati vidno
kontrolo števca in krmilne naprave pri zaprtih vratih. Odprtine morajo biti
visoke najmanj 17 cm in široke 12 cm. Pokrovi odprtin morajo biti iz prozornega
materiala, odporni proti udarcem in tudi ultravijoličnim žarkom, če so iz
termoplastičnega materiala. Število odprtin mora biti najmanj enako številu
števcev električne energije.
(6) Sprednja stran omare mora imeti znak
proizvajalca, podatke o letu proizvodnje in znak za nevarnost električnega
udara z navedbo uporabljenih zaščitnih ukrepov pred previsoko napetostjo
dotika.
(7) Vrata omar morajo imeti na notranji
strani žep za hrambo dokumentacije.
(8) V omari mora biti enopolna shema in
navodila za uporabo. Zaščitni elementi morajo biti označeni z nazivom izvoda in
jakostjo toka, kabli morajo biti označeni s tipom, presekom in dolžino.
9. člen
(označevanje)
(1) Vsak EENN vod mora biti na vsakem koncu
opremljen s podatki o tipu, prerezu in imenu ali številki izvoda v
transformatorski postaji (v nadaljnjem besedilu: TP).
(2) Vsak nadzemen EENN vod mora biti na
prvi podpori ob transformatorski postaji označen z imenom ali številko izvoda v
TP.
III. NADZEMNI VODI
10. člen
(nedopustna gradnja)
Polaganje SKS v zemljo ni dovoljeno.
11. člen
(obešanje SKS voda)
(1) SKS se obeša:
-       
na podpore,
-       
po fasadah na konzole.
(2) Strešna stojala se ne smejo uporabljati
na novogradnjah.
12. člen
(osnovne zahteve za obtežbe)
Mehanska trdnost podpor in SKS mora
ustrezati predvidenim stalnim in dodatnim obtežbam. Če se na mestu postavitve
hkrati pojavita žled in veter, se dodatna obtežba žleda upošteva v celoti,
dodatna obtežba vetra pa 30-odstotno.
13. člen
(srednji vetrni tlak)
(1) Tlak vetra qh se izračuna po
naslednji enačbi:
kjer je:
qh –   tlak vetra v višini h [N/m2],
v
–     največja hitrost vetra (m/s), ki se na predvideni trasi pojavlja
povprečno vsakih pet let na višini 50 m. Hitrost vetra se določi na podlagi
statističnih podatkov o trendih podnebnih spremenljivk in kazalnikov ter z
uporabo statistične obdelave merjenih podatkov.
(2) Tlak vetra qh se upošteva na
višini za višinsko cono 50 m nad tlemi, vendar ne manj od 500 N/m2.
14. člen
(obtežba vetra)
(1) Obtežba vetra na SKS QWc se
računa v višini obesišča na podpori po naslednji enačbi:
kjer je:
qh –   tlak vetra na višini SKS
nad tlemi [N/m2],
Gc –  faktor razpetine za
razpetine do 200 m je 1,00,
Cc –   faktor zračnega upora za
SKS je 1,00,
d –     premer SKS v [m],
L –     dolžina polovice sosednjih razpetin v
[m].
(2) Obtežba vetra na podpore QWpol
deluje v smeri vetra in se izračuna po naslednji enačbi:
kjer je:
Cx –   koeficient delovanja vetra
na podporo, in sicer:
-    
iz predalčne konstrukcije, sestavljene iz profilov, je 1,6,
-    
iz okroglega prereza je 0,7,
-    
s kvadratnim ali mnogokotnim prerezom je 1,4,
Apol – projekcija vetru
izpostavljene površine podpore v [m2],
qh – tlak vetra, koeficient 1,1
upošteva reakcijo podpore.
(3) Koeficient delovanja vetra na dvojne
podpore in A-podpore okroglega prereza se upošteva na enak način kot pri
podporah s kvadratnim ali mnogokotnim prerezom.
15. člen
(žledne obtežbe)
(1) Žledne obtežbe so dodatne obtežbe SKS
zaradi:
-       
obloge z ivjem,
-       
žleda ali
-       
mokrega snega.
(2) Mehanska trdnost SKS izpolnjuje pogoje
tega pravilnika, kadar se upoštevajo žledne obtežbe, vendar ne sme biti manjša
kot:
kjer je:
gn –   žledna obtežba [kN/m],
d –     premer SKS snopa v [mm],
f –     koeficient, odvisen od žledne cone, vendar ne manj
kot 1,0.
(3) Mehanska trdnost podpor mora biti enaka
ali večja od predvidene žledne obtežbe in teže SKS, ki se računa v razdalji
gravitacijske razpetine na obeh straneh podpore.
(4) Za določitev žledne cone se uporabijo
podatki iz standarda, ki se nanaša na nadzemne električne vode za izmenične
napetosti nad 45 kV.
16. člen
(spajanje vodnikov)
Spoji morajo imeti mehansko trdnost najmanj
enako vodnikom. V enem napenjalnem polju je lahko več spojev.
17. člen
(dodatna zaščita pred pretrganjem SKS)
Za dodatno zaščito pred pretrganjem SKS na
območjih s povečanim tveganjem za nastanek žleda, padanje dreves in podobno se
uporablja mehanski varovalni člen ali prosto obešanje, ki omogoča zdrs SKS na
obesiščih.
18. člen
(varnostne oddaljenosti)
(1) Razdalja SKS od podpore ali druge ovire
(npr. zid) ne sme biti manjša od njegovega premera. Kabel se lahko polaga v
fasado stavbe, mehansko zaščiten s cevjo.
(2) Pri vzporednih potekih tras nadzemnih
EENN vodov in križanjih z drugimi vodi, objekti, ovirami in napeljavami je
treba poleg razdalj iz Priloge upoštevati še odklon SKS zaradi vetra in
največjega povesa.
19. člen
(vzporedni potek SKS)
Če sta na istih podporah EENN vod in SN
vod, se na obeh koncih vzporednega poteka na EENN vod namestijo odvodniki
prenapetosti z ustrezno ozemljitvijo.
IV. PODZEMNI VODI
20. člen
(načini polaganja)
Kabli podzemnih vodov se polagajo:
-       
neposredno v zemljo,
-       
neposredno v zemljo s sidranjem na terenih z naklonom več kot 20°, če
teža kabla presega dopustni nateg kabla,
-       
v cevi kabelske kanalizacije, kot določa ta pravilnik,
-       
prosto v vertikalne kabelske jaške,
-       
v cevi, kot je določeno v Prilogi tega pravilnika,
-       
po zidu in v njem,
-       
v kinetah.
21. člen
(polaganje v zemljo)
(1) Najmanjša globina kabla, položenega
neposredno v zemljo, je 0,7 m.
(2) Mehanska zaščita okoli kabla se izvede
z 10-centimetrsko plastjo materiala granulacije do 4 mm. Nad kablom se v
globini 30 cm položi opozorilni trak rdeče barve z napisom »POZOR ENERGETSKI
KABEL«.
22. člen
(polaganje v kabelsko kanalizacijo)
(1) Kabelska kanalizacija se praviloma
uporablja:
-       
v komunalno opremljenih območjih (npr. mesta, industrijske cone),
-       
v predvidenih zazidalnih območjih,
-       
na prehodih pod povoznimi površinami,
-       
pod železniškimi progami in drugimi podobnimi infrastrukturnimi objekti,
-       
pod cestami.
(2) Najmanjša globina kabelske kanalizacije
je 0,6 m.
23. člen
(zahteve za gradnjo kabelske kanalizacije)
(1) Za gradnjo kabelske kanalizacije se
uporabljajo ravne ali gibljive in znotraj gladke termoplastične PVC-cevi
praviloma rdeče barve.
(2) Mehanska zaščita okoli kabelskih cevi
se izvede najmanj z 10-centimetrsko plastjo materiala granulacije od 4 mm do 16
mm ali z najmanj 10-centimetrskim obbetoniranjem. Nad kabelsko kanalizacijo se
v globini 30 cm položi opozorilni trak rdeče barve z napisom »POZOR ENERGETSKI
KABEL«.
(3) Mehanska trdnost kabelskih jaškov mora
ustrezati predvideni obtežbi površine.
(4) Kabelska kanalizacija je lahko na
globini, manjši od 0,6 m, vendar ne manj od 0,3 m pod koto terena, in v celotni
višini utrjena z betonom.
(5) Odstopanje od običajne globine
polaganja kablov je dovoljeno pri križanjih z drugimi podzemnimi inštalacijami
in pri paralelnem polaganju kablov različnih napetostnih nivojev v skupni rov.
24. člen
(določbe o projektiranju kablov)
Kabli morajo biti dimenzionirani, pri čemer
je treba upoštevati:
-       
pričakovan tok, ki ne sme biti višji od dopustnega toka glede na način
polaganja,
-       
vpliv vzporednega poteka več kablov ali drugih izvorov toplote,
specifično toplotno prevodnost medija, v katerem je kabel položen, in zaščito
pred sončnim sevanjem, če je položen nad zemljo,
-       
predviden kratkostični tok,
-       
predviden blodeči tok in korozijo,
-       
stabilnost terena in vibracije,
-       
odpornost proti mehanskim poškodbam kabla,
-       
kemijske vplive.
25. člen
(zahteve za polaganje kablov)
(1) Kabli se polagajo tako, da se parametri
kablov ne spremenijo, pri čemer se upoštevajo navodila proizvajalcev.
(2) Minimalne zahteve pri polaganju so:
-       
najmanjši upogibni radij,
-       
največja natezna sila vlečenja,
-       
masa kabla,
-       
zunanji premer, posebej pri uvleki kabla v cevno kanalizacijo,
-       
notranji premer cevne kanalizacije,
-       
fizikalne in kemijske lastnosti v primeru izpostavljenosti poostrenim
pogojem, kot so ultravijolični žarki,
-       
ognjevzdržna odpornost kablov v požarno ogroženih prostorih,
-       
gladkost in trdnost podlage, na katero se kabel polaga,
-       
pravilno previjanje kablov in
-       
temperatura polaganja.
V. PREHODNA IN KONČNA DOLOČBA
26. člen
(dokončanje postopkov)
Postopki, ki so se začeli pred začetkom
veljavnosti tega pravilnika, se končajo v skladu z Gradbenim zakonom (Uradni
list RS, št. 61/17 in 72/17 – popr.) in Uredbo o vzdrževalnih delih v javno
korist na področju energetike (Uradni list RS, št. 37/18).
27. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-83/2019/40
Ljubljana, dne 3. februarja 2020
EVA 2019-2430-0022
Mag. Alenka Bratušek
ministrica
za infrastrukturo

Priloga: Tabela
križanj, približevanj in vzporednih potekov EENN vodov