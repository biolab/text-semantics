1. člen
(vsebina uredbe)
Ta uredba v skladu z Uredbo Evropskega parlamenta in Sveta
(ES) št. 2320/2002 z dne 16. decembra 2002 o določitvi skupnih pravil na
področju varnosti civilnega letalstva (UL L št. 355 z dne 30. 12. 2002, str.
1), kakor je bila spremenjena z Uredbo Evropskega parlamenta in Sveta (ES) št.
849/2004 z dne 29. aprila 2004 o spremembi Uredbe (ES) št. 2320/2002 o
določitvi skupnih pravil na področju varnosti civilnega letalstva (UL L št. 158
z dne 30. 4. 2004, str. 1) (v nadaljnjem besedilu: Uredba 2320/2002/ES) določa
obvezne vsebine letalskih varnostnih programov.
2. člen
(upoštevanje predpisov, standardov in priporočenih praks ter
drugih aktov)
(1) Vsebine letalskih varnostnih programov iz te uredbe
morajo biti skladne z Uredbo 2320/2002/ES in 125. do 132. členom Zakona o
letalstvu ter na njuni podlagi izdanimi predpisi. 
(2) Vsebine letalskih varnostnih programov, ki so obvezne po
tej uredbi, pa jih predpisi iz prejšnjega odstavka ne urejajo, morajo biti
skladne z zahtevami glede varovanja civilnega letalstva pred dejanji
nezakonitega vmešavanja, ki so določene v prilogah h Konvenciji o mednarodnem
civilnem letalstvu (Uradni list FLRJ – MP, št 3/54, 5/54, 9/61, 5/62, Uradni
list SFRJ – MP, št 11/63, 49/71, 62/73, 15/78 in 2/80, ter Uradni list RS, št.
24/92, in Uradni list RS-MP, št. 3/00; – v nadaljnjem besedilu: Čikaška
konvencija), in sicer v: 
a)    
Prilogi 2 – Pravila v zraku, 
b)    
Prilogi 6 – Operacije zrakoplovov, 
c)    
Prilogi 9 – Olajšave, 
d)    
Prilogi 10 – Letalske telekomunikacije, 
e)    
Prilogi 11 – Službe zračnega prometa, 
f)     
Prilogi 13 – Preiskovanje letalskih nesreč in incidentov, 
g)    
Prilogi 14 – Letališča, 
h)    
Prilogi 17 – Varovanje in 
i)      
Prilogi 18 – Varen prevoz nevarnega blaga po zraku ter 
z njimi povezanima dokumentoma Mednarodne
organizacije civilnega letalstva (ICAO): 
a)    
ICAO Doc 8973 (ICAO INTERNO) – Varnostni priročnik za zaščito civilnega
letalstva pred dejanji nezakonitega vmešavanja in 
b)    
ICAO Doc 9811 (ICAO INTERNO) – Priročnik za uveljavljanje določb o
varovanju iz Priloge 6. 
(3) Če standardi in priporočene prakse ter z njimi povezani
dokumenti iz prejšnjega odstavka ne zagotavljajo strokovnih rešitev za katero
izmed predpisanih vsebin letalskega varnostnega programa, se štejejo za strokovno
pravilne tiste rešitve, ki jih določa Sklep Evropske konference civilnega
letalstva o politiki na področju olajšav in varovanja civilnega letalstva
ECAC.CEAC Doc 30, Drugi del – Varovanje civilnega letalstva (ECAC INTERNO).
3. člen
(obvezne vsebine letalskih varnostnih programov)
(1) Letalski varnostni program za Republiko Slovenijo mora
vsebovati in urejati vsebine, ki so določene v prilogi 1 te uredbe. 
(2) Varnostni program mednarodnega letališča in drugega
javnega letališča mora vsebovati in urejati vsebine, ki so določene v prilogi 2
te uredbe. 
(3) Varnostni program letalskega prevoznika mora vsebovati in
urejati vsebine, ki so določene v prilogi 3 te uredbe.
4. člen
(pristojni organ)
Pristojni organ za usklajevanje in spremljanje izvajanja letalskega
varnostnega programa za Republiko Slovenijo iz drugega odstavka 5. člena Uredbe
2320/2002/ES in za sprejem nacionalnih ukrepov varovanja iz tretjega odstavka
4. člena Uredbe 2320/2002/ES je ministrstvo, pristojno za zračni promet.
5. člen
(končna in prehodne določbe)
(1) Z dnem uveljavitve te uredbe se v delih, ki se nanašajo
na varovanje civilnega letalstva po tej uredbi, prenehata uporabljati 5. in 6.
člen Uredbe o varnosti na javnem letališču (Uradni list SFRJ, št. 73/87, in
Uradni list RS, št. 18/01). 
(2) Upravljavec mednarodnega letališča mora v skladu s to
uredbo pripraviti in posredovati v odobritev Upravi Republike Slovenije za
civilno letalstvo svoj varnostni program v roku treh mesecev od uveljavitve te
uredbe, upravljavec drugega javnega letališča pa mora svoj letalski varnostni
program posredovati v odobritev Upravi Republike Slovenije za civilno letalstvo
v roku šestih mesecev od uveljavitve te uredbe. 
(3) Mednarodni letalski prevoznik mora v skladu s to uredbo
pripraviti in posredovati v odobritev svoj letalski varnostni program Upravi
Republike Slovenije za civilno letalstvo v roku treh mesecev od uveljavitve te
uredbe, drugi letalski prevoznik pa v roku šestih mesecev od uveljavitve te
uredbe.
6. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00721-21/2005/5
Ljubljana, dne 8. septembra 2005.
EVA 2004-2411-0088
Vlada Republike Slovenije
Janez Janša l. r. 
Predsednik

Priloga
1: Obvezne vsebine letalskega varnostnega programa Republike Slovenije
Priloga
2: Obvezne vsebine varnostnega programa letališča
Priloga
3: Obvezne vsebine varnostnega programa letalskega prevoznika