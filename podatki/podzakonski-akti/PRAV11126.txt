1. člen
(uvodna določba)
Ta pravilnik ureja:
-      
vrsto in višino denarnih prejemkov oseb, vključenih v aktivnosti v
okviru ukrepov aktivne politike zaposlovanja (v nadaljnjem besedilu: aktivnosti
APZ),
-      
upravičenost do povračila stroškov zdravniškega pregleda in povračila
stroškov za zavarovanje za primer nesreče pri delu v zvezi z vključitvijo v
posamezne aktivnosti APZ,
-      
izbor zunanjih izvajalcev aktivnosti programov APZ ter
-      
vključitev v aktivnosti APZ.
2. člen
(denarni prejemki in stroški)
Denarni prejemki in stroški so:
-      
dodatek za aktivnost,
-      
dodatek za prevoz,
-      
dodatek za stroške izobraževanja,
-      
povračila stroškov zdravniškega pregleda,
-      
povračila stroškov za zavarovanje za primer nesreče pri delu.
3. člen
(dodatek za aktivnost)
(1) Dodatek za aktivnost je denarni
prejemek, ki je namenjen osebam v času vključitve v aktivnosti APZ, ki ne
pomenijo zaposlitve. Dodatek za aktivnost ne pripada osebam, ki so vključene v
formalno izobraževanje.
(2) Dodatek za aktivnost deloma ali v
celoti pokrije stroške udeležbe.
(3) Osebe,
vključene v aktivnosti APZ, ki trajajo 100 ur ali več, so upravičene do dodatka
za aktivnost za vsako uro dejanske prisotnosti. Višina dodatka za aktivnost se
določi v Katalogu ukrepov aktivne politike zaposlovanja (v nadaljnjem besedilu:
katalog) iz četrtega odstavka 36. člena Zakona o urejanju trga dela (Uradni
list RS, št. 80/10; v nadaljnjem besedilu: zakon) in ne more biti višja kot 3,30 eurov na uro dejanske prisotnosti. Za
uro dejanske prisotnosti šteje tudi pedagoška ura, kadar je tako določeno v
katalogu.
(4) Dodatek za aktivnost se izplača
upravičencu na podlagi dokazil mesečno za pretekli mesec.
4. člen
(dodatek za prevoz)
(1) Dodatek za prevoz pripada osebam,
ki so vključene v aktivnosti APZ in katerih kraj stalnega ali začasnega
prebivališča ali kraj, od koder se oseba dejansko vozi, je od kraja izvajanja
aktivnosti oddaljen najmanj en kilometer v eno smer. Upošteva se kraj, ki je
bližji kraju izvajanja.
(2) Dodatek za prevoz se izračuna na
podlagi oddaljenosti od kraja iz prejšnjega odstavka do kraja izvajanja v
kilometrih kot najkrajša razdalja med dvema krajema. Za izračun razdalje se
uporablja spletni iskalnih Najdi.si.
(3) Dodatek za prevoz znaša 0,16 euro za vsak kilometer.
(4) Višina dodatka za prevoz se enkrat
letno, 1. februarja tekočega leta, uskladi z javno objavljeno maloprodajno ceno
motornega bencina – 95 oktanov, poročano Evropski komisiji na podlagi
Pravilnika o vrstah podatkov, ki jih zagotavljajo izvajalci energetskih
dejavnosti in drugi zavezanci (Uradni list RS, št. 22/16, 24/16 – popr. in
158/20 – ZURE), ki jo vsak mesec posebej sporoči ministrstvo, pristojno za
energijo (v nadaljnjem besedilu: poročana cena bencina). Dodatek za prevoz se
zviša, če se poročana cena bencina za mesec december preteklega leta zviša za
več kot pet odstotkov glede na mesec december predpreteklega leta, in sicer za
enak odstotek. Spremembo višine dodatka za prevoz do 28. februarja tekočega
leta sprejme minister, pristojen za delo.
(5) Dodatek
za prevoz pripada osebi za vsak dan prisotnosti.
(6) Dodatek
za prevoz se izplačuje upravičencu mesečno za pretekli mesec, višina izplačila
dodatka pa je odvisna od dejanske prisotnosti osebe v preteklem mesecu.
5. člen
(dodatek za stroške izobraževanja)
(1) Dodatek za stroške izobraževanja
pripada osebam, vključenim v programe formalnega izobraževanja in zagotavlja
celotno ali delno pokrivanje stroškov izobraževanja.
(2) Višina dodatka za stroške
izobraževanja znaša največ 10,00 eurov na dan dejanske prisotnosti in se za posamezno
aktivnost določi v katalogu.
(3) Dodatek za stroške izobraževanja
se izplača upravičencu na podlagi dokazil mesečno za pretekli mesec.
6. člen
(predhodni zdravniški pregled)
(1) Brezposelno osebo se lahko za
potrebe vključitve v posamezno aktivnost APZ napoti na predhodni zdravniški
pregled, če je tako določeno v katalogu.
(2) Strošek predhodnega zdravniškega
pregleda iz prejšnjega odstavka se povrne v celoti.
7. člen
(zavarovanje za primer nesreče pri delu)
(1) Povračilo stroškov za zavarovanje za
primer nesreče pri delu se
izvaja v skladu z zakonom, ki ureja pokojninsko in invalidsko zavarovanje, in pravilnikom, ki ureja obliko obračuna davčnih odtegljajev, kot povračilo
stroškov obveznega zavarovanja za invalidnost in smrt, ki so posledica poškodbe pri delu.
(2) Brezposelna oseba ne sme začeti
opravljati dela ali pričeti z
usposabljanjem, dokler ne opravi predhodnega zdravniškega pregleda, kadar je predpisan.
(3) Stroški obveznega zavarovanja za
invalidnost in smrt, ki so
posledica poškodbe pri delu, za osebe, ki opravljajo delo ali se usposabljajo pri izvajalcu ukrepa
APZ, se izvajalcu povrnejo v višini, določeni v katalogu.
8. člen
(izplačila)
(1) Vsa izplačila na podlagi tega
pravilnika se izplačujejo na transakcijski račun upravičencev.
(2) V primeru, da upravičenec nima
transakcijskega računa, se izplačilo denarnih prejemkov in stroškov zadrži do
pridobitve številke transakcijskega računa s strani upravičencev, vendar največ
šest mesecev. Po izteku tega roka se plačilo ne izvede.
9. člen
(vključitev v aktivnost APZ, ki se izvaja izven
Republike Slovenije)
(1) V aktivnost APZ, ki se izvaja
izven Republike Slovenije, se lahko na podlagi zaposlitvenega načrta
brezposelna oseba vključi v primeru, da izvajalec aktivnosti APZ zagotovi
izvajanje v skladu s predpisi o varnosti in zdravju pri delu in zdravstvenem
zavarovanju ali na lastno željo in odgovornost.
(2) Brezposelnim osebam pripada
dodatek za aktivnost v višini, ki je določena v katalogu. Dodatek za prevoz se
v primeru dnevnega prevoza določi v skladu s 5. členom tega pravilnika. V
primeru, da oddaljenost presega 150 km v eno smer, se dodatek za prevoz povrne
na podlagi predloženih dokazil o plačilu stroškov prevoza, vendar v maksimalni
višini 500,00 eurov za vključitev v aktivnost.
(3) V primeru, da je brezposelna oseba
upravičena do sredstev, ki omogočajo vključitev in izvajanje aktivnosti APZ iz
drugih virov v celoti, ji dodatek za aktivnost in dodatek za prevoz ne
pripadata. V primeru, da sredstva, ki omogočajo vključitev in izvajanje
aktivnosti APZ iz drugih virov, ne pokrijejo stroškov v celoti, je brezposelna
oseba na podlagi vloge in priloženih dokazil upravičena do dodatka za aktivnost
in dodatka za prevoz v višini razlike med upravičenim zneskom dodatka za
aktivnost za podobne aktivnosti APZ in dodatka za prevoz in sredstvi iz drugih
virov.
10. člen
(denarni prejemki in stroški v času
trajanja vključitve v aktivnost APZ)
(1) Osebe,
vpisane v evidenci brezposelnih oseb in osebe, vpisane v evidenci iskalcev
zaposlitve, so upravičene do denarnih prejemkov in stroškov iz 2. člena tega pravilnika v času vključitve v
aktivnost APZ.
(2) Osebe
iz prejšnjega odstavka, ki se vodijo v evidenci oseb, vključenih v programe
APZ, lahko obdržijo pravico do denarnih prejemkov in stroškov iz 2. člena tega pravilnika v skladu s pogodbo, vendar
ne dlje od končane vključitve v ukrepe APZ.
(3) Iskalec
zaposlitve, katerega zaposlitev je ogrožena, ki je vključen v aktivnost APZ, je
upravičen do dodatka za aktivnost in dodatka za izobraževanje po prijavi v
evidenco brezposelnih oseb za obdobje do izteka pogodbe.
(4) Osebam
iz prvega odstavka tega člena, vključenim v aktivnost APZ, ki se v času
trajanja pogodbe zaposlijo, pripadajo denarni prejemki in stroški iz 2. člena tega pravilnika za čas od ponovne
prijave v evidenco brezposelnih oseb do izteka pogodbe.
11. člen
(katalog)
Višina denarnih prejemkov in stroškov iz 2.
člena tega pravilnika se določi v katalogu.
12. člen
(register zunanjih izvajalcev aktivnosti
programov APZ)
(1) Register zunanjih izvajalcev
aktivnosti programov APZ (v nadaljnjem besedilu: register) se vodi kot
centralna informatizirana zbirka tako, da se vanj vpisujejo in v njem
vzdržujejo vsi vpisani podatki.
(2) Poziv za vpis v register se objavi
na spletni strani izvajalca ukrepov APZ in vsebuje:
-      
naziv in sedež naročnika,
-      
pravno podlago za izvedbo poziva,
-      
programe z navedbo posameznih aktivnosti,
-      
kadrovske, organizacijske, prostorske in druge pogoje.
(3) Predlog za vpis v register se
lahko vloži pri izvajalcu ukrepov APZ na posebnem obrazcu, ki je objavljen na
spletni strani izvajalca ukrepov APZ.
(4) Predlog za vpis v register vsebuje
tudi informacijo o območju oziroma lokacijah izvajanja.
13. člen
(poziv registriranim zunanjim izvajalcem k
predložitvi ponudbe za izvedbo aktivnosti)
Izvajalec ukrepov APZ posreduje poziv k
predložitvi ponudbe za izvedbo aktivnosti tistim registriranim zunanjim
izvajalcem, ki izvajajo program oziroma aktivnosti na področju, na katerem se
bo program oziroma aktivnost predvidoma izvajala in ki zagotavljajo izvajanje
najmanj v zahtevanem obsegu, v kolikor je to za izvajanje programa oziroma aktivnosti
potrebno.
14. člen
(sklenitev pogodbe in izvedba aktivnosti)
(1) Pogodba se lahko sklene z enim ali
več izvajalci, ki so predložili ponudbo z najnižjo ceno. V kolikor cena izbrane
storitve presega tržno ceno, lahko izvajalec ukrepa odstopi od sklenitve
pogodbe.
(2) Zunanji izvajalec mora
zagotavljati izpolnjevanje pogojev iz 40. člena zakona ves čas vodenja v
registru zunanjih izvajalcev.
(3) Izvajalec ukrepov APZ je dolžan
pred sklenitvijo pogodbe za izvedbo aktivnosti preveriti izpolnjevanje pogojev
iz prejšnjega odstavka.
(4) Zunanjega izvajalca, pri katerem
se ugotovi kršitev pogodbenih obveznosti pri izvajanju aktivnosti APZ,
izvajalec ukrepa APZ dve leti po takšni ugotovitvi ni dolžan pozvati k predložitvi
ponudbe za izvedbo aktivnosti posameznega programa in z njim skleniti pogodbe.
15. člen
(akt o vključitvi)
(1) Akt o vključitvi v aktivnost APZ
je napotnica ali pogodba. Vrsta akta za vključitev se opredeli v katalogu.
(2) Napotnico izda izvajalec ukrepov
APZ osebi v primeru, ko ta ni upravičena do denarnih prejemkov in stroškov iz
2. člena tega pravilnika.
(3) Pogodbo o vključitvi sklene
izvajalec ukrepov APZ z osebo v primeru, ko je ta upravičena do denarnih
prejemkov in stroškov iz 2. člena tega pravilnika.

Pravilnik o izvajanju ukrepov aktivne politike
zaposlovanja (Uradni list RS, št. 20/12) vsebuje naslednjo prehodno in
končni določbi:
»16. člen
(izvedba
sklenjenih pogodb)
(1) Pogodbe o vključitvi v aktivnosti
APZ, ki so bile sklenjene na podlagi Pravilnika o izvajanju ukrepov aktivne
politike zaposlovanja (Uradni list RS, št. 106/10), se izvedejo v skladu z
navedenim pravilnikom.
(2) Pogodbe o vključitvi v aktivnosti
APZ, ki so bile sklenjene na podlagi Pravilnika o izvajanju ukrepov aktivne
politike zaposlovanja (Uradni list RS, št. 5/07, 85/08, 25/09 in 80/10 – ZUTD),
se izvedejo v skladu z navedenim pravilnikom.
17. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o izvajanju ukrepov aktivne politike zaposlovanja (Uradni
list RS, št. 106/10).
18. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o izvajanju
ukrepov aktivne politike zaposlovanja (Uradni list RS, št. 28/14)
vsebuje naslednjo prehodno in končno določbo:
»2. člen
Za vsa že odobrena usposabljanja ali dela,
ki se do uveljavitve tega
pravilnika še niso pričela izvajati, se uporablja ta pravilnik.
3. člen
Ta pravilnik začne veljati naslednji dan po
objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o izvajanju ukrepov aktivne politike zaposlovanja (Uradni list RS,
št. 60/15)
vsebuje naslednjo končno določbo:
»5. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvajanju ukrepov aktivne politike zaposlovanja (Uradni list RS,
št. 82/18)
vsebuje naslednjo prehodno in končno določbo:
»PREHODNA IN KONČNA DOLOČBA
3. člen
Pogodbe o vključitvi v aktivnosti APZ, ki
so bile sklenjene na podlagi Pravilnika o izvajanju ukrepov aktivne politike
zaposlovanja (Uradni list RS, št. 20/12, 28/14 in 60/15), se izvedejo po
dosedanjih predpisih.
4. člen
Ta pravilnik začne veljati 1. februarja
2019.«.

Pravilnik o spremembah Pravilnika o izvajanju
ukrepov aktivne politike zaposlovanja (Uradni list RS, št. 90/21)
vsebuje naslednjo končno določbo:
»KONČNA DOLOČBA
2. člen
Ta pravilnik začne veljati petnajsti dan po
objavi v Uradnem listu Republike Slovenije.«.