1. člen
(vsebina sklepa)
S tem sklepom se zaradi nemotenega izvajanja
vzgojno-izobraževalnega dela v šoli ali na daljavo, določa organizacija
vzgojno-izobraževalnega dela in ocenjevanje znanja dijakov v šolskem letu
2020/2021.
2. člen
(organizacija vzgojno-izobraževalnega dela in ocenjevanje)
(1) Vzgojno-izobraževalno delo v srednjih šolah se
izvaja v enem ocenjevalnem obdobju, ki se zaključi v rokih, določenih z navodili,
ki za šolsko leto 2020/21 podrobneje urejajo izvajanje šolskega koledarja za
srednje šole.
(2) Srednje šole uskladijo šolska pravila ocenjevanja
znanja (načine in roke izpolnjevanja obveznosti, določene z učnim načrtom
oziroma katalogom znanja ter načrtom ocenjevanja znanja, potrebno število ocen
pri posameznem predmetu oziroma strokovnem modulu v posameznem ocenjevalnem
obdobju) s tem sklepom v enem tednu od njegove uveljavitve.
(3) Učitelji oziroma strokovni aktivi uskladijo načrte
ocenjevanja znanja s tem sklepom v enem tednu od njegove uveljavitve.
(4) Z roki za ocenjevanje znanja se dijake seznani
naslednji dan po sprejemu načrta ocenjevanja znanja.
(5) Če znanje dijakov ni mogoče ocenjevati z obveznimi
načini ocenjevanja, določenimi v učnem načrtu ali katalogu znanja oziroma
posebnih delih izobraževalnih programov, se lahko načini ocenjevanja znanja
ustrezno prilagodijo z načrtom ocenjevanja znanja.
(6) Dijaku, ki je v ocenjevalnem obdobju ocenjen
negativno, učitelj določi način in najmanj en datum ocenjevanja znanja, s
katerim ga seznani najmanj pet dni pred začetkom ocenjevanja.
KONČNA DOLOČBA
3. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.
Št. 0070-92/2020
Ljubljana, dne 9. decembra 2020
EVA 2020-3330-0078
Prof. dr. Simona Kustec
ministrica
za izobraževanje, znanost in šport