1. Ime in sedež koncedenta
Republika Slovenija, Ministrstvo za izobraževanje, znanost in
šport, Masarykova cesta 16, 1000 Ljubljana (v nadaljnjem besedilu:
ministrstvo).
2. Predmet javnega razpisa
Z razpisom se bo dodelila ena koncesija za izvajanje
študijskega programa 1. stopnje na področju socialne gerontologije
(Klasius-P-16: 0999) do največ 30 mest, tri koncesije za izvajanje študijskega
programa 1. stopnje na področju zdravstvene nege (Klasius-P-16: 0913) do največ
90 razpisanih mest, ena koncesija za izvajanje študijskega programa 1. stopnje
na področju medijev in novinarstva (Klasius-P-16: 0388) do največ 40 razpisanih
mest, ena koncesija za izvajanje študijskega programa 1. stopnje na področju
bionike (Klasius-P-16: 0722) do največ 20 razpisanih mest, ena koncesija za
izvajanje študijskega programa 1. stopnje na področju sodobnega proizvodnega
inženirstva (Klasius-P-16: 0715) do največ 15 razpisanih mest, ena koncesija za
izvajanje študijskega programa 1. stopnje na področju digitalnih umetnosti in
praks (Klasius-P-16: 0211) do največ 20 razpisanih mest, ena koncesija za
izvajanje študijskega programa 1. stopnje na področju upravljanja z
okoljem (Klasius-P-16: 0521) do največ 20 razpisanih mest, ena koncesija za
izvajanje študijskega programa 1. stopnje na področju managementa transportne
logistike (Klasius-P-16: 0488) do največ 20 razpisanih mest, ena koncesija za
izvajanje študijskega programa 2. stopnje na področju varstva okolja in
ekotehnologij (Klasius-P-16: 0788) do največ 10 razpisanih mest, ena koncesija
za izvajanje študijskega programa 2. stopnje na področju medijev in novinarstva
(Klasius-P-16: 0388) do največ 40 razpisanih mest, ena koncesija za izvajanje
študijskega programa 2. stopnje na področju menedžment pametnih mest
(Klasius-P-16: 0414) do največ 10 razpisanih mest in ena koncesija za izvajanje
študijskega programa 2. stopnje na področju tehnologij polimerov (Klasius-P-16:
0722) do največ 25 razpisanih mest.
Koncesija se bo dodelila najmanj za toliko časa, kolikor
traja študij najmanj ene vpisne generacije, in sicer postopoma od študijskega
leta 2022/2023 dalje. Sredstva se določijo v skladu s predpisi, ki urejajo
financiranje visokega šolstva.
3. Pogoji, ki jih morajo izpolnjevati prijavitelji za
dodelitev koncesije
Na razpis se lahko prijavi zasebni samostojni visokošolski
zavod (v nadaljnjem besedilu: prijavitelj), ki:
1.     
je ustanovljen v skladu z Zakonom o visokem šolstvu (Uradni list RS, št.
32/12 – uradno prečiščeno besedilo, 40/12 – ZUJF, 57/12 – ZPCP-2D, 109/12,
85/14, 75/16, 61/17 – ZUPŠ, 65/17, 175/20 – ZIUOPDVE in 57/21 – odl. US; v
nadaljnjem besedilu: ZViS),
2.     
izvaja v skladu z ZViS akreditiran oziroma javnoveljavni študijski
program s področja, za katerega se koncesija razpisuje,
3.     
je vpisan v eVŠ evidenco visokošolskih zavodov in študijskih programov,
4.     
še nima dodeljene koncesije za študijski program te stopnje s področja,
ki je predmet javnega razpisa, pri čemer študijski program izkazuje vsaj eno
generacijo diplomantov,
5.     
študij v študijskem letu 2020/2021 izvaja tako, da so stroški na
študenta primerljivi vrednosti sredstev na študenta na zasebnih visokošolskih
zavodih za primerljive študijske programe z že dodeljeno koncesijo.
Dokazila za izpolnjevanje pogojev iz 1., 2., 3. in 4. točke
bodo pridobljena po uradni dolžnosti.
4. Okvirna višina sredstev, ki so na razpolago za
predmet javnega razpisa
Okvirna višina sredstev, ki so na razpolago za predmet
javnega razpisa, za študijsko leto 2022/2023 znaša 1.762.411,30 EUR.
Razvojni cilji koncesionarja in sredstva zanje bodo
natančneje določena v postopku pogajanj za pogodbeno obdobje 2025–2028.
5. Merila za izbiro z utežmi:
5.1 Merila za izbiro z utežmi za univerzitetni in magistrski
študijski program so:
5.1.1. Izkazani učni izidi študijskega programa glede na
obseg in vrsto študijske dejavnosti, za katero se dodeljuje koncesija: največ
0,1;
5.1.2. Izkazana interdisciplinarna vpetost študijskega
programa z drugimi študijskimi programi prijavitelja in njegova vertikalna
povezanost z drugima stopnjama istovrstnih študijskih programov: največ 0,2;
5.1.3. Izkazana znanstvenoraziskovalna, umetniška in
strokovna kakovost ter usposobljenost prijavitelja: največ 0,2;
5.1.4. Izkazani materialni pogoji na kraju izvajanja
študijskega programa: največ 0,2;
5.1.5. Izkazana mednarodna vpetost prijavitelja: največ 0,2;
5.1.6. Izkazan prispevek študijskega programa k regionalnemu
razvoju: največ 0,1;
5.2. Merila za izbiro z utežmi za visokošolski strokovni
študijski program so:
5.2.1. Izkazani učni izidi študijskega programa glede na
obseg in vrsto študijske dejavnosti, za katero se dodeljuje koncesija: največ
0,1;
5.2.2. Izkazana interdisciplinarna vpetost študijskega
programa z drugimi študijskimi programi prijavitelja in njegova vertikalna
povezanost z drugima stopnjama istovrstnih študijskih programov: največ 0,2;
5.2.3. Izkazana strokovna in umetniška kakovost ter
usposobljenost prijavitelja: največ 0,2;
5.2.4. Izkazani materialni pogoji na kraju izvajanja
študijskega programa: največ 0,2;
5.2.5. Izkazana mednarodna vpetost prijavitelja:
največ 0,1;
5.2.6. Izkazan prispevek študijskega programa k regionalnemu
razvoju: največ 0,2.
Kot izkazani učni izidi se upošteva zaposlenost diplomantov
študijskega programa v dvanajstih mesecih po zaključku tega študijskega
programa, in sicer v obdobju 2018–2020.
Kot izkazana interdisciplinarna vpetost študijskega programa
z drugimi študijskimi programi prijavitelja šteje povezanost študijskega
programa z drugimi študijskimi programi tega zavoda na isti stopnji preko
izbirnih predmetov oziroma modulov. Kot izkazana vertikalna povezanost šteje
povezanost študijskega programa z drugima stopnjama istovrstnih študijskih
programov tega zavoda.
Kot znanstvenoraziskovalna, umetniška in strokovna kakovost
ter usposobljenost prijavitelja za univerzitetne in magistrske študijske
programe štejejo dokumentirane znanstvene, umetniške in strokovne objave ter
monografije v obdobju 2018–2020.
Kot strokovna in umetniška kakovost ter usposobljenost
prijavitelja za visokošolski strokovni študijski program štejejo dokumentirane
strokovne objave ter monografije v obdobju 2018–2020.
Kot izkazani materialni pogoji na kraju izvajanja študijskega
programa, s katerim kandidira prijavitelj, štejejo pozitivne ugotovitve iz
poročila strokovnjakov o podaljšanju akreditacije visokošolskega zavoda.
Kot mednarodna vpetost prijavitelja šteje, če je doseženo
nekaj od naštetega: sodelovanje v mednarodnih projektih, konzorcijih ter
pogodbe o sodelovanju s tujimi inštitucijami in mednarodno pedagoško delovanje
v obdobju 2018–2020.
Kot prispevek študijskega programa k regionalnemu razvoju
šteje doprinos k družbenemu in gospodarskemu ali kulturnemu razvoju regije.
Koncesija za študijski program se lahko dodeli, če
prijavitelj izpolni merila vsaj v obsegu 0,8.
6. Postopek izbora
Odpiranje in ocenjevanje pravočasno prispelih in pravilno
označenih vlog (9. poglavje razpisa Naslov in rok za vložitev vlog) bo opravila
komisija, imenovana s sklepom Vlade Republike Slovenije (v nadaljnjem besedilu:
strokovna komisija).
Odpiranje vlog bo potekalo dne 9. 12. 2021 ob 10. uri v
prostorih Ministrstva za izobraževanje, znanost in šport. Zaradi trenutno
veljavnih pravil in ukrepov glede covid-19 odpiranje vlog ne bo javno.
Strokovna komisija bo v roku osmih (8) dni od odpiranja vlog
pisno pozvala k dopolnitvi tiste prijavitelje, katerih vloge ne bodo popolne.
Prijavitelj v dopolnitvi ne sme spreminjati ali dopolnjevati bodisi kako
drugače posegati v vsebino tistih elementov vloge, ki vplivajo ali bi lahko
vplivali na drugačno razvrstitev njegove vloge glede na preostale pravočasne in
pravilno označene vloge, ki jih je ministrstvo prejelo v postopku izbora vlog.
Nepopolne vloge, ki jih prijavitelji ne bodo dopolnili v skladu s pozivom za
dopolnitev, bodo s sklepom zavržene.
Po izvedenem izbirnem postopku bodo koncesije za opravljanje
javne službe v visokem šolstvu izbranim prijaviteljem dodeljene z odločbo Vlade
Republike Slovenije.
Z dokončnostjo odločbe o dodelitvi koncesije iz prejšnjega
odstavka skleneta ministrstvo, pristojno za visoko šolstvo (koncedent), in
izbrani prijavitelj (koncesionar) koncesijsko pogodbo, s katero uredita
medsebojno koncesijsko razmerje in pogoje v zvezi z izvajanjem koncesionirane
dejavnosti.
Koncesijska pogodba mora biti sklenjena pred objavo razpisa
za vpis za študijsko leto 2022/2023, vendar najkasneje do 30. januarja
2022.
7. Začetek in čas trajanja koncesije
Koncesija se dodeli najmanj za toliko časa, kolikor traja
študij najmanj ene vpisne generacije, in sicer postopoma od študijskega leta
2022/2023 dalje.
8. Kraj in čas za dvig razpisne dokumentacije
Razpisna dokumentacija za zainteresirane prijavitelje je
dosegljiva na spletni strani
https://www.gov.si/drzavni-organi/ministrstva/ministrstvo-za-izobrazevanje-znanost-in-sport/javne-objave/
pod rubriko Javne objave Ministrstva za izobraževanje, znanost in šport.
Vsa dodatna pojasnila v zvezi z javnim razpisom lahko
zainteresirani prijavitelji pridobijo na elektronskem naslovu gp.mizs@gov.si od
dneva objave javnega razpisa.
9. Naslov in rok za vložitev vlog
Vloge je treba poslati na pravilno izpolnjenem prijavnem
obrazcu (Obrazec: MIZŠ – koncesija 2021) v zaprti ovojnici, na kateri naj bo
napisano: »Ne odpiraj – prijava na razpis za koncesije v visokem šolstvu 2021«
in naslov pošiljatelja.
Vloge morajo ne glede na način dostave prispeti v vložišče
Ministrstva za izobraževanje, znanost in šport, Masarykova 16, 1000 Ljubljana,
najpozneje do 8. 12. 2021 do 13. ure. Vloge, ki ne bodo prispele
pravočasno in ki ne bodo pravilno označene, bodo s sklepom zavržene in vrnjene
prijaviteljem.
10. Rok, v katerem bodo prijavitelji obveščeni o
izbiri in pravno sredstvo
Prijavitelji bodo o izidu razpisa z odločbo vlade o
(ne)izboru obveščeni v osmih (8) dneh po odločitvi Vlade Republike Slovenije
oziroma najkasneje v roku štirideset (40) dni od datuma odpiranja vlog.
Ministrstvo si pridržuje pravico, da lahko javni razpis
kadarkoli do izdaje odločb o (ne)izboru prekliče z objavo v Uradnem listu
Republike Slovenije.
Prijavitelji, ki menijo, da izpolnjujejo pogoje in merila iz
javnega razpisa in jim koncesija neupravičeno ni bila dodeljena, lahko v
tridesetih dneh od vročitve odločbe vlade o (ne)izboru sprožijo upravni spor z
vložitvijo tožbe na Upravno sodišče Republike Slovenije.
Vložena tožba ne bo ovira za izvršitev odločbe o (ne)izboru,
zoper katero bo vložena, oziroma ne bo zadržala podpisa pogodb o sofinanciranju
študijske dejavnosti z izbranimi prijavitelji.
Št. 00727-37/2021
Ljubljana, dne 18. novembra 2021
EVA 2021-3330-0128
Vlada Republike Slovenije
Janez Janša
predsednik