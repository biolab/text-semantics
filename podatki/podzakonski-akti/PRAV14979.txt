I. SPLOŠNE DOLOČBE
1. člen
(vsebina)
Ta pravilnik podrobneje določa vsebino, obliko, način
priprave, odstotek ter višino sofinanciranja občinskih celostnih prometnih
strategij (v nadaljnjem besedilu: OCPS), način spremljanja in preverjanja
kakovosti vsebine ter meril za presojo kakovosti. Določa tudi enotne kazalnike
in metodologijo za njihovo spremljanje, pogoje za vzpostavitev informacijske
podpore ter način poročanja o rezultatih spremljanja izvajanja.
2. člen
(izrazi)
Izraza, uporabljena v tem pravilniku, pomenita:
1.     
»stebri strategije« predstavljajo strukturo OCPS in obravnavajo
potovalne načine v občini (hoja, kolesarjenje, javni prevoz in osebni motorni
promet);
2.     
»sklenjen in funkcionalno povezan prometni sistem« pomeni sistem,
ki ga opredeljuje funkcija prometnih tokov med dvema ali več naselji na geografsko
zaključenem območju. Odraža se v sklenjenih prometnih povezavah in interakcijah
med kraji skozi pretok ljudi, blaga, storitev in informacij.
3. člen
(namen OCPS)
Namen OCPS je sprememba potovalnih navad v občinah in
izboljšanje pogojev za hojo, kolesarjenje, javni prevoz ter alternativnih oblik
mobilnosti zaradi zmanjšanja obsega osebnega motornega prometa.
II. VSEBINA, OBLIKA IN NAČIN PRIPRAVE OCPS
4. člen
(vsebina OCPS)
(1) OCPS je sestavljena iz:
-       
krovnega stebra, ki obravnava celostno prometno načrtovanje v občini;
-       
ločenih obveznih stebrov (hoja, kolesarjenje, javni prevoz in osebni
motorni promet);
-       
neobveznih stebrov (tovorni promet in parkirna politika).
(2) OCPS vsebuje strateški in izvedbeni del. Strateški del
OCPS vsebuje vizijo, cilje, ciljne vrednosti, stanje, izzive, priložnosti,
prioritete, strateška vodila in ukrepe. Izvedbeni del je akcijski načrt, ki v
okviru posameznih stebrov strategije vključuje svežnje ukrepov z ovrednotenimi
stroški, odgovornostjo za izvedbo in rokom izvedbe.
5. člen
(oblika OCPS)
OCPS se izdela v digitalni obliki in se objavi na spletnih
straneh občine in na spletnem portalu o trajnostni mobilnosti.
6. člen
(način priprave OCPS)
(1) Občina pripravi OCPS po enotnem postopku tako, da izvede
naslednje aktivnosti: ureditev pogojev za delo, vzpostavitev procesa, oris
želenega stanja, analizo obstoječega stanja, opredelitev smeri ukrepanja ter
pripravo OCPS s potrditvijo.
(2) OCPS sprejme občinski svet na predlog župana in vsebuje
datum sprejema in številko sklepa.
7. člen
(način priprave OCPS več sosednjih občin)
(1) Dve ali največ pet sosednjih občin, ki so ozemljsko
povezane ter imajo medsebojno sklenjen in funkcionalno povezan prometni sistem,
lahko skupaj pripravijo samostojne OCPS.
(2) Občine s pogodbo določijo projektno partnerstvo za
medsebojno sodelovanje pogodbenih strank in nosilnega projektnega partnerja, ki
prevzame odgovornost za izvršitev nalog.
(3) V primeru sodelovanja več sosednjih občin nastanejo
ločeni dokumenti OCPS, ki imajo lahko skupne vsebine več sosednjih občin,
določene na začetku vsakega od stebrov in v akcijskem načrtu.
(4) OCPS sprejme občinski svet vsake posamezne občine, ki je
vključena v postopek priprave OCPS več sosednjih občin.
III. ODSTOTEK IN VIŠINA SOFINANCIRANJA OCPS
8. člen
(odstotek sofinanciranja priprave OCPS)
Priprava OCPS se sofinancira v višini 70 %, in sicer do
sprejema na občinskem svetu.
9. člen
(višina sofinanciranja OCPS)
(1) Strošek postopka priprave OCPS je določen na osnovi
ocenjenih vrednosti priprave OCPS, glede na pretekle podatke o izdatkih občin
za pripravo OCPS.
(2) Višina sofinanciranja OCPS je določena na osnovi stroška
postopka priprave OCPS iz prejšnjega odstavka in upoštevanega odstotka
sofinanciranja iz prejšnjega člena. Določena je glede na status in število
prebivalcev občine in je naslednja:
-       
mestna občina nad 100.000 prebivalcev: 62.300,00 EUR;
-       
mestna občina nad 40.000 in do 100.000 prebivalcev: 43.400,00 EUR;
-       
mestna občina do 40.000 prebivalcev: 39.200,00 EUR;
-       
občina nad 16.000 in do 40.000 prebivalcev: 30.800,00 EUR;
-       
občina nad 6.000 in do 16.000 prebivalcev: 24.500,00 EUR;
-       
občina do 6.000 prebivalcev: 24.500,00 EUR.
IV. NAČIN SPREMLJANJA IZVAJANJA OCPS
10. člen
(način spremljanja izvajanja OCPS)
Izvajanje OCPS občine spremljajo z enotnimi kazalniki učinka
izvajanja in izvedbe OCPS. Enotni kazalniki učinka izvajanja OCPS merijo vplive
celostnega prometnega načrtovanja. Enotni kazalnik izvedbe OCPS meri izvajanje
ukrepov.
11. člen
(enotni kazalniki)
(1) Enotni kazalniki učinka izvajanja OCPS so naslednji:
-       
delež in obseg uporabe prometnih načinov na glavnih prometnicah v
občini;
-       
delež uporabe potovalnih načinov pri poteh v šolo;
-       
delež otrok, ki v šolo prihajajo brez spremstva odraslih;
-       
delež uporabe potovalnih načinov pri poteh na delo;
-       
dolžine poti na delo.
(2) Enotni kazalnik izvedbe OCPS meri delež izvedenih ukrepov
iz akcijskega načrta.
12. člen
(metodologija za spremljanje enotnih kazalnikov)
(1) Spremljanje enotnih kazalnikov učinka izvajanja OCPS
temelji na uporabi treh analiz, ki se izvedejo po enotni metodologiji. Te
analize so kordonsko štetje prometa, anketa o poteh učencev v osnovno šolo in
anketa o poteh na delo v večjem zaposlovalcu v občini.
(2) Enotni kazalnik izvedbe OCPS temelji na izračunu deleža
izvedenih ukrepov, določenih v akcijskem načrtu.
13. člen
(poročanje spremljanja izvajanja OCPS)
(1) Občina poroča pristojnemu ministrstvu za prometno
politiko (v nadaljnjem besedilu: ministrstvo) preko spletnega portala o
trajnostni mobilnosti enotne kazalnike učinka izvajanja OCPS, vsako leto do 15.
marca za preteklo leto. Prvič poroča izhodiščno stanje enotnih kazalnikov
učinka izvajanja OCPS iz analize stanja po sprejetju OCPS in priloži sklep
občinskega sveta o sprejetju OCPS.
(2) Občina poroča ministrstvu preko spletnega portala o
trajnostni mobilnosti enotni kazalnik izvedbe OCPS do 15. marca v tretjem,
petem in sedmem letu po sprejetju OCPS. Poročilo vsebuje tudi realizirane
vrednosti izvedenih ukrepov.
14. člen
(informacijska podpora za spremljanje izvajanja OCPS)
(1) Ministrstvo zagotovi usposobljeno osebo, ki vzpostavi in
vzdržuje informacijsko podporo za centralizirano zbiranje in objavljanje
podatkov o izvajanju in učinkih OCPS. Na spletnem portalu o trajnostni
mobilnosti je objavljena tabela, v katero občine poročajo zahtevane podatke.
(2) Letno poročilo ministrstva o stanju OCPS se objavi na
spletnem portalu o trajnostni mobilnosti do meseca maja za preteklo leto.
V. PRESOJA KAKOVOSTI VSEBINE OCPS
15. člen
(način presoje kakovosti vsebine OCPS)
(1) Za presojo kakovosti vsebine OCPS je odgovorno
ministrstvo, ki občini dodeli presojevalca kakovosti vsebine OCPS, ki med
pripravo in pred potrditvijo OCPS izvede presojo kakovosti vsebine in izdela
neodvisno strokovno oceno OCPS.
(2) Ministrstvo na podlagi pozitivne ocene OCPS izda potrdilo
o kakovosti vsebine OCPS.
16. člen
(merila za presojo kakovosti vsebine OCPS)
Merila za presojo kakovosti vsebine OCPS so:
-       
skladnost OCPS z načinom priprave OCPS;
-       
ustreznost in celovitost izhodišč OCPS;
-       
celovitost obravnave ter zastopanost in uravnoteženost posameznih
tematskih poglavij;
-       
skladnost vsebine OCPS z akcijskim načrtom.
17. člen
(roki za izvedbo presoje kakovosti vsebine OCPS)
Roki, določeni za presojo kakovosti vsebine OCPS so:
-       
do 35 delovnih dni za občine nad 100.000 prebivalcev;
-       
do 30 delovnih dni za občine od 16.000 do 100.000 prebivalcev;
-       
do 25 delovnih dni za občine od 6.000 do 16.000 prebivalcev;
-       
do 20 delovnih dni za občine z manj kot 6.000 prebivalcev;
-       
do 45 delovnih dni za OCPS več sosednjih občin.
VI. KONČNA DOLOČBA
18. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-40/2023/21
Ljubljana, dne 29. junija 2023
EVA 2023-2570-0016
Mag. Bojan Kumer
minister
za okolje, podnebje in energijo