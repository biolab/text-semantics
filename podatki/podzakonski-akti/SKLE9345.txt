1. člen
(Splošne določbe)
(1) Ta sklep določa način poročanja podružnic
bank držav članic (v nadaljevanju: podružnic), ki na območju Republike
Slovenije opravljajo bančne oziroma vzajemno priznane finančne storitve, zaradi
izvrševanja pristojnosti in nalog Banke Slovenije na področju denarne politike,
spremljanja likvidnostnega tveganja, statistike in uresničevanja jamstva za
vloge (1. točka tretjega odstavka 97. člena Zakona o bančništvu (Uradni list
RS, št. 99/10 – uradno prečiščeno besedilo (52/11 – popravek), 9/11 – ZPlaSS-B,
35/11, 59/11 in 85/11; v nadaljevanju: ZBan-1)).
(2) Ne glede na določbe tega sklepa
morajo podružnice na zahtevo Banke Slovenije posredovati poročila in
informacije o vseh zadevah, pomembnih za opravljanje nadzora oziroma
izvrševanje drugih pristojnosti in nalog Banke Slovenije (prvi odstavek 234.
člena ZBan-1).
(3) Ne glede na določbe tega sklepa
veljajo za podružnico vse določbe drugih zakonov in na tej podlagi izdanih
podzakonskih predpisov, ki sicer veljajo za banke s sedežem v Republiki
Sloveniji in katerih namen je zaščita javnih koristi (2. točka drugega odstavka
97. člena ZBan-1).
(4) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat veljavnem
besedilu.
2. člen
(Poročanje zaradi spremljanja
likvidnostnega tveganja)
Podružnica mora poročati o količnikih
likvidnosti v skladu s Sklepom o minimalnih zahtevah za zagotavljanje ustrezne
likvidnostne pozicije bank in hranilnic (Uradni list RS, št. 28/07,
55/07, 83/07, 74/11 in 26/12) in v skladu z Navodilom za izvajanje Sklepa o
minimalnih zahtevah za zagotavljanje ustrezne likvidnostne pozicije bank in
hranilnic (Uradni list RS, št. 28/07, 55/07, 112/08, 44/09 in 78/09).
3. člen
(Poročanje za statistične namene)
(1) Podružnica mora poročati v skladu
s Sklepom o poročanju monetarnih finančnih institucij (Uradni list RS, št.
46/09 in 79/11) ter Navodilom za izvajanje Sklepa o poročanju monetarnih
finančnih institucij z dne 12. decembra 2011 in navodilom o spremembah
tega navodila z dne 5. marca 2012, objavljenih na spletni strani Banke
Slovenije.
(2) Podružnica mora poročati v skladu
s Sklepom o obveznosti poročanja o poslovanju s tujino (Uradni list RS, št.
107/08) in Navodilom za izvajanje sklepa o obveznosti poročanja o poslovanju s
tujino (Uradni list RS, št. 107/08, 36/09, 81/09, 81/10 in 103/11) ter
Navodilom o poročanju o poslih z vrednostnimi papirji (Uradni list RS, št.
107/08).
(3) Podružnica mora poročati o oceni
izgub iz kreditnega tveganja v skladu s Sklepom o ocenjevanju izgub iz kreditnega
tveganja bank in hranilnic (Uradni list RS, št. 28/07, 102/08, 3/09 in 29/12)
in Navodilom za izvajanje Sklepa o ocenjevanju izgub iz kreditnega tveganja
bank in hranilnic (Uradni list RS, št. 28/12) oziroma na obrazcih RAZ-1 in
RAZ-2. Na obrazcu RAZ-1 se izpolnijo le stolpci od 1 do 10 ter stolpci 14, 21,
32 in 33.
(4) Če podružnica opravlja menjalniške
posle, kakor so opredeljeni v Zakonu o deviznem poslovanju (Uradni list RS, št.
16/08 in 85/09), mora poročati v skladu s Sklepom o opravljanju menjalniških
poslov (Uradni list RS, št. 91/09 in 100/11) in Navodilom za izvajanje Sklepa o
opravljanju menjalniških poslov (Uradni list RS, št. 91/09 in 100/11).
(5) Če je podružnica obveznik po 1.
točki Sklepa o pošiljanju podatkov o uporabi sodobnih plačilnih instrumentov
(Uradni list RS, št. 135/03), mora poročati v skladu z Navodilom za izvajanje
Sklepa o pošiljanju podatkov o uporabi sodobnih plačilnih instrumentov (Uradni
list RS, št. 90/06, 31/07, 54/10 in 92/10).
(6) Podružnica mora poročati o
medbančnih depozitih v skladu s Sklepom o poročanju o medbančnih depozitih (Uradni
list RS, št. 103/06) in v skladu z Navodilom o vsebini in načinu poročanja o
medbančnih depozitih (Uradni list RS, št. 105/06 in 27/07).
(7) Podružnica mora poročati v skladu
s Sklepom o poročanju efektivnih obrestnih mer bank in hranilnic v skladu z
Zakonom o potrošniških kreditih (Uradni list RS, št. 18/08 in 72/10).
(8) Podružnica mora poročati v skladu
s Sklepom o pogojih, ki jih mora izpolnjevati bančni kreditni posrednik (Uradni
list RS, št. 72/10).
4. člen
(Poročanje za uresničevanje jamstva za
vloge)
(1) Če se podružnica na podlagi
četrtega odstavka 98. člena ZBan-1 vključi v sistem zajamčenih vlog v Republiki
Sloveniji za dopolnitev ravni oziroma obsega jamstva, ki velja v državi sedeža
banke, mora poročati podatke, ki jih ob vključitvi v sistem zajamčenih vlog v
Republiki Sloveniji določi Banka Slovenije.
(2) Ne glede na prvi odstavek tega
člena podružnica polletno poroča o številu vlagateljev pri podružnici, katerih
vloge so zajamčene po sistemu zajamčenih vlog v državi sedeža banke, in o
skupnem znesku njihovih zajamčenih vlog, ločeno za fizične in pravne osebe.
(3) Rok za predložitev poročila iz
prvega in drugega odstavka tega člena je po stanju ob koncu junija najkasneje
do konca julija tekočega leta, po stanju ob koncu decembra pa najkasneje do
konca januarja naslednjega leta.
5. člen
(Prenehanje veljavnosti sklepa)
Z dnem uveljavitve tega sklepa preneha
veljati Sklep o poročanju podružnic bank držav članic (Uradni list RS, št.
28/07).
6. člen
(Uveljavitev sklepa)
Ta sklep začne veljati naslednji dan po
objavi v Uradnem listu Republike Slovenije.
 
Ljubljana, dne 30. aprila 2012
Marko
Kranjec l.r.
Predsednik
Sveta Banke Slovenije