1. člen
(vsebina)
S to uredbo se določajo območja v Republiki Sloveniji,
upravičena do regionalne pomoči, in intenzivnosti regionalne pomoči na
posameznih upravičenih območjih.
2. člen
(karta regionalne pomoči)
(1) Karta regionalne pomoči je seznam upravičenih območij za
dodeljevanje regionalne pomoči. Regionalna pomoč je vrsta državne pomoči za
pospeševanje gospodarskega razvoja območij v Evropski uniji (v nadaljnjem
besedilu: EU) z omejenimi možnostmi, ki je na podlagi člena 107(3)(a) in (c)
Pogodbe o delovanju Evropske unije združljiva z notranjim trgom EU.
(2) Karta regionalne pomoči vključuje območja »a«, kjer so
gospodarske razmere izjemno neugodne v primerjavi z EU kot celoto, in območja
»c«, kjer so gospodarske razmere neugodne, vendar manj kot na območjih »a«.
(3) Kot območja »a« na karti regionalne pomoči se določi
celotno ozemlje teritorialne enote NUTS 2 SI03 Vzhodna Slovenija.
(4) Kot območja »c« na karti regionalne pomoči se določi del
ozemlja teritorialne enote NUTS 2 SI04 Zahodna Slovenija in vključuje:
-       
celotno ozemlje teritorialne enote NUTS 3 SI043 goriška statistična
regija,
-       
ozemlje teritorialne enote NUTS 3 SI042 gorenjska statistična regija
brez Mestne občine Kranj,
-       
ozemlje teritorialne enote NUTS 3 SI044 obalno-kraška statistična regija
brez Mestne občine Koper in Občine Ankaran,
-       
na ozemlju teritorialne enote NUTS 3 SI041 osrednjeslovenska statistična
regija občine Borovnica, Dobrepolje, Ig, Šmartno pri Litiji in Velike Lašče.
(5) Karta regionalne pomoči velja do 31. decembra 2027.
3. člen
(določitev intenzivnosti regionalne pomoči na podlagi
regionalne karte)
(1) Intenzivnost pomoči pomeni bruto ekvivalent nepovratnih
sredstev, izražen kot odstotek upravičenih stroškov pred odbitkom davkov in
drugih dajatev.
(2) Intenzivnost regionalne pomoči za naložbe za velika
podjetja na območjih »a« ne sme presegati 30 %, razen na območju občin Gornji
Grad, Hrastnik, Litija, Ljubno, Luče, Mozirje, Nazarje, Rečica ob Savinji,
Solčava, Šmartno ob Paki, Šoštanj, Trbovlje, Velenje, Zagorje ob Savi, kjer
intenzivnost pomoči ne sme presegati 40 %.
(3) Intenzivnost regionalne pomoči za naložbe za velika
podjetja na območjih »c« ne sme presegati 15 %, razen na upravičenih območjih
obalno-kraške statistične regije iz tretje alineje četrtega odstavka prejšnjega
člena, kjer lahko intenzivnost pomoči znaša do 25 %.
(4) Največje intenzivnosti pomoči iz drugega in tretjega
odstavka tega člena se lahko povečajo za največ 20 odstotnih točk za mala
podjetja in za največ 10 odstotnih točk za srednje velika podjetja.
(5) Velik naložbeni projekt je začetna naložba z upravičenimi
stroški, ki presegajo 50 milijonov eurov. Največja intenzivnost pomoči za
velike naložbene projekte se določi v skladu z določbami Smernic o regionalni
državni pomoči za obdobje 2022–2027 (UL C št. 153 z dne 29. 4. 2021, str. 1; v
nadaljnjem besedilu: Smernice). Povečane intenzivnosti pomoči za mala in
srednje velika podjetja iz prejšnjega odstavka se ne uporabljajo za pomoč,
odobreno za velike naložbene projekte.
(6) Intenzivnost regionalne pomoči za konkreten projekt se
določi na podlagi določb tega člena ter drugih pogojev in omejitev iz Uredbe
Komisije (EU) št. 651/2014 z dne 17. junija 2014 o razglasitvi nekaterih vrst
pomoči za združljive z notranjim trgom pri uporabi členov 107 in 108 Pogodbe o
Evropski uniji (UL L št. 187 z dne 26. 6. 2014, str. 1), zadnjič spremenjene z
Uredbo Komisije (EU) 2021/1237 z dne 23. julija 2021 o spremembi Uredbe (EU)
651/2014 o razglasitvi nekaterih vrst pomoči za združljive z notranjim trgom
pri uporabi členov 107 in 108 Pogodbe (UL L št. 270 z dne 29. 7. 2021, str.
39), Smernic ter uredbe, ki ureja dodeljevanje regionalnih državnih pomoči.

Uredba o karti regionalne pomoči za obdobje
2022–2027 (Uradni list RS, št. 15/22) vsebuje naslednjo končno določbo:
»KONČNA DOLOČBA
4. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembi in dopolnitvi Uredbe o
karti regionalne pomoči za obdobje 2022–2027 (Uradni list RS, št. 44/23) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.