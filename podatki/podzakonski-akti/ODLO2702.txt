1. člen
(vsebina)
(1) Ta odlok določa finančno nadomestilo zaradi visokih
cen reprodukcijskega materiala, ki se porabi v čebelarskem sektorju (v nadaljnjem
besedilu: finančno nadomestilo), upravičenca, podrobnejše pogoje in podrobnejši
postopek dodelitve finančnega nadomestila.
(2) Sredstva iz tega odloka se dodelijo v skladu s
Sporočilom Komisije Začasni okvir za krizne ukrepe državne pomoči v podporo
gospodarstvu po agresiji Rusije proti Ukrajini (UL C št. 426 z dne
9. 11. 2022, str. 1; v nadaljnjem besedilu: Začasni okvir).
2. člen
(pomen izrazov)
Izraza, uporabljena v tem odloku, pomenita:
1.     
čebelarski sektor pomeni proizvodnjo čebelarskih proizvodov iz točke (v)
drugega odstavka 1. člena Uredbe (EU) št. 1308/2013 Evropskega
parlamenta in Sveta z dne 17. decembra 2013 o vzpostavitvi skupne ureditve
trgov kmetijskih proizvodov in razveljavitvi uredb Sveta (EGS) št. 922/72,
(EGS) št. 234/79, (ES) št. 1037/2001 in (ES) št. 1234/2007 (UL L
št. 347 z dne 20. 12. 2013, str. 671), zadnjič spremenjene s
Popravkom Uredbe (EU) 2021/2117 Evropskega parlamenta in Sveta z dne
2. decembra 2021 o spremembi uredb (EU) št. 1308/2013 o vzpostavitvi
skupne ureditve trgov kmetijskih proizvodov, (EU) št. 1151/2012 o shemah
kakovosti kmetijskih proizvodov in živil, (EU) št. 251/2014 o opredelitvi,
opisu, predstavitvi, označevanju in zaščiti geografskih označb aromatiziranih
vinskih proizvodov in (EU) št. 228/2013 o posebnih ukrepih za kmetijstvo v
najbolj oddaljenih regijah Unije (UL L št. 210 z dne 11. 8. 2022,
str. 19);
2.     
čebelja družina je čebelja družina, kakor je opredeljena v pravilniku,
ki ureja označevanje čebelnjakov in stojišč.
3. člen
(upravičenec)
Upravičenec do finančnega nadomestila je čebelar, ki je
vpisan v centralni register čebelnjakov (v nadaljnjem besedilu: register
čebelnjakov) kot odgovorna oseba za vzrejo čebel, katerega kmetijsko
gospodarstvo je nekrivdno zašlo v težak finančni položaj zaradi visokih cen reprodukcijskega
materiala in izpolnjuje pogoje iz tega odloka.
4. člen
(pogoji za pridobitev finančnega nadomestila)
Upravičenec mora za pridobitev finančnega nadomestila
izpolnjevati naslednje pogoje:
1.     
vpisan je v register čebelnjakov na dan 20. avgust 2022;
2.     
na dan 31. oktober 2021 ima v registru čebelnjakov prijavljene
najmanj štiri čebelje družine;
3.     
glede prijavljenih čebeljih družin se upošteva zadnje sporočeno število
čebeljih družin v čebelnjakih, ki ga je upravičenec v skladu s predpisi, ki
urejajo označevanje čebelnjakov in stojišč, sporočil do 1. decembra 2021
za stanje na dan 31. oktober 2021;
4.     
je imetnik transakcijskega računa v skladu z zakonom, ki ureja
kmetijstvo;
5.     
na dan uveljavitve tega odloka ni v postopku zaradi insolventnosti po
določbah zakona, ki ureja finančno poslovanje, postopke zaradi insolventnosti
in prisilno prenehanje, ter
6.     
na dan uveljavitve tega odloka ali sedmi dan po uveljavitvi tega odloka
nima neporavnanih obveznih dajatev in drugih denarnih nedavčnih obveznosti v
skladu z zakonom, ki ureja finančno upravo, v višini, ki presega 50 eurov.
5. člen
(finančne določbe)
(1) Sredstva za dodelitev finančnega nadomestila se
zagotovijo v višini do 1.960.000 eurov iz proračuna Republike Slovenije.
(2) Finančno nadomestilo se dodeli v obliki pavšala na
čebeljo družino in znaša okvirno 10,00 eurov za čebeljo družino.
(3) Najnižji znesek dodeljenega finančnega nadomestila
znaša 40,00 eurov na upravičenca.
(4) Dokončna višina finančnega nadomestila iz drugega
odstavka tega člena se sorazmerno prilagodi tako, da skupna vrednost finančnega
nadomestila po tem odloku ne presega vrednosti iz prvega odstavka tega člena.
6. člen
(skupni znesek in združevanje pomoči)
(1) Skupni znesek državne pomoči v skladu z oddelkom 2.1
Začasnega okvira ne sme presegati 250.000 eurov bruto na upravičenca.
(2) Če se upravičenec ukvarja z več dejavnostmi, za
katere veljajo različne zgornje meje pomoči v skladu s točkama 55(a) in 56(a)
Začasnega okvira, z ločevanjem računov ali na drug ustrezen način zagotovi, da
se za vsako od teh dejavnosti spoštuje ustrezna zgornja meja, pri čemer skupni
znesek pomoči, ki je takemu upravičencu dodeljen v skladu z oddelkom 2.1
Začasnega okvira, ne presega 2.000.000 eurov bruto na upravičenca. Če se upravičenec
ukvarja z več dejavnostmi iz točke 56(a) Začasnega okvira, z ločevanjem računov
ali na drug ustrezen način zagotovi, da se za vsako od teh dejavnosti spoštuje
ustrezna zgornja meja, pri čemer skupni znesek pomoči, ki je takemu upravičencu
dodeljen v skladu z oddelkom 2.1 Začasnega okvira, ne presega 300.000 eurov
bruto na upravičenca.
(3) Finančno nadomestilo se v zvezi z istimi
upravičenimi stroški lahko združuje z drugo državno pomočjo v skladu z Začasnim
okvirom ali Uredbo Komisije (EU) št. 651/2014 z dne 17. junija 2014 o
razglasitvi nekaterih vrst pomoči za združljive z notranjim trgom pri uporabi
členov 107 in 108 Pogodbe (UL L št. 187 z dne 26. 6. 2014,
str. 1), zadnjič spremenjeno z Uredbo Komisije (EU) 2021/1237 z dne 23. julija
2021 o spremembi Uredbe (EU) št. 651/2014 o razglasitvi nekaterih vrst
pomoči za združljive z notranjim trgom pri uporabi členov 107 in 108 Pogodbe
(UL L št. 270 z dne 29. 7. 2021, str. 39), ali s pomočjo de
minimis v skladu z Uredbo Komisije (EU) št. 1408/2013 z dne 18. decembra
2013 o uporabi členov 107 in 108 Pogodbe o delovanju Evropske unije pri pomoči de
minimis v kmetijskem sektorju (UL L št. 352 z dne 24. 12. 2013,
str. 9), zadnjič spremenjeno z Uredbo Komisije (EU) 2019/316 z dne
21. februarja 2019 o spremembi Uredbe (EU) 1408/2013 o uporabi členov 107
in 108 Pogodbe o delovanju Evropske unije pri pomoči de minimis v
kmetijskem sektorju (UL L št. 51 I z dne 22. 2. 2019, str. 1).
(4) Ne glede na prejšnji člen se finančno nadomestilo
ustrezno zniža, če bi bila z odobrenim finančnim nadomestilom presežena katera
izmed zgornjih mej iz tega člena.
7. člen
(podrobnejši postopek za pridobitev finančnega nadomestila)
(1) Agencija Republike Slovenije za kmetijske trge in
razvoj podeželja (v nadaljnjem besedilu: agencija) upravičencem, ki
izpolnjujejo pogoje iz 4. člena tega odloka, na podlagi podatkov iz
uradnih evidenc izda informativno odločbo v skladu z zakonom, ki ureja
kmetijstvo.
(2) V izreku odločbe o pravici do sredstev se navede, da
gre za državno pomoč v skladu z oddelkom 2.1 Začasnega okvira.
(3) Agencija odpremi informativno odločbo najpozneje do
21. decembra 2022.
(4) Podatke za odločanje iz prve in druge alineje
4. člena tega odloka pridobi agencija najpozneje tretji dan po uveljavitvi
tega odloka iz registra čebelnjakov.
8. člen
(preveritev pred odobritvijo finančnega nadomestila in
poročanje)
(1) Agencija pred odobritvijo finančnega nadomestila
preveri višino že dodeljene državne pomoči v skladu z oddelkom 2.1 Začasnega
okvira za posameznega upravičenca v evidencah državne pomoči, ki jih vodita
ministrstvo, pristojno za kmetijstvo, in ministrstvo, pristojno za finance.
(2) Agencija v 15 dneh po izplačilu finančnega
nadomestila posameznemu upravičencu poroča ministrstvu, pristojnemu za
kmetijstvo, o dodeljenih finančnih nadomestilih na način, ki ga ministrstvo,
pristojno za kmetijstvo, objavi na osrednjem spletnem mestu državne uprave.
9. člen
(spremljanje)
Ministrstvo, pristojno za kmetijstvo, objavi informacije o
dodeljenih finančnih nadomestilih v skladu s točko 76 Začasnega okvira na
osrednjem spletnem mestu državne uprave
(https://www.gov.si/teme/objava-vecjih-prejemnikov-pomoci/).
10. člen
(hramba dokumentacije)
Agencija vodi in hrani evidence z informacijami in dokazili o
dodeljenih finančnih pomočeh iz tega odloka deset let od dneva dodelitve
zadnjega finančnega nadomestila v skladu s tem odlokom.
PREHODNA IN KONČNA DOLOČBA
11. člen
(začetek izvajanja ukrepa)
(1) Ukrep iz tega odloka se začne izvajati naslednji dan
po prejetju odločitve Evropske komisije o združljivosti sheme državne pomoči po
tem odloku z notranjim trgom.
(2) Minister, pristojen za kmetijstvo, objavi naznanilo
iz prejšnjega odstavka v Uradnem listu Republike Slovenije.
12. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00704-399/2022
Ljubljana, dne 24. novembra 2022
EVA 2022-2330-0086
Vlada Republike Slovenije
dr. Robert Golob
predsednik