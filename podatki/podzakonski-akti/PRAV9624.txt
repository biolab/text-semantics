I. SPLOŠNA DOLOČBA
1. člen
(vsebina pravilnika)
(1) S tem pravilnikom se podrobneje določajo pogoji in
postopki, po katerih Ministrstvo za obrambo (v nadaljnjem besedilu:
ministrstvo) seznanja predsednika republike kot vrhovnega poveljnika obrambnih
sil (v nadaljnjem besedilu: predsednik republike) s stanjem pripravljenosti
Slovenske vojske in drugimi zadevami, pomembnimi za obrambo države ter ureja
zagotavljanje nastanitve, zavarovanja, protokolarnih nalog, straže in drugih
pogojev za delovanje predsednika republike v miru in v vojni. 
(2) V primeru trajnega zadržka, smrti, odstopa ali drugega
prenehanja predsednikove funkcije do izvolitve novega predsednika republike,
ministrstvo izvršuje obveznosti iz tega pravilnika do predsednika Državnega
zbora Republike Slovenije, dokler opravlja funkcijo predsednika republike v
skladu z ustavo.
II. OBVEŠČANJE
2. člen
(obveščanje predsednika republike)
(1) Ministrstvo sproti posreduje predsedniku republike
poročila, informacije, analize in ocene Obveščevalno varnostne službe
ministrstva: 
-       
ki neposredno pomembno vplivajo na varnost države; 
-       
o povišani pripravljenosti vojaških organizacij drugih držav ter
vojaških ali drugih aktivnostih, ki neposredno vplivajo na varnost države; 
-       
o razmerah na območjih, kjer Slovenska vojska izvršuje obveznosti v
mednarodnih operacijah ali misijah. 
(2) Ministrstvo predsedniku republike na njegov predlog
posreduje tudi informacije, analize in ocene v zvezi z določenimi vprašanji,
dogodki ali aktivnostmi na obrambnem področju. 
(3) Ministrstvo seznanja predsednika republike tudi z rednimi
in izrednimi poročili Nacionalnega centra za krizno upravljanje in Centra za
obveščanje Republike Slovenije.
3. člen
(obveščanje o izrednih in drugih dogodkih ter aktivnostih)
(1) Ministrstvo sproti obvešča predsednika republike o: 
-       
izrednih dogodkih v Slovenski vojski pri opravljanju nalog v državi in
izven države, v katerih je izgubil življenje eden ali več pripadnikov oziroma
je bilo poškodovanih več pripadnikov Slovenske vojske oziroma, če je prišlo do
hujše kršitve vojaške discipline s strani večje skupine pripadnikov ali je
nastala velika materialna škoda; 
-       
dogodkih, dejavnostih ali aktivnostih v mednarodnih operacijah ali
misijah zaradi katerih je neposredno bistveno povečana ogroženost pripadnikov
Slovenske vojske; 
-       
uveljavitvi ukrepov povišane pripravljenosti v enotah Slovenske vojske
zaradi poslabšanja varnostnih razmer; 
-       
večjih kršitvah zračnega prostora ali teritorialnih voda države. 
(2) Ministrstvo predsednika republike obvešča tudi o
imenovanju poveljnikov brigad, njim enakih ali višjih poveljnikov, njihovih
namestnikov, brigadirjev, generalov in admiralov na vojaške dolžnosti,
imenovanju vojaških atašejev ter vodij vojaških predstavništev. 
(3) Ministrstvo predsedniku republike na njegov predlog
pošlje dodatna poročila, pojasnila ali informacije v zadevah iz prvega odstavka
tega člena. 
(4) Obvestila iz prejšnjega in tega člena se predsedniku
republike pošiljajo praviloma pisno ali v elektronski obliki v skladu s
predpisi o varovanju tajnih podatkov, če obvestila vsebujejo tajne podatke.
4. člen
(seznanjanje o pripravljenosti Slovenske vojske)
(1) Ministrstvo predsednika republike redno letno seznanja s
stanjem pripravljenosti Slovenske vojske praviloma v marcu za preteklo leto
oziroma med letom na njegovo zahtevo. 
(2) Letno poročilo o pripravljenosti Slovenske vojske iz
prejšnjega odstavka, ki ga pripravi Generalštab Slovenske vojske, pošlje pisno
minister, pristojen za obrambo (v nadaljnjem besedilu: minister), predsedniku
republike, najmanj sedem dni pred dnem, ki je določen za seznanjanje. Dan za
letno seznanjanje o pripravljenosti Slovenske vojske določi predsednik
republike. 
(3) Letnega seznanjanja predsednika republike o pripravljenosti
Slovenske vojske, se udeležijo poleg ministra in načelnika Generalštaba
Slovenske vojske, namestnik načelnika, direktor štaba, poveljnik Poveljstva sil
Slovenske vojske, poveljnik Poveljstva za doktrino, razvoj, izobraževanje in
usposabljanje ter drugi, ki jih določita minister in načelnik Generalštaba
Slovenske vojske.
5. člen
(seznanjanje z načrti dela, doktrinarnimi in drugimi
dokumenti)
(1) Ministrstvo predsedniku republike po sprejemu pošlje: 
-       
plan vodenja Slovenske vojske najkasneje v januarju za tekoče leto; 
-       
srednjeročne obrambne programe; 
-       
doktrinarne in druge dokumente s katerimi se urejajo temeljna vprašanja
organizacije, priprav, obsega in delovanja Slovenske vojske. 
(2) Ministrstvo predsedniku republike praviloma pošlje v
seznanitev tudi predloge za sodelovanje pripadnikov Slovenske vojske v novih
mednarodnih operacijah in misijah, za predčasno prenehanje sodelovanja v
določeni mednarodni operaciji ali misiji oziroma če se bistveno spremeni namen
ali obseg sodelovanja Slovenske vojske v določeni mednarodni operaciji ali
misiji oziroma, če vodenje posamezne mednarodne operacije ali misije prevzame
druga mednarodna organizacija.
6. člen
(predhodno mnenje)
(1) Ministrstvo predsedniku republike v predhodno mnenje
pošlje: 
-       
predlog splošnega dolgoročnega programa razvoja in opremljanja Slovenske
vojske; 
-       
predlog srednjeročnega obrambnega programa; 
-       
predlog proračuna za razvoj obrambnega sistema za določeno proračunsko
obdobje. 
(2) Ministrstvo lahko predsednika republike zaprosi za mnenje
k oblikovanju državnih stališč na obrambnem področju na mednarodnih srečanjih,
na katerih se obravnavajo obrambna ali vojaška vprašanja. 
(3) Ministrstvo predsednika republike zaprosi tudi za mnenje
k oblikovanju usmeritev Generalštabu Slovenske vojske za načrtovanje
operativnih, materialnih in organizacijskih priprav za uporabo vojske, če take
usmeritve pripravlja minister.
III. ZAGOTAVLJANJE POGOJEV ZA DELO VRHOVNEGA POVELJNIKA
7. člen
(zagotavljanje pogojev za opravljanje funkcije vrhovnega
poveljnika)
Ministrstvo zagotavlja predsedniku republike informacijsko
komunikacijske povezave, nastanitev, varovanje, protokolarne naloge in druge
pogoje kadar opravlja funkcijo vrhovnega poveljnika.
8. člen
(zveze, nastanitev in drugi pogoji)
(1) V miru ministrstvo predsedniku republike zagotavlja
neposredne informacijsko komunikacijske povezave z ministrom, načelnikom
Generalštaba Slovenske vojske in Nacionalnim centrom za krizno upravljanje, v
izrednem in vojnem stanju pa tudi s Poveljniškim centrom Slovenske vojske ter
državnim operativnim štabom obrambe. 
(2) Ob povečanju nevarnosti napada na državo ali v neposredni
vojni nevarnosti oziroma v izrednem ali vojnem stanju, ministrstvo zagotavlja
predsedniku republike in njegovemu uradu prostore za delo in bivanje ter
materialno in drugo logistično oskrbo. O začetku opravljanja teh nalog odloča
minister, po dogovoru s predsednikom republike oziroma ministrstvo začne te
naloge izvajati takoj, ko je v skladu z Zakonom o obrambi razglašeno izredno
ali vojno stanje ali če je izvršen neposredni napad na državo. 
(3) Način, vrsto in obseg informacijsko komunikacijskih
povezav iz prvega odstavka tega člena ter prostore in oskrbo iz prejšnjega
odstavka, zagotavlja ministrstvo v dogovoru z Uradom predsednika republike. 
(4) Minister seznani predsednika republike z izvajanjem nalog
po tem členu takoj po njegovi izvolitvi, kasneje pa po potrebi ali na zahtevo
predsednika republike.
9. člen
(varovanje)
(1) V objektih in prostorih Ministrstva za obrambo, v
vojaških poveljstvih, enotah ali zavodih oziroma na območju objektov ali
okolišev, ki so posebnega pomena za obrambo, osebno varovanje predsednika
republike, opravlja služba, pristojna za osebno varovanje predsednika
republike, neposredno varovanje pa vojaška policija. 
(2) Varovanje predsednika republike v izrednem ali vojnem
stanju oziroma v primeru poslabšanih varnostnih razmer ter v drugih primerih
določenih z Zakonom o obrambi, zagotavljajo enote Slovenske vojske, ki jih
določi načelnik Generalštaba Slovenske vojske.
10. člen
(protokolarne naloge)
(1) Slovenska vojska opravlja za predsednika republike
protokolarne naloge v skladu s Pravili službe v Slovenski vojski in
protokolarnimi pravili. 
(2) V januarju za tekoče leto ministrstvo v sodelovanju z
Uradom predsednika republike pripravi pregled vojaških slovesnosti, vaj in
drugih dogodkov ter aktivnosti v Slovenski vojski in na obrambnem področju, pri
katerih bo sodeloval predsednik republike.
IV. SVETOVALEC ZA OBRAMBO
11. člen
(imenovanje svetovalca)
(1) Predsednik republike lahko imenuje svetovalca za obrambo
izmed brigadirjev in generalov Slovenske vojske, ki mu jih na njegovo zahtevo
predlaga minister. Izbranega častnika dodeli minister predsedniku republike za
čas opravljanja funkcije svetovalca za obrambo. 
(2) Delo svetovalca za obrambo iz prejšnjega odstavka se
šteje za opravljanje vojaške službe v skladu z Zakonom o obrambi. 
(3) Predsednik republike lahko predlaga, da mu minister
dodeli do tri vojaške osebe za opravljanje nalog v Uradu predsednika republike.
Njihovo delo se šteje za opravljanje vojaške službe v skladu s prejšnjim
odstavkom. Urad predsednika republike zagotavlja tudi prostorske, tehnične in
druge pogoje ter krije stroške vključno s plačo za delo svetovalca za obrambo
iz prejšnjega oziroma vojaških oseb iz tega odstavka. 
(4) Informacijsko komunikacijske povezave svetovalca za
obrambo z ministrstvom ne glede na prejšnji odstavek, zagotavlja ministrstvo v
skladu z 8. členom tega pravilnika.
12. člen
(pribočnik)
(1) Minister imenuje častnika Slovenske vojske s činom
podpolkovnika ali višjim činom, ki opravlja naloge pribočnika predsednika
republike. 
(2) Pogoje za delo pribočnika predsednika republike
zagotavljata Urad predsednika republike in Generalštab Slovenske vojske.
V. KONČNE DOLOČBE
13. člen
(prenehanje veljavnosti)
Z dnem uveljavitve tega pravilnika preneha veljati Navodilo o
izvrševanju obveznosti do predsednika republike na obrambnem področju (Uradni
list RS, št. 64/95).
14. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-19/2009-6
Ljubljana, dne 1. aprila 2009
EVA 2009-1911-0007
dr. Ljubica Jelušič l.r. 
Ministrica za obrambo