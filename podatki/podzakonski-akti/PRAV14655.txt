1. člen
(vsebina)
(1) Ta pravilnik določa način, vsebino in potek preizkusa
znanja slovenskega strokovnega jezika za zdravnike in doktorje dentalne
medicine (v nadaljnjem besedilu: zdravniki) ter obliko potrdila o uspešno
opravljenem preizkusu znanja slovenskega strokovnega jezika za zdravnike.
(2) Za organizacijo in izvedbo preizkusa znanja slovenskega
strokovnega jezika za zdravnike (v nadaljnjem besedilu: preizkus znanja) ter
izdajo potrdil o preizkusu znanja je pristojna Zdravniška zbornica Slovenije (v
nadaljnjem besedilu: zbornica).
2. člen
(program preizkusa znanja)
Zbornica program preizkusa znanja objavi na svoji spletni
strani.
3. člen
(roki in lokacija izvajanja preizkusa znanja)
(1) Zbornica določi in na svoji spletni strani objavi roke
preizkusov znanja (v nadaljnjem besedilu: izpitni roki) najpozneje do 30.
junija za naslednje koledarsko leto, pri čemer v posameznem koledarskem letu
zagotovi vsaj štiri izpitne roke.
(2) Preizkus znanja poteka na sedežu zbornice.
4. člen
(prijava na preizkus znanja)
(1) Zbornica zagotovi spletno prijavo na preizkus znanja in
na svoji spletni strani navede pristojno osebo za izvajanje preizkusov znanja
(v nadaljnjem besedilu: pristojna oseba). Prijava, vključno z dokazili, se
vloži prek spletnega obrazca, ki vsebuje najmanj:
-       
osebne podatke kandidata (ime, priimek, rojstni podatki, naslov,
kontaktni podatki za obveščanje),
-       
EMŠO ali drugo identifikacijsko številko,
-       
izpitni rok, na katerega se kandidat prijavlja,
-       
podatek, ali je kandidat zdravnik ali doktor dentalne medicine,
-       
podatek o morebiti opravljeni specializaciji kandidata.
(2) Kandidat se na preizkus znanja prijavi do 15. v mesecu za
naslednji mesec.
(3) Prijava iz prejšnjega odstavka je popolna z dnem
predložitve dokazila o plačilu stroškov preizkusa znanja.
5. člen
(obvestilo o preizkusu znanja)
Zbornica najpozneje 14 dni pred izpitnim rokom kandidata, ki
je vložil popolno prijavo, pisno obvesti o času in kraju opravljanja preizkusa
znanja ter o sestavi izpitne komisije.
6. člen
(odjava oziroma odstop od preizkusa znanja)
(1) Kandidat se lahko odjavi od preizkusa znanja najpozneje
deset dni pred izpitnim rokom oziroma najpozneje do datuma preizkusa znanja, če
gre za opravičljiv razlog (tj. bolezen, poškodba oziroma drug izreden in
nepredvidljiv zunanji dogodek, ki ga kandidat izkaže z dokazilom, ki ga
predloži zbornici najpozneje v treh dneh po izpitnem roku), sicer se šteje, da
je k preizkusu znanja pristopil in preizkusa znanja ni opravil.
(2) Če se kandidat odjavi od preizkusa znanja v skladu s
prejšnjim odstavkom, se mu strošek preizkusa znanja povrne, razen če prijavo
prenese na poznejši izpitni rok.
(3) Če kandidat med opravljanjem preizkusa znanja od
preizkusa znanja odstopi, se šteje, da preizkusa znanja ni opravil.
7. člen
(oblika preizkusa znanja)
Preizkus znanja je sestavljen iz pisnega in ustnega dela.
8. člen
(način opravljanja preizkusa znanja)
(1) O poteku preizkusa znanja se vodi zapisnik o poteku
preizkusa znanja (v nadaljnjem besedilu: zapisnik), ki se hrani tri leta od
datuma preizkusa znanja.
(2) Za pravilen in nemoten potek preizkusa znanja skrbi
predsednik izpitne komisije. Kandidata, ki pri opravljanju preizkusa znanja ne
ravna v skladu z navodili predsednika izpitne komisije, predsednik izpitne
komisije ustno opomni. Če kandidat ravna v nasprotju z opominom iz prejšnjega stavka,
izpitna komisija ustno odloči, ali sme kandidat nadaljevati preizkus znanja. Če
izpitna komisija odloči, da kandidat ne sme nadaljevati preizkusa znanja, se
šteje, da preizkusa znanja ni opravil.
9. člen
(izpitna komisija)
(1) Izpitno komisijo sestavljajo štirje člani, in sicer:
-       
dva zdravnika oziroma doktorja dentalne medicine,
-       
dva slovenista.
(2) Nabor članov za izpitno komisijo določi izvršilni odbor
zbornice.
(3) Predsednik izpitne komisije mora biti član zbornice in
imeti najmanj tri leta delovnih izkušenj na svojem specialističnem področju po
opravljenem specialističnem izpitu oziroma tri leta delovnih izkušenj po
opravljenem strokovnem izpitu, če gre za doktorja dentalne medicine.
(4) Član izpitne komisije, ki je slovenist, mora biti
srednješolski ali visokošolski učitelj slovenskega jezika z najmanj desetimi
leti delovnih izkušenj s svojega področja.
(5) Sestavo izpitne komisije za posamezni preizkus znanja iz
nabora članov iz drugega odstavka tega člena določi pristojna oseba.
10. člen
(uspeh na preizkusu znanja)
(1) Uspeh kandidata na pisnem in ustnem delu preizkusa znanja
oceni izpitna komisija z oceno »opravil« ali »ni opravil«. Kandidat mora za
uspešno opravljen preizkus znanja opraviti pisni in ustni del. Kandidat
pristopi na ustni del preizkusa znanja po uspešno opravljenem pisnem delu
preizkusa znanja. Če kandidat katerega od delov preizkusa znanja ne opravi,
ponavlja pisni in ustni del preizkusa znanja v celoti.
(2) Kandidata se z uspehom na preizkusu znanja seznani takoj
po opravljenem preizkusu znanja, pri čemer se v navedenem roku kandidatu, ki je
preizkus znanja opravil, posreduje tudi potrdilo o uspešno opravljenem
preizkusu znanja.
(3) Komisija o uspehu kandidata odloči soglasno.
(4) Potrdilo iz prejšnjega odstavka se izda na obrazcu iz
Priloge, ki je sestavni del tega pravilnika.
11. člen
(pravice kandidata)
(1) Kandidat ima pravico do vpogleda v zapisnik, vključno s
pojasnili v zvezi z njim. Kandidat poda zahtevo za vpogled v roku treh dni od
seznanitve z uspehom na preizkusu znanja. Vpogled se opravi v prostorih
zbornice.
(2) Kandidat lahko vloži ugovor zoper potek preizkusa znanja
oziroma zoper oceno preizkusa znanja takoj po razglasitvi ocene. Ugovor se
vloži pisno, pri čemer mora vsebovati najmanj navedbo kandidata, izpitnega
roka, utemeljitev razlogov za ugovor in podpis kandidata.
(3) Če je ugovor pravočasen, pristojna oseba določi
pritožbeno komisijo na način, kot je določen v 9. členu tega pravilnika, pri
čemer v komisiji ne sme sodelovati član izpitne komisije, zoper odločitev
katere je vložen ugovor.
(4) Pritožbena komisija odloči o ugovoru na podlagi
zapisnika. Če komisija oceni kot potrebno, pred odločitvijo opravi razgovor s
kandidatom. Če je ugovor utemeljen, pritožbena komisija ponovno oceni pisni del
preizkusa znanja oziroma kandidatu omogoči (ponovno) opravljanje ustnega dela
preizkusa znanja. Odločitev pritožbene komisije se navede v zapisnik in je
dokončna.
12. člen
(ponovni pristop k opravljanju preizkusa znanja)
(1) Če kandidat preizkusa znanja ne opravi, lahko kadarkoli
ponovno pristopi k preizkusu znanja.
(2) Kandidat se na preizkus znanja ponovno prijavi v skladu s
4. členom tega pravilnika, pri čemer mu ni treba priložiti dokazil, s katerimi
zbornica že razpolaga na podlagi prejšnje prijave.
13. člen
(višina stroškov preizkusa znanja)
Višino stroškov preizkusa znanja, ki zajemajo materialne
stroške zbornice in plačilo članov izpitne oziroma pritožbene komisije, ter
način povračila stroškov za primer odjave od preizkusa znanja določi izvršilni
odbor zbornice s sklepom, ki se objavi na spletni strani zbornice.
14. člen
(evidenca o preizkusih znanja)
(1) Zbornica vodi evidenco o opravljenih preizkusih znanja,
ki vsebuje:
-       
ime in priimek kandidata ter datum in kraj njegovega rojstva,
-       
datum in številko potrdila o preizkusu znanja.
(2) Evidenca o opravljenih preizkusih znanja se hrani trajno.
PREHODNA IN KONČNA DOLOČBA
15. člen
(izdaja sklepa)
Sklep iz 13. člena tega pravilnika se objavi najpozneje do
31. maja 2022.
16. člen
(začetek veljavnosti in uporabe)
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne 1. junija 2022.
Št. 0070-85/2022
Ljubljana, dne 5. maja 2022
EVA 2022-2711-0046
Dr. Bojana Beović
predsednica
Zdravniške zbornice Slovenije
 
Soglašam!
 
Janez Poklukar
minister
za zdravje

Priloga:
Potrdilo o opravljenem preizkusu znanja slovenskega strokovnega jezika za
zdravnike in doktorje dentalne medicine