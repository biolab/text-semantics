I. SPLOŠNA DOLOČBA
1. člen
(predmet poslovnika)
S tem poslovnikom Ustavno sodišče Republike
Slovenije (v nadaljevanju Ustavno sodišče) podrobneje ureja pravila postopka v
zadevah iz svoje pristojnosti, svojo organizacijo, poslovanje in druga
vprašanja, pomembna za svoje delo.
II. PREDSTAVLJANJE USTAVNEGA SODIŠČA
2. člen
(predstavljanje)
(1) Ustavno sodišče predstavlja
predsednica oziroma predsednik Ustavnega sodišča (v nadaljevanju predsednik). V
času njegove odsotnosti ali po njegovem pooblastilu ga nadomešča pri predstavljanju
Ustavnega sodišča in pri opravljanju drugih nalog iz njegove pristojnosti
podpredsednica oziroma podpredsednik Ustavnega sodišča (v nadaljevanju
podpredsednik).
(2) Če sta odsotna predsednik in
podpredsednik, opravlja naloge predsednika sodnica oziroma sodnik Ustavnega
sodišča (v nadaljevanju ustavni sodnik) po vrstnem redu pravila o senioriteti.
(3) V zadevah zunaj sodnega postopka
predstavlja Ustavno sodišče v mejah svoje pristojnosti ali v mejah pooblastila
predsednika tudi generalna sekretarka oziroma generalni sekretar Ustavnega
sodišča (v nadaljevanju generalni sekretar).
3. člen
(zunanja razmerja)
(1) Predsednik sodeluje s Predsednikom
republike, predsednikom Državnega zbora, predsednikom Vlade, predsednikom
Državnega sveta, predsednikom Vrhovnega sodišča in predstojniki drugih državnih
organov na način, ki zagotavlja samostojnost in neodvisnost Ustavnega sodišča
kot najvišjega organa sodne oblasti za varstvo ustavnosti in zakonitosti ter za
varstvo človekovih pravic in temeljnih svoboščin.
(2) Ustavno sodišče navezuje stike ter
sodeluje z mednarodnimi organizacijami in z ustavnimi sodišči in z drugimi,
njim po položaju enakimi, sodišči tujih držav.
(3) Za urejanje zadev, ki sodijo v
področje sodelovanja iz prejšnjega odstavka, lahko predsednik pooblasti enega
izmed ustavnih sodnikov.
4. člen
(pečat)
Ustavno sodišče ima pečat, ki ima v sredini
grb Republike Slovenije, okrog njega pa napis »Ustavno sodišče Republike
Slovenije«.
III. POLOŽAJ USTAVNIH SODNIKOV
5. člen
(položaj ustavnih sodnikov)
(1) Ustavni sodniki imajo položaj in z
njim povezane pravice in obveznosti, določene z Ustavo, z zakonom, s tem
poslovnikom in z aktom Ustavnega sodišča, ki podrobneje ureja materialne in
druge pogoje njihovega dela.
(2) V Ustavnem sodišču se položaj
ustavnih sodnikov, razen pri odločanju, določa po senioriteti, ki ima naslednji
vrstni red:
-      
predsednik,
-      
podpredsednik,
-      
ustavni sodniki po datumu začetka opravljanja sodniške funkcije, tako da
ima prednost tisti, ki je funkcijo začel prej opravljati; če je po prisegi
začelo opravljati sodniško funkcijo več ustavnih sodnikov hkrati, ima prednost
starejši ustavni sodnik.
(3) O tem, kateri ustavni sodniki po
izteku mandata nadaljujejo z opravljanjem funkcije ustavnega sodnika v primeru,
če Državni zbor ne izvoli kandidatov za vsa prosta mesta (prvi odstavek 17.a
člena Zakona o Ustavnem sodišču – v nadaljevanju ZUstS), se odloči z žrebom na
upravni seji Ustavnega sodišča. Pred pričetkom žrebanja generalni sekretar
prebere pravila žrebanja.
(4) Pred pričetkom žrebanja vloži
generalni sekretar v kroglice, enake po barvi in obliki, lističe z navedbo
osebnih imen ustavnih sodnikov, katerih mandat se izteka. Generalni sekretar
izvleče toliko kroglic, kolikor ustavnih sodnikov mora nadaljevati z
opravljanjem sodniške funkcije. Zatem razglasi osebno ime ustavnega sodnika, ki
nadaljuje z opravljanjem funkcije do izvolitve novega ustavnega sodnika. Po
razglasitvi generalni sekretar izvleče kroglice, ki so ostale, in prebere
osebna imena ustavnih sodnikov na lističih v njih.
(5) V zapisnik upravne seje o žrebanju
se vpiše ugotovitev, kateri izmed ustavnih sodnikov nadaljuje z opravljanjem
funkcije ustavnega sodnika.
(6) Če sta med ustavnimi sodniki, ki
se jim izteka mandat, tudi predsednik in podpredsednik, vodi upravno sejo, na
kateri se opravi žreb, ustavni sodnik po pravilih o senioriteti; če je tudi
slednji med ustavnimi sodniki, ki se jim izteka mandat, vodi upravno sejo tisti
izmed ustavnih sodnikov, ki je po pravilih o senioriteti naslednji v vrstnem
redu.
6. člen
(volitve predsednika in podpredsednika)
(1) Predsednika izvolijo ustavni
sodniki izmed sebe za dobo treh let. Po poteku te dobe je lahko isti ustavni
sodnik ponovno izvoljen za predsednika.
(2) Volitve predsednika se opravijo na
upravni seji praviloma trideset dni pred iztekom mandata prejšnjemu predsedniku.
Volitve se opravijo s tajnim glasovanjem.
(3) Podpredsednik se voli na enak
način kot predsednik.
7. člen
(način volitev)
(1) Predsednika izvolijo ustavni
sodniki z večino glasov vseh ustavnih sodnikov.
(2) Če nobeden od kandidatov za
predsednika v prvem krogu ni izvoljen, se v drugi krog glasovanja uvrstita
kandidata, ki sta prejela največ glasov.
8. člen
(predsednik)
(1) Predsednik poleg opravljanja
sodniške funkcije:
-      
usklajuje delo Ustavnega sodišča,
-      
sklicuje in vodi obravnave in seje Ustavnega sodišča,
-      
podpisuje odločbe in sklepe Ustavnega sodišča, kolikor ni s tem
poslovnikom določeno drugače,
-      
skrbi za uresničevanje stikov z drugimi državnimi organi,
-      
skrbi za sodelovanje z ustavnimi sodišči tujih držav in z mednarodnimi
organizacijami,
-      
nadzoruje opravljanje nalog sodne uprave,
-      
opravlja druge naloge v skladu z Ustavo, zakonom, s tem poslovnikom in z
drugimi akti Ustavnega sodišča.
(2) Predsednik opravlja svoje naloge
samostojno ter na podlagi sklepov in usmeritev, ki jih sprejme Ustavno sodišče.
9. člen
(izkaznica in službena oblačila ustavnih
sodnikov)
(1) Ustavni sodniki imajo izkaznico s
fotografijo in podatki o identiteti, s katero uveljavljajo imunitetno pravico,
ter druge dokumente, na podlagi katerih jim nudijo pooblaščene uradne osebe
pomoč.
(2) Za izdajanje izkaznic in za
evidenco o izkaznicah skrbi generalni sekretar.
(3) Ustavni sodniki nosijo službena
oblačila, kadar javno izvršujejo svojo funkcijo. Službeno oblačilo je
ogrinjalo, katerega obliko in barve določi Ustavno sodišče.
IV. ORGANIZACIJA IN NAČIN DELA
10. člen
(način dela)
(1) Ustavno sodišče odloča o zadevah
iz svoje pristojnosti na sejah, kolikor ni z ZUstS ali s tem poslovnikom določeno
drugače.
(2) Ustavno sodišče ima tri tričlanske
senate za preizkus ustavnih pritožb. Delitev dela med senati ter njihovo
sestavo določi Ustavno sodišče z razporedom dela.
(3) O vprašanjih, povezanih s svojo
organizacijo in z delom, odloča Ustavno sodišče na upravnih sejah.
11. člen
(razpored dela in dodeljevanje zadev)
(1) Razpored sej ter razpored dela
ustavnih sodnikov in svetovalk oziroma svetovalcev Ustavnega sodišča (v nadaljevanju
svetovalci) določi Ustavno sodišče z razporedom dela, ki ga sprejme na upravni
seji.
(2) Seje Ustavnega sodišča se
praviloma določijo za čas pomladanskega zasedanja med 10. januarjem in
15. julijem, za čas jesenskega zasedanja pa med 10. septembrom in
20. decembrom.
(3) V obdobjih iz prejšnjega odstavka
se praviloma določijo tudi seje senatov.
(4) Zadeve iz pristojnosti Ustavnega
sodišča se dodeljujejo ustavnim sodnikom praviloma po abecednem redu začetnic
priimkov ustavnih sodnikov. Zadeve ustavnih pritožb se dodeljujejo ustavnim
sodnikom glede na njihov razpored v senatih praviloma po abecednem redu
začetnic priimkov članov senata. Podrobnejša pravila dodeljevanja posameznih
vrst zadev, delitev dela med senati in sestavo senatov določi Ustavno sodišče z
razporedom dela za čas pomladanskega in jesenskega zasedanja.
(5) Razpored dela se objavi na oglasni
deski, razpored sej, način dodeljevanja zadev ustavnim sodnikom, delitev dela
med senati Ustavnega sodišča in njihovo sestavo pa tudi v Uradnem listu
Republike Slovenije in na spletni strani Ustavnega sodišča.
12. člen
(delovna telesa)
(1) Ustavno sodišče ima delovna
telesa, ki jih določa ta poslovnik ali ki jih s posebnim aktom ustanovi Ustavno
sodišče.
(2) Ustavno sodišče ima naslednja
delovna telesa:
-      
Komisijo za redakcijo, ki pripravlja končna besedila odločb in sklepov
Ustavnega sodišča, ki jih ta sprejme na seji;
-      
Študijsko komisijo, ki obravnava posamezna vprašanja v zvezi s postopkom
pred Ustavnim sodiščem in pripravlja predloge načelnih stališč o njih;
-      
Komisijo za gospodarska in organizacijska vprašanja, ki pripravlja
predloge odločitev za upravne seje Ustavnega sodišča zlasti s področij notranje
organizacije, materialnega poslovanja, osebnih prejemkov in povračil, finančnega
načrta in njegovega izvrševanja; komisija odloča o posameznih vprašanjih, kadar
tako določajo splošni akti Ustavnega sodišča ali na podlagi pooblastila upravne
seje;
-      
Personalno komisijo, ki odloča o zadevah zaposlovanja, napredovanja in
imenovanj v skladu s pravili, ki jih določa splošni akt Ustavnega sodišča;
-      
Komisijo za pritožbe, katere senati v skladu s splošnim aktom odločajo o
pritožbah zoper odločitve o pravicah in obveznostih zaposlenih v sekretariatu
Ustavnega sodišča, ki imajo status javnih uslužbencev (v nadaljevanju sodno osebje),
ter o pritožbah kandidatk in kandidatov zoper odločitve v postopkih javnih
natečajev za zasedbo uradniških delovnih mest;
-      
Uredniški odbor Zbirke odločb in sklepov Ustavnega sodišča.
(3) Sestavo delovnih teles določi
Ustavno sodišče s splošnim aktom ali s posebnim sklepom.
(4) Če se delovno telo ustanovi s
posebnim aktom, se z njim določijo delovno področje, način njegovega dela in sestava.
13. člen
(sekretariat)
(1) Ustavno sodišče ima sekretariat,
ki ga sestavljajo naslednje organizacijske enote: strokovna služba, služba za
analize in mednarodno sodelovanje, služba za dokumentacijo in informatiko,
glavna pisarna in služba za splošne in finančne zadeve.
(2) Podrobnejšo organizacijo
sekretariata Ustavnega sodišča, število delovnih mest z opisi in s pogoji za
njihovo zasedbo ureja Ustavno sodišče s posebnim aktom.
14. člen
(generalni sekretar)
(1) Generalni sekretar vodi delovanje
vseh služb sekretariata ter opravlja druge naloge, določene s tem poslovnikom
ali z drugimi akti Ustavnega sodišča ter z odredbami in navodili predsednika.
(2) Generalni sekretar je navzoč in v
okviru svojih nalog sodeluje na sejah Ustavnega sodišča in pri delu senatov. Je
član Komisije za redakcijo in opravlja naloge njenega sekretarja.
(3) Generalni sekretar je predstojnik
Ustavnega sodišča kot neposrednega uporabnika proračuna ter ima v razmerju do
zaposlenih v sekretariatu položaj predstojnika državnega organa. Generalni
sekretar lahko za izvrševanje svojih pristojnosti prenese pooblastilo na drugo
osebo skladno z zakonom.
(4) Generalnega sekretarja imenuje in
razreši Ustavno sodišče na upravni seji z večino glasov vseh sodnikov. Za svoje
delo je generalni sekretar odgovoren predsedniku in ustavnim sodnikom.
(5) Za generalnega sekretarja je lahko
imenovan univerzitetni diplomirani pravnik, ki ima opravljen pravniški državni
izpit in pridobljen magisterij pravnih znanosti, ali univerzitetni diplomirani
pravnik, ki ima pridobljen doktorat pravnih znanosti, in ima najmanj deset let
delovnih izkušenj na delih, za katera se zahteva izobrazba univerzitetnega
diplomiranega pravnika.
15. člen
(namestnik in pomočniki generalnega
sekretarja)
(1) Generalnega sekretarja nadomešča v
njegovi odsotnosti namestnica oziroma namestnik generalnega sekretarja, ki ga
na njegov predlog imenuje Ustavno sodišče.
(2) Na predlog generalnega sekretarja
imenuje Ustavno sodišče enega ali več pomočnic oziroma pomočnikov generalnega
sekretarja za vodenje in organiziranje dela svetovalcev ali za izvrševanje
drugih nalog iz pristojnosti generalnega sekretarja.
16. člen
(strokovna služba)
Svetovalci v strokovni službi pripravljajo
poročila, osnutke odločb, sklepov in mnenj v zadevah iz pristojnosti Ustavnega
sodišča ter opravljajo drugo strokovno delo za potrebe obravnavanja in
odločanja Ustavnega sodišča. Z aktom o sistemizaciji delovnih mest se določijo
položaj in nazivi, v katerih svetovalci opravljajo delo.
17. člen
(služba za analize in mednarodno
sodelovanje)
(1) Služba za analize in mednarodno
sodelovanje zlasti:
-      
zbira podatke in informacije pravne narave, potrebne za delo strokovne
službe Ustavnega sodišča,
-      
pripravlja primerjalnopravna gradiva in analize za potrebe zadev, ki jih
obravnava Ustavno sodišče,
-      
pripravlja pravne podlage za ustavnosodno evidenco,
-      
zagotavlja prevajanje odločitev Ustavnega sodišča in
-      
opravlja naloge s področja mednarodnega sodelovanja.
(2) Službo vodi predstojnik službe, ki
ga na predlog generalnega sekretarja imenuje Ustavno sodišče.
18. člen
(služba za informatiko in dokumentacijo)
(1) Služba za informatiko in
dokumentacijo zagotavlja informacijsko podporo delu Ustavnega sodišča, skrbi za
računalniško podprto poslovanje Ustavnega sodišča, vodi ustavnosodno evidenco
in opravlja knjižnično dejavnost za potrebe Ustavnega sodišča.
(2) Službo vodi predstojnik službe, ki
ga na predlog generalnega sekretarja imenuje Ustavno sodišče.
19. člen
(glavna pisarna)
(1) Glavna pisarna opravlja naloge,
povezane s sprejemom in odpravo vlog, odločb, sklepov in drugih pisanj ter z
vpisniki in drugimi pomožnimi knjigami Ustavnega sodišča, naloge, povezane s
poslovanjem s spisi, z razdeljevanjem gradiv za seje Ustavnega sodišča in
senatov, z objavo odločb in sklepov v Uradnem listu Republike Slovenije in
drugih uradnih glasilih, ter druge naloge, določene z aktom o notranjem
pisarniškem poslovanju.
(2) Glavno pisarno vodi vodja glavne
pisarne, ki ga na predlog generalnega sekretarja imenuje Ustavno sodišče.
20. člen
(služba za splošne in finančne zadeve)
Služba za splošne in finančne zadeve
opravlja finančno-računovodska, splošna pravna in kadrovska dela, protokolarna
ter druga spremljajoča dela, skrbi za izobraževanje sodnega osebja ter opravlja
administrativna in tehnična dela za potrebe Ustavnega sodišča.
21. člen
(direktor službe)
(1) Delo službe za splošne in finančne
zadeve vodi direktorica oziroma direktor službe (v nadaljevanju direktor
službe), ki ga imenuje Ustavno sodišče na predlog generalnega sekretarja.
Direktor službe opravlja tudi druge naloge, določene z akti Ustavnega sodišča.
(2) Za direktorja službe je lahko
imenovan, kdor izpolnjuje pogoje, določene z aktom o sistemizaciji delovnih
mest.
22. člen
(posebnosti položaja sodnega osebja)
(1) Sodno osebje v javnosti ne sme
izražati svojega mnenja o vprašanjih, ki so predmet zadeve, ki je v postopku
odločanja pred Ustavnim sodiščem. Prav tako ne sme javno komentirati odločitev
Ustavnega sodišča, razen v strokovnih delih.
(2) Sodno osebje v zvezi z
opravljanjem dela na Ustavnem sodišču ne sme sprejemati daril, za protokolarna
darila pa se uporabljajo določbe zakona, ki ureja sistem javnih uslužbencev.
(3) V času stavke sodnega osebja je v
skladu z zakonom treba zagotoviti opravljanje naslednjih del, ki so bistvena za
izvajanje pristojnosti Ustavnega sodišča:
-      
dela, povezana z razpisanimi javnimi obravnavami;
-      
dela v zadevah, ki jih Ustavno sodišče po prvi, drugi in tretji alineji
drugega odstavka ter po tretji alineji tretjega odstavka 46. člena tega
poslovnika obravnava in rešuje prednostno.
V. JAVNOST DELA
1. Zagotavljanje javnosti dela
23. člen
(javnost dela)
(1) Javnost dela Ustavnega sodišča se
zagotavlja na način, ki ga določata zakon in ta poslovnik.
(2) Za javnost dela Ustavnega sodišča
skrbi predsednik. Javnost dela zagotavlja zlasti z javno predstavitvijo letnega
poročila o delu Ustavnega sodišča in s tiskovnimi konferencami.
(3) Ustavno sodišče v skladu z ZUstS
in s poslovnikom zagotavlja javnost izdanih odločb in sklepov z njihovo objavo
v uradnih glasilih ter z objavo v Zbirki odločb in sklepov Ustavnega sodišča,
na spletni strani Ustavnega sodišča ter v računalniško podprtih nacionalnih in
drugih informacijskih sistemih.
2. Vpogled v spis
24. člen
(vpogled v spis)
(1) Udeleženke in udeleženci v
postopku (v nadaljevanju udeleženci) lahko vpogledajo v spis v glavni pisarni v
času uradnih ur pod nadzorstvom sodne osebe.
(2) Pred vpogledom v spis mora oseba,
ki ima pravico do vpogleda, podpisati izjavo o varovanju osebnih podatkov, s
katerimi se ob vpogledu seznani. Pravica do vpogleda v spis se ne nanaša na
interni del spisa, ki obsega poročila, ki so podlaga za odločanje, osnutke
odločb in sklepov, zapisnik o posvetovanju in glasovanju.
(3) Pravica do vpogleda obsega tudi
pravico do fotokopiranja posameznih delov spisa, udeležencu v postopku se lahko
kopija pošlje tudi po pošti.
(4) Ustavno sodišče določi stroškovnik
za izdajo fotokopij pisanj.
25. člen
(vpogled v spis na podlagi dovoljenja)
(1) Osebe, ki niso udeleženci v
postopku, pa za to izkažejo pravni interes, lahko vpogledajo v spis s pisnim
dovoljenjem predsednika.
(2) Osebe, ki niso udeleženci v postopku
in izkažejo, da potrebujejo podatke o delu Ustavnega sodišča zaradi izdelave
diplomske, magistrske ali doktorske naloge ali zaradi znanstvenoraziskovalnega
proučevanja dela Ustavnega sodišča, lahko vpogledajo v spis na podlagi pisnega
dovoljenja predsednika.
(3) Osebe iz prejšnjega odstavka
nimajo pravice vpogledati v listine, ki so priložene vlogam in imajo oznako
tajnosti oziroma oznako poslovne ali druge skrivnosti.
3. Podatki o stanju postopka v zadevi
26. člen
(podatki o stanju postopka)
(1) Podatke o stanju postopka v
posamezni zadevi daje udeležencem v postopku ustavni sodnik, ki mu je zadeva
dodeljena na podlagi razporeda dela (v nadaljevanju sodnik poročevalec).
(2) Podatki iz prejšnjega odstavka se
dajo v pisni obliki in na pisno zaprosilo udeleženca v postopku.
(3) Drugim osebam daje podatke o
stanju postopka v posamezni zadevi generalni sekretar na način iz prejšnjega
odstavka.
4. Javna obravnava
27. člen
(javna obravnava)
(1) Vsakdo je lahko navzoč na javni
obravnavi, razen pri tistih njenih delih, pri katerih je javnost izključena.
(2) Generalni sekretar obvesti o
javnih obravnavah akreditirane novinarke in novinarje (v nadaljevanju akreditirani
novinarji).
(3) Sklep o razpisu javne obravnave se
osem dni pred javno obravnavo objavi tudi na oglasni deski in na spletni strani
Ustavnega sodišča.
28. člen
(spremljanje javne obravnave)
(1) Snemanje in fotografiranje med
javno obravnavo ni dovoljeno, dovoljeno pa je pred pričetkom javne obravnave in
ob ustni razglasitvi odločitve Ustavnega sodišča.
(2) Novinarke in novinarji (v
nadaljevanju novinarji), ki spremljajo javno obravnavo, lahko za potrebe
poročanja o delu Ustavnega sodišča zvočno snemajo potek javne obravnave, vendar
zvočnih posnetkov ne smejo javno predvajati.
(3) Zapisnik o javni obravnavi se vodi
in hrani kot zvočni zapis.
(4) Udeleženec v postopku ima v okviru
pravice do vpogleda v spis pravico poslušati zvočni posnetek javne obravnave in
pravico, da se mu na njegove stroške zvočni zapis presname.
5. Stiki z mediji
29. člen
(odgovorna oseba za stike)
(1) Za stike s predstavniki medijev
skrbi generalni sekretar, tako da zlasti:
-      
daje medijem v objavo sporočila in informacije o delu Ustavnega sodišča,
-      
daje informacije o tem, katere zadeve so uvrščene na dnevni red seje
Ustavnega sodišča,
-      
daje informacije o načinu dela in postopanja Ustavnega sodišča,
-      
daje informacije o zadevah, ki se rešujejo izven postopka.
(2) Generalni sekretar lahko pooblasti
za stike s predstavniki medijev drugo sodno osebo.
30. člen
(obveščanje medijev)
(1) Ustavno sodišče lahko sklene, da
bo o posamezni zadevi, o kateri teče postopek ustavnosodne presoje ali o kateri
je že odločilo, seznanilo javnost prek tiska in drugih medijev s tiskovnim
sporočilom ali na drug ustrezen način.
(2) Zahteve in pobude za začetek postopka
za oceno ustavnosti oziroma zakonitosti predpisov in splošnih aktov, izdanih za
izvrševanje javnih pooblastil, se z odobritvijo generalnega sekretarja lahko
predložijo novinarjem. Če so v njih vsebovani podatki, ki jih zaradi varstva
zasebnosti ni dovoljeno posredovati javnosti, generalni sekretar poprej odredi
obliko posredovanja vsebine zahteve ali pobude.
(3) V zadevah ustavnih pritožb lahko
generalni sekretar novinarjem da podatke o stanju postopka, ustavne pritožbe pa
se z dovoljenjem generalnega sekretarja predložijo novinarjem le, če so jih
vložile pravne osebe.
(4) O vsaki odobritvi in predložitvi
zahteve, pobude ali ustavne pritožbe se v spisu naredi uradni zaznamek.
(5) Generalni sekretar obvesti javnost
o predlaganem dnevnem redu seje Ustavnega sodišča en dan pred sejo.
(6) Če je vložen predlog udeleženca v
postopku iz drugega odstavka 38.a člena ZUstS ali če je Ustavno sodišče
odločilo, da se v odločitvi ne navedejo osebni podatki udeleženca v postopku,
obvestilo o predlaganem dnevnem redu in druga obvestila generalnega sekretarja
ne vsebujejo osebnih podatkov udeleženca v postopku.
31. člen
(akreditirani novinarji)
(1) Ustavno sodišče vodi evidenco pri
njem akreditiranih novinarjev. Njim pošilja sporočila in informacije o svojem
delu na način, ki ga določi generalni sekretar. Drugim novinarjem pošlje
sporočila in informacije o delu Ustavnega sodišča na njihovo zahtevo generalni
sekretar.
(2) Vpis v evidenco akreditiranih
novinarjev odobri generalni sekretar na zahtevo odgovorne urednice oziroma odgovornega
urednika medija (v nadaljevanju odgovorni urednik medija) ali na zahtevo
samostojne novinarke oziroma samostojnega novinarja (v nadaljevanju samostojni
novinar).
(3) Če generalni sekretar zavrne
zahtevo za akreditacijo, izda o tem odločbo, zoper katero lahko odgovorni
urednik medija ali samostojni novinar vloži ugovor v roku osmih dni. O ugovoru
odloči predsednik.
(4) Odgovorni urednik medija ali
samostojni novinar lahko odpove akreditacijo. Odpoved učinkuje z dnem, ko o tem
obvesti generalnega sekretarja. Če Ustavno sodišče ugotovi, da akreditirani
novinar ne sodeluje več z medijem, katerega odgovorni urednik je zaprosil za
akreditacijo, ali če samostojnemu novinarju preneha ta status, pa akreditacija
ni bila odpovedana, generalni sekretar ugotovi, da je akreditacija prenehala. O
tem pošlje obvestilo odgovornemu uredniku medija, ki lahko v treh dneh zahteva,
naj generalni sekretar o prenehanju izda odločbo. Zoper odločbo je dovoljen
ugovor po prejšnjem odstavku tega člena.
6. Dostop do odločitev in podatkov
Ustavnega sodišča
32. člen
(vpogled v sprejete odločitve)
(1) Vsakdo ima pravico vpogleda v
sprejete odločbe in sklepe Ustavnega sodišča.
(2) Če je Ustavno sodišče odločilo, da
se v odločitvi ne navedejo osebni podatki udeleženca v postopku, odločba ali
sklep namesto imen oseb in krajev vsebujeta namišljene začetnice. Če takšno
osebo zastopa pooblaščenka oziroma pooblaščenec (v nadaljevanju pooblaščenec),
ki je odvetnica oziroma odvetnik (v nadaljevanju odvetnik), se kljub temu
navede njegovo osebno ime ali ime in sedež odvetniške družbe.
(3) Vsakdo lahko v času uradnih ur v
prostorih knjižnice Ustavnega sodišča vpogleda v Zbirko odločb in sklepov ter v
računalniško podprto bazo Ustavnega sodišča, ki zajema odločbe in sklepe
Ustavnega sodišča.
33. člen
(podatki, ki niso javni)
(1) Osebni podatki iz vpisnikov in
pomožnih knjig niso javni. Oseba, ki ni udeleženec v postopku, se z njimi lahko
seznani le na podlagi odobrenega vpogleda v spis v obsegu in na način, ki ga
določata ZUstS in ta poslovnik.
(2) Interno gradivo v postopkih pred
izdajo odločb in sklepov Ustavnega sodišča (poročila, ki so podlaga za
obravnavo in odločanje, osnutki odločb in sklepov ter drugo interno gradivo,
izdelano za obravnavo zadeve) ni javno in se hrani v internem delu spisa. To
gradivo velja za tajno, tudi če na njem to ni posebej označeno.
(3) Ustavno sodišče s posebnim aktom
določi ravnanje s podatki, za katere je na podlagi zakona določeno, da so
tajni.
VI. POSLOVANJE USTAVNEGA SODIŠČA
1. Poslovanje z vlogami
1.1. Sprejem vloge
34. člen
(sprejem vlog)
(1) Zahteve za oceno ustavnosti
zakona, ustavnosti oziroma zakonitosti podzakonskega predpisa ali splošnega
akta, izdanega za izvrševanje javnih pooblastil (v nadaljevanju zahteva),
pobude za začetek postopka za oceno ustavnosti zakona, ustavnosti oziroma
zakonitosti podzakonskega predpisa ali splošnega akta, izdanega za izvrševanje
javnih pooblastil (v nadaljevanju pobuda), ustavne pritožbe ter druge vloge in
pisanja sprejema glavna pisarna Ustavnega sodišča.
(2) Vsebina posameznih vlog je
določena z ZUstS in s prilogo tega poslovnika.
(3) Ustavno sodišče lahko določi
obrazca za vložitev pobude ali ustavne pritožbe. Če sta obrazca določena, se
objavita na spletni strani Ustavnega sodišča, v tiskani obliki pa sta dostopna
v času uradnih ur tudi v glavni pisarni.
35. člen
(predložitev vloge)
(1) Vloge iz prvega odstavka
prejšnjega člena se lahko vložijo osebno v glavni pisarni v času uradnih ur,
pošljejo po pošti ali z uporabo komunikacijske in druge tehnologije.
(2) Vloge, ki so vložene v elektronski
obliki, pa niso opremljene z varnim elektronskim podpisom, overjenim s
kvalificiranim potrdilom, se ne štejejo za vloge, ki jih Ustavno sodišče prejme
v okviru uradnega poslovanja, in zato nanje ni dolžno odgovoriti.
1.2. Vpis in dopolnitev vloge
36. člen
(ravnanje z vlogami)
Vodja glavne pisarne predloži pošto
generalnemu sekretarju, ki odredi način ravnanja z vlogo v skladu z določbami
akta o pisarniškem poslovanju.
37. člen
(vpis)
(1) Generalni sekretar odredi vrsto
vpisnika, v katerega se vpiše zadeva, ki je predmet vloge ali drugega pisanja.
Prenos zadeve v drug vpisnik odredi generalni sekretar po uradni dolžnosti ali
na podlagi odločitve Ustavnega sodišča ali senata Ustavnega sodišča. 
(2) Vrste vpisnikov, podatki, ki se vanje
vpisujejo, in način njihovega vodenja se določijo s splošnim aktom o
pisarniškem poslovanju. 
(3) Vloge, ki se ne nanašajo na poslovanje
in pristojnosti Ustavnega sodišča se vpisujejo v splošni vpisnik (R vpisnik). V
ta vpisnik se vpišejo tudi vloge, poimenovane kot zahteve, pobude ali ustavne
pritožbe, za katere je očitno, da jih po ZUstS ni mogoče obravnavati, ter
tiste, ki glede na ustavnosodno presojo Ustavnega sodišča očitno nimajo
možnosti za uspeh. 
(4) Če se vloga ne vpiše v splošni vpisnik,
obvesti vodja glavne pisarne vložnico oziroma vložnika (v nadaljevanju vložnik)
o tem, v kateri vpisnik je bila vloga vpisana in pod katero opravilno številko
se vodi, kateremu ustavnemu sodniku je dodeljena v delo ter o načinu dajanja
obvestil o stanju postopka, če generalni sekretar ne odredi drugače. Glavna
pisarna obvesti vložnika tudi v primeru, ko se na podlagi združitve ali
izločitve zadeve spremeni opravilna številka zadeve.
38. člen
(opravila po prejemu vloge)
(1) Ko generalni sekretar zadevo dodeli v delo
svetovalcu, ta odredi opredelitev zadeve in predlaga generalnemu sekretarju
oziroma sodniku poročevalcu opravila, ki jih je treba izvesti v posamezni
zadevi. 
(2) Odredbo generalnega sekretarja in
svetovalca izvrši glavna pisarna.
38.a člen
(ravnanje z vlogami iz splošnega vpisnika)
(1) V primeru vpisa vloge v splošni vpisnik
generalni sekretar o tem obvesti vložnika ter mu pojasni: 
-      
razloge, zaradi katerih Ustavno sodišče vložene vloge ne more
obravnavati, 
-      
razloge, zaradi katerih vloga nima možnosti za uspeh in 
-      
da lahko v roku 30 dni od prejema pojasnila zahteva, da o njegovi vlogi
odloči Ustavno sodišče. 
(2) Če Ustavno sodišče vloge ne more
obravnavati, vendar gre za tako pomanjkljivost, ki jo je skladno z ZUstS še
mogoče odpraviti, pojasni generalni sekretar vložniku, na kakšen način lahko
odpravi pomanjkljivost svoje vloge. Hkrati mu določi rok za odpravo
pomanjkljivosti ter ga opozori na posledice, če v tem roku pomanjkljivosti ne
bodo odpravljene. Ta rok ne sme biti določen tako, da bi se iztekel pred
dnevom, ko se izteče rok, ki je z ZUstS predpisan za vložitev vloge. 
(3) V primeru iz prvega odstavka lahko
generalni sekretar vložnika opozori na možnost kaznovanja po 34.a členu ZUstS. 
(4) Če vložnik po prejemu pojasnila
generalnega sekretarja pravočasno odpravi pomanjkljivosti vloge oziroma
sporoči, da zahteva odločitev Ustavnega sodišča, se vloga prenese v ustrezen
vpisnik, v katerem se vodijo vloge, o katerih odloča Ustavno sodišče. 
(5) Če vložnik ne ravna po prejšnjem
odstavku, se šteje, da vloga ni bila vložena.
39. člen
(dopolnitev vloge)
(1) Če je bil vložnik s pojasnilom
generalnega sekretarja pozvan, naj svojo vlogo dopolni v določenem roku, se
kasnejše dopolnitve vloge ne upoštevajo. 
(2) Če vložnik ni prejel pojasnila
generalnega sekretarja iz prvega odstavka, pa je vloga pravočasna in je vpisana
v vpisnik zadev, o katerih odloča Ustavno sodišče, sodnik poročevalec pozove
vložnika na dopolnitev nepopolne vloge, če gre za ustavno pritožbo ali drugo
vlogo, za katero zakon določa rok za njeno vložitev. Hkrati ga opozori na
posledice, ki jih določa ZUstS za primer, če vloge v določenem roku ne dopolni.
1.3. Podpisovanje in vročanje pisanj Ustavnega sodišča
40. člen
(podpisovanje in vročanje pisanj)
(1) Pisanja Ustavnega sodišča v
zadevah iz njegove pristojnosti, razen odločb in sklepov, ki so sprejeti na
sejah ali sejah senata, podpiše sodnik poročevalec, če ta poslovnik ne določa
drugače.
(2) V odsotnosti sodnika poročevalca
podpiše pisanja, katerih odprave ni mogoče odlagati, drug ustavni sodnik. V
odsotnosti vseh ustavnih sodnikov lahko podpiše pisanje, ki ga je treba nujno
odpraviti, če ne gre za sklep ali odločbo Ustavnega sodišča, generalni
sekretar.
(3) Pisanja Ustavnega sodišča se
vročajo po določbah zakona, ki ureja pravdni postopek, kolikor ni s tem poslovnikom
drugače določeno.
(4) Obvestila iz tretjega odstavka 37.
člena tega poslovnika se vročajo z navadno pisemsko pošiljko, če generalni
sekretar ne odredi drugače.
41. člen
(skupni pooblaščenec za sprejemanje
pisanj)
Če je pobudo z isto vlogo vložilo večje
število pobudnic oziroma pobudnikov (v nadaljevanju pobudnikov), ki nimajo
pooblaščenca, sodnik poročevalec prvopodpisanega pobudnika pozove, naj
pobudniki določijo skupnega pooblaščenca za sprejemanje pisanj. Če pobudniki v
roku, ki ga je v ta namen določilo Ustavno sodišče, ne odgovorijo, se šteje, da
je prvopodpisani pobudnik skupni pooblaščenec za sprejemanje pisanj.
2. Udeležba odvetnika na javni
obravnavi
42. člen
(oblačilo odvetnika)
Na javnih obravnavah in na narokih za opravo
posameznih procesnih dejanj pred Ustavnim sodiščem nosi odvetnik predpisano
oblačilo za nastopanje pred sodiščem.
3. Določitev tolmača
43. člen
(določitev tolmača)
Kadar so udeleženci v postopku pred
Ustavnim sodiščem upravičeni, da v postopku uporabljajo svoj jezik, ki ni
slovenski, da vlagajo vloge v svojem jeziku ali da se jim na javni obravnavi
zagotovi tolmačka oziroma tolmač (v nadaljevanju tolmač), določi generalni
sekretar za prevajanje sodnega tolmača iz imenika sodnih tolmačev, ki ga vodi
ministrstvo, pristojno za pravosodje, in odredi prevajanje.
4. Izločitev ustavnega sodnika
44. člen
(odločanje o izločitvi)
(1) Če udeleženec v postopku predlaga
izločitev ustavnega sodnika pri odločanju o posamezni zadevi, Ustavno sodišče o
predlogu odloči na seji. Če predlog za izločitev zavrne, izda obrazložen sklep,
ki ga vroči udeležencem v postopku.
(2) Če Ustavno sodišče predlogu za
izločitev ustavnega sodnika ugodi, odloči o tem s sklepom, ki ne vsebuje
obrazložitve. O izločitvi obvesti udeležence v postopku generalni sekretar.
(3) Če Ustavno sodišče ustavnega
sodnika izloči pri odločanju o zadevi na njegov predlog ali zavrne njegov
predlog za izločitev, odloči o tem s sklepom, ki ne vsebuje obrazložitve.
Udeležencev v postopku se o sklepu ne obvešča posebej.
(4) V odločbi ali sklepu se pri
navedbi sestave Ustavnega sodišča vselej navede, kateri izmed ustavnih sodnikov
je bil izločen pri odločanju o zadevi.
5. Stroški postopka
45. člen
(odločanje o stroških)
O stroških postopka, ki jih uveljavljajo
udeleženci, in o plačilu stroškov, ki nastanejo sodišču v zvezi s postopkom
(npr. za izvedence, tolmače, idr.), odloči Ustavno sodišče skupaj z odločitvijo
o zadevi.
VII. OBRAVNAVANJE IN ODLOČANJE
1. Vrstni red obravnavanja zadev
46. člen
(vrstni red)
(1) Ustavno sodišče obravnava zadeve
praviloma po vrstnem redu njihovega prejema.
(2) Kot prednostne obravnava naslednje
vrste zadev:
-      
zadeve, za katere je v predpisih, ki se uporabljajo na podlagi ZUstS,
določeno, da jih mora sodišče obravnavati in o njih odločati hitro;
-      
zadeve, v katerih je sodišče prekinilo postopek in zahtevalo oceno
ustavnosti zakona;
-      
zadeve, za katere zakon določa rok, v katerem mora Ustavno sodišče
zadevo obravnavati in o njej odločiti;
-      
spore glede pristojnosti.
(3) Ustavno sodišče lahko sklene, da
bo kot prednostne obravnavalo naslednje vrste zadev:
-      
enostavnejše zadeve, ki jih je mogoče obravnavati in o njih odločiti že
v fazi postopka preizkusa ali v fazi pripravljalnega postopka;
-      
zadeve, v katerih gre za reševanje pomembnega pravnega vprašanja;
-      
v drugih primerih, kadar tako sklene Ustavno sodišče.
(4) O predlogu udeleženca v postopku
za prednostno obravnavo odloči Ustavno sodišče, če tako predlaga sodnik
poročevalec ali drug ustavni sodnik.
(5) Zadeve iz drugega in tretjega
odstavka tega člena se obravnavajo praviloma po vrstnem redu istovrstnih
prednostnih zadev; če obstajajo posebej utemeljene okoliščine, lahko Ustavno
sodišče sklene drugače.
2. Poročilo sodnika poročevalca
47. člen
(poročilo)
(1) O zadevi, ki je predmet postopka,
odloči Ustavno sodišče na seji na podlagi pisnega ali ustnega poročila sodnika
poročevalca ali na podlagi predloženega osnutka odločbe ali sklepa.
(2) Pisno poročilo se izdela v
zahtevnejših zadevah, če tako oceni sodnik poročevalec ali če tako na seji
zahteva kateri izmed ustavnih sodnikov. V tem primeru poročilo obsega, kar je
treba za odločitev Ustavnega sodišča, kot na primer pregled obstoja procesnih
predpostavk, predstavitev dotedanje ustavnosodne presoje, primerjalnopravni
prikaz ustavnosodne presoje ali presoje meddržavnih sodišč, druge
primerjalnopravne podatke, predstavitev tuje in domače pravne teorije, izbor
pripravljalnih gradiv za Ustavo in izpodbijane predpise, argumente za in proti
nakazanim možnim rešitvam.
(3) Poročilo lahko vsebuje tudi
predlog, naj se razpiše javna obravnava, predlog o morebitni delni ali popolni
izključitvi javnosti z obravnave; v primeru obravnavanja zadeve na seji je
poročilu praviloma priložen osnutek odločbe ali sklepa.
3. Združitev ali izločitev zadev
48. člen
(združitev)
Če več vložnikov v svojih vlogah predlaga
oceno ustavnosti oziroma zakonitosti istih ali vsebinsko povezanih določb
zakona, drugega predpisa ali splošnega akta, izdanega za izvrševanje javnih
pooblastil, lahko Ustavno sodišče na predlog sodnika poročevalca s sklepom vse
vloge združi zaradi skupnega obravnavanja in odločanja.
49. člen
(izločitev)
(1) Če vloga vsebuje predlog za oceno
ustavnosti oziroma zakonitosti določb dveh ali več zakonov, drugih predpisov
ali splošnih aktov, izdanih za izvrševanje javnih pooblastil, pa njihovo skupno
obravnavanje ni potrebno ali ni smotrno, lahko Ustavno sodišče na predlog
sodnika poročevalca s sklepom vlogo izloči zaradi ločenega obravnavanja in odločanja
o ustavnosti oziroma zakonitosti.
(2) Izločena vloga se lahko vpiše kot
samostojna zadeva ali pa se, če so izpolnjeni pogoji iz prejšnjega člena,
združi z drugo zadevo.
50. člen
(pobuda in ustavna pritožba)
Če ustavna pritožba vsebuje tudi pobudo za
začetek postopka za oceno ustavnosti oziroma zakonitosti predpisov ali splošnih
aktov, izdanih za izvrševanje javnih pooblastil, se vloga opredeli in obravnava
kot pobuda in kot ustavna pritožba.
4. Javna obravnava
51. člen
(razpis)
(1) Javno obravnavo razpiše
predsednik.
(2) Udeleženci postopka se povabijo na
obravnavo s pisnim vabilom tako, da prejmejo vabilo praviloma osem dni pred
obravnavo. V posameznih primerih lahko predsednik odredi krajši rok.
(3) Vabilu se priložijo kopija vloge
ter kopija odgovora na vlogo in druge potrebne priloge, če ni bilo to gradivo
poslano udeležencu že med pripravljalnim postopkom.
(4) Poleg udeležencev postopka lahko
Ustavno sodišče odloči, da bo na javno obravnavo povabilo tudi druge osebe, ki
lahko pripomorejo k reševanju stvari, ki je predmet postopka. V takšnem primeru
sodnik poročevalec odloči tudi, kateri deli spisa se tem osebam pošljejo skupaj
z vabilom.
52. člen
(potek javne obravnave)
(1) Na začetku javne obravnave obvesti
predsednik navzoče o zadevi, ki je predmet javne obravnave, ugotovi, ali so
prišli vsi povabljeni, udeležence opozori, naj se v svojih navedbah omejijo le
na tisto, kar Ustavnemu sodišču ni znano iz njihovih vlog, in opozori na 28.
člen tega poslovnika.
(2) Če javna obravnava ali njen del ni
javen, razglasi to predsednik ob začetku obravnave oziroma ob začetku tistega
njenega dela, ki ni javen.
(3) V upravičenih primerih, zlasti
kadar je treba izvesti dokaze, lahko Ustavno sodišče preloži javno obravnavo in
določi nov narok, lahko pa obravnavo tudi prekine.
(4) Za vzdrževanje reda med javno obravnavo
se smiselno uporabljajo določbe zakona, ki ureja pravdni postopek.
53. člen
(posvetovanje in glasovanje)
Posvetovanje in glasovanje o odločitvi v
zadevi, ki je predmet javne obravnave, se opravi na nejavni seji. Glasujejo
samo tisti ustavni sodniki, ki so bili navzoči na javni obravnavi.
54. člen
(razglasitev)
(1) Kadar se odločitev razglasi ustno,
razglasi predsednik izrek odločbe ali sklepa, sodnik poročevalec pa navede
bistvene razloge za sprejeto odločitev.
(2) Ustna razglasitev izreka odločbe
ali sklepa je vedno javna.
5. Seja
55. člen
(sklic)
(1) Seje Ustavnega sodišča sklicuje
predsednik v skladu z razporedom dela Ustavnega sodišča.
(2) Seje Ustavnega sodišča se
sklicujejo v obdobjih iz drugega odstavka 11. člena tega poslovnika, in sicer
enkrat tedensko, če z razporedom dela ali s sklepom Ustavnega sodišča ni
določeno drugače.
56. člen
(dopisna seja)
(1) Če sodnik poročevalec ne predlaga
drugače, obravnava Ustavno sodišče predloge za začasno zadržanje izvrševanja
zakonov, drugih predpisov in splošnih aktov, izdanih za izvrševanje javnih
pooblastil, tako, da sodnik poročevalec predloži poročilo in osnutek odločitve
drugim ustavnim sodnikom. Ustavno sodišče lahko sklene, da bo na enak način
odločalo tudi o drugih vrstah zadev.
(2) Če nihče izmed ustavnih sodnikov v
roku osmih dni ali v roku, ki ga s sklepom določi Ustavno sodišče, ne nasprotuje
odločitvi, je ta sprejeta.
(3) Če se v primeru iz prejšnjega
odstavka kateri izmed ustavnih sodnikov izreče proti predlagani odločitvi, se
odločanje o predlogu uvrsti na dnevni red naslednje seje.
57. člen
(dnevni red)
(1) Predlog dnevnega reda z gradivom
za sejo mora biti hkrati s sklicem seje predložen ustavnim sodnikom vsaj pet
dni pred sejo.
(2) Izjemoma se lahko na dnevni red
uvrsti zadeva, za katero sodnik poročevalec oceni, da je nujna, ali ki jo je
treba rešiti v predpisanem roku, brez gradiva ali z nepopolnim gradivom.
(3) Predsednik ali ustavni sodnik
lahko predlaga uvrstitev zadeve na dnevni red ali umik zadeve z dnevnega reda
na sami seji.
(4) Če je sklicana nujna seja, ki ni
predvidena z razporedom dela, se dnevni red lahko predlaga, gradivo pa predloži
na sami seji.
58. člen
(udeležba na seji)
(1) Na seji je poleg predsednika in
ustavnih sodnikov navzoč generalni sekretar.
(2) Pri posameznih točkah dnevnega
reda so na seji navzoči tudi tisti svetovalci, ki jim je zadeva dodeljena v
delo oziroma za katere tako odloči predsednik ali sodnik poročevalec.
59. člen
(vodenje in določitev dnevnega reda)
(1) Sejo Ustavnega sodišča vodi in za
red na njej skrbi predsednik.
(2) Predsednik najprej ugotovi
udeležbo na seji in sklepčnost.
(3) Po ugotovitvi sklepčnosti se
odloča o predlaganem dnevnem redu seje. Pri tem Ustavno sodišče najprej odloči
o predlogih za umik zadev z dnevnega reda, o predlogih za razširitev dnevnega
reda in o predlogih za spremembo vrstnega reda obravnavanja zadev. O predlogih
odloči Ustavno sodišče z večino glasov navzočih ustavnih sodnikov.
(4) Po sprejetju odločitev iz
prejšnjega odstavka tega člena da predsednik na glasovanje predlog dnevnega
reda v celoti. O dnevnem redu odloči Ustavno sodišče z večino glasov navzočih
ustavnih sodnikov.
60. člen
(obravnavanje)
(1) Na začetku obravnave vsake točke
dnevnega reda da predsednik besedo sodniku poročevalcu, za njim pa ustavnim
sodnikom, in sicer po vrstnem redu v smeri urinega kazalca tako, da najprej
dobi besedo ustavni sodnik poleg sodnika poročevalca. Potem ko kot zadnji pove
svoje mnenje o zadevi predsednik, lahko da predsednik besedo tudi generalnemu
sekretarju in na predlog sodnika poročevalca pri obravnavani točki navzočemu
svetovalcu.
(2) V razpravi daje predsednik besedo
ustavnim sodnikom, generalnemu sekretarju in svetovalcem po vrstnem redu, kot
so se prijavili k besedi, pri čemer imajo predsednik in ustavni sodniki
prednost.
(3) V razpravi dobi prijavljeni besedo
praviloma enkrat. Govoriti sme le o vprašanjih, ki se tičejo točke dnevnega
reda. Če se tega ne drži, mu lahko predsednik po predhodnem opominu vzame
besedo. Zoper odvzem besede lahko ustavni sodnik ugovarja. O ugovoru odloči
Ustavno sodišče takoj in brez razprave z večino glasov navzočih ustavnih
sodnikov.
(4) Ustavno sodišče lahko na predlog
predsednika ali kateregakoli ustavnega sodnika pri posamezni zadevi omeji čas
razprave ustavnih sodnikov.
(5) Ko predsednik ugotovi, da ni več
priglašenih k razpravi, sklene razpravo.
61. člen
(odločanje)
(1) Po sklenjeni razpravi o točki
dnevnega reda da predsednik na glasovanje predlog odločitve.
(2) Glasovanje je lahko preliminarno
ali dokončno. Pri preliminarnem glasovanju se lahko ustavni sodnik vzdrži
glasovanja, če glasuje, pa na svoj glas ni vezan pri dokončnem glasovanju.
(3) Dokončno glasovanje se lahko
opravi samo na podlagi osnutka odločbe ali sklepa, ki vsebuje izrek in njegovo
polno obrazložitev, razen v primeru, ko Ustavno sodišče ustno razglasi
odločitev neposredno po opravljeni obravnavi.
62. člen
(kroženje pred redakcijo)
(1) Izjemoma lahko Ustavno sodišče
odloči, da se opravi dokončno glasovanje tudi na podlagi osnutka odločbe ali
sklepa, ki vsebuje izrek, iz razprave pa izhaja, da se večina ustavnih
sodnikov, ki podpirajo odločitev, zavzema za takšne posege v obrazložitev, ki
presegajo pristojnosti Komisije za redakcijo.
(2) V primeru iz prejšnjega odstavka
Ustavno sodišče določi enega ali več ustavnih sodnikov, ki bodo pripravili
obrazložitev. Tako pripravljena obrazložitev odločbe ali sklepa se predloži
vsem ustavnim sodnikom, da se o njiju izrečejo (kroženje pred redakcijo). Vsak
ustavni sodnik lahko v treh dneh po prejemu obrazložitve predlaga, naj se
zadeva ponovno obravnava na seji Ustavnega sodišča.
(3) Če v roku iz prejšnjega odstavka
noben ustavni sodnik ni nasprotoval obrazložitvi, na njeni podlagi Komisija za
redakcijo redigira končno besedilo odločbe ali sklepa.
63. člen
(prekinitev, preložitev in sklenitev seje)
(1) Predsednik lahko sejo prekine in
določi, kdaj se bo nadaljevala.
(2) Če Ustavno sodišče o posamezni
obravnavani zadevi dnevnega reda ni končalo razprave ali če ni pogojev za
odločanje, lahko z večino glasov navzočih ustavnih sodnikov sklene, da se
odločanje o njej preloži na eno od naslednjih sej.
(3) Predsednik konča sejo, ko so
izčrpane vse točke dnevnega reda.
63.a člen
(1) Ob naravnih in drugih hujših nesrečah,
večjih epidemijah ali podobnih večjih izrednih dogodkih (v nadaljevanju izredni
dogodek), ki ovirajo nemoteno delo Ustavnega sodišča, se seja izvede s pomočjo
informacijsko-komunikacijske tehnologije, če je ni mogoče izvesti z osebno
navzočnostjo ustavnih sodnikov na sedežu Ustavnega sodišča.
(2) Če se seja izvede na način iz
prejšnjega odstavka, morajo vsak ustavni sodnik in druge osebe, ki so v skladu
z določbami poslovnika lahko navzoče na seji, zagotoviti, da:
-      
so v prostoru, v katerem v času seje uporabljajo za medsebojno
komuniciranje informacijsko-komunikacijsko tehnologijo, sami,
-      
se spoštuje tajnost posvetovanja in odločanja Ustavnega sodišča ter
tajnost odločitve, dokler ta ne postane javna v skladu z določbami poslovnika.
63.b člen
(1) Ko predsednik skliče sejo v času
izrednega dogodka, ki je ni mogoče izvesti z osebno navzočnostjo ustavnih
sodnikov na sedežu Ustavnega sodišča, hkrati predlaga ustavnim sodnikom vrsto
informacijsko-komunikacijske tehnologije, ki naj se uporabi (npr.
videokonferenca, telefonska konferenca, varna elektronska pošta).
(2) Sklic seje z vsebino iz prejšnjega
odstavka se pošlje ustavnim sodnikom s pomočjo varne elektronske pošte. Ustavni
sodniki najprej z odgovorom v roku, ki ga določi predsednik, odločijo o
predlogu za izvedbo seje s pomočjo informacijsko-komunikacijske tehnologije.
Pri enakem številu odloči glas predsednika oziroma drugega predsedujočega seji.
(3) Če seja poteka s pomočjo
videokonference ali telefonske konference, lahko predsednik odredi, da na seji
niso navzoči svetovalci.
(4) Če se seja izvede s pomočjo varne
elektronske pošte, poteka delo na osnutkih odločb in sklepov ter razprava v
varnih priponkah k elektronskim sporočilom. V tem primeru za predložitvijo
poročila sodnika poročevalca predsednik ustavne sodnike pozove k razpravi, ne
da bi se upoštevali pravili o smeri urinega kazalca in vrstnem redu razprave iz
prvega in drugega odstavka 60. člena poslovnika.
(5) Glasovanje se v primeru iz prejšnjega
odstavka izvede na poziv predsednika v računalniško podprtem informacijskem
sistemu Ustavnega sodišča ali v varni priponki elektronske pošte.
(6) Če okoliščine izrednega dogodka ne
omogočajo, da bi se na sedežu Ustavnega sodišč zadrževale dežurne sodne osebe
organizacijskih enot sekretariata, ki morajo izvesti opravila za odpravo
sprejetih odločb in sklepov na sejah, se njihova odprava zadrži do tedaj, ko
izredni dogodek preneha oziroma do tedaj, ko se njegove okoliščine spremenijo
do te mere, da omogočajo izvedbo odprave ter objavo odločb in sklepov. V nujnih
zadevah lahko Ustavno sodišče sklene, da se vročajo odločbe, sklepi ali druga
pisanja naslovniku v varni elektronski predal, če ga nima, pa z elektronsko
pošto z varnim elektronskim podpisom s povratnico; sklepi in odločbe se
objavijo v Uradnem listu Republike Slovenije in na spletni strani Ustavnega
sodišča. 
63.c člen
(1) Če okoliščine izrednega dogodka
omogočajo, se seje sklicujejo v skladu z razporedom dela Ustavnega sodišča. Če
to ni mogoče, se sklic seje prilagodi, pri čemer se seje lahko skličejo tudi
zunaj obdobij, ki jih določa drugi odstavek 11. člena poslovnika.
(2) Kolikor ni v določbah 63.a do 63.c
člena določeno drugače, se za potek seje, sprejem odločb in sklepov, izdelavo
ločenih mnenj in vsa opravila, ki jih je treba opraviti za objavo in vročitev
odločb in sklepov, smiselno uporabljajo določbe 5. do 8. podpoglavja VII. poglavja
poslovnika.
63.d člen
(1) Predsednik po nastopu izrednega dogodka
izda podrobnejša navodila za izvajanje 63.a do 63.c člena poslovnika.
(2) Generalni sekretar izda v primerih iz
prvega odstavka 63.a člena poslovnika odredbo, s katero določi način opravljanja
dela sodnih oseb Ustavnega sodišča na način, ki zagotavlja njihovo varnost in
izvajanje dela za izvrševanje ustavnosodne funkcije po
določbah 63.a do 63.c člena poslovnika.
6. Zapisnik
64. člen
(zapisnik)
(1) O seji Ustavnega sodišča se vodi
zapisnik. Zapisnik seje Ustavnega sodišča vodi generalni sekretar.
(2) V zapisnik seje Ustavnega sodišča
se vpiše izrek odločbe ali sklepa. Vpiše se tudi izid glasovanja, in sicer
tako, da se vpišejo priimki ustavnih sodnikov, ki so glasovali proti sprejeti
odločitvi, in priimki ustavnih sodnikov, ki so napovedali ločena mnenja. V
zapisnik se vpisujejo tudi procesni in drugi sklepi, na predlog ustavnega
sodnika pa tudi drugi zaznamki. Če predlog za vpis v zapisnik ni sprejet, ima
ustavni sodnik pravico, da o tem zapisniku priloži svojo pisno izjavo.
(3) Zapisnik seje Ustavnega sodišča
podpišeta predsednik in zapisnikarica oziroma zapisnikar. Predsednik ga podpiše,
ko je potrjen.
(4) Zapisnik se predloži v potrditev
praviloma na prvi naslednji seji Ustavnega sodišča. Popravek zapisnika se
zabeleži v zapisniku seje, na kateri je bil zapisnik potrjen, uradni zaznamek z
vsebino popravka pa se priloži.
(5) Določba drugega odstavka tega
člena se uporablja tudi za zapisnik o izvajanju dokazov in drugih dejanj v pripravljalnem
postopku, če sodnik poročevalec ne odredi, da se o tem naredi samo zapis.
7. Odločba in sklep
65. člen
(izdelava)
(1) Osnutek besedila odločbe ali
sklepa predloži Ustavnemu sodišču praviloma sodnik poročevalec. Vsak ustavni
sodnik lahko za sejo predloži variantne predloge odločitve.
(2) Če je bila zadeva obravnavana na
javni obravnavi, Ustavno sodišče pa o njej ni takoj odločilo, se osnutek odločbe
ali sklepa predloži ustavnim sodnikom najmanj pet dni pred dnevom, za katerega
je sklicana seja o posvetovanju in glasovanju.
(3) Če ni bil sprejet osnutek odločbe
ali sklepa sodnika poročevalca, lahko na njegov predlog Ustavno sodišče določi
za sodnika poročevalca drugega ustavnega sodnika.
66. člen
(vsebina)
(1) Odločba in sklep vsebujeta uvod,
izrek, obrazložitev ter navedbo pravne podlage za odločanje in navedbo o sestavi
Ustavnega sodišča, v kateri je bila odločitev sprejeta, kolikor ni z zakonom
drugače določeno.
(2) V uvodu odločbe ali sklepa se
navede, v kakšnem postopku je bila odločitev sprejeta, imena predlagateljic
oziroma predlagateljev (v nadaljevanju predlagateljev), pobudnikov ali
pritožnic oziroma pritožnikov (v nadaljevanju pritožnikov) ter njihovih
zastopnic oziroma zastopnikov in pooblaščencev ter datum javne obravnave, če je
bila ta opravljena, in datum seje, na kateri je bila odločitev sprejeta.
(3) Izrek vsebuje odločitev o začetku
postopka, presoji predpisa ali splošnega ali posamičnega akta, ki je bil
predmet ocene, načinu izvršitve odločbe ali sklepa ter odločitev o stroških
postopka, če so bili priglašeni.
(4) V obrazložitvi se navedejo
povzetek navedb udeležencev v postopku in razlogi za odločitev Ustavnega
sodišča.
(5) Če se obrazložitev odločitve
sklicuje na razloge, vsebovane v obrazložitvi starejše odločitve, ki ni bila
objavljena, se ta priloži odločitvi, ki se vroči udeležencem v postopku.
(6) Pri navedbi sestave Ustavnega
sodišča, v kateri je bila odločitev sprejeta, se navedejo tudi izid glasovanja
z navedbo priimkov ustavnih sodnikov, ki so glasovali proti odločitvi, priimki
ustavnih sodnikov, ki so dali ločena mnenja, ter osebna imena ustavnih
sodnikov, ki so bili pri odločanju izločeni.
67. člen
(redakcija)
Končno besedilo odločbe in sklepa, ki je
bil sprejet na seji Ustavnega sodišča, redigira Komisija za redakcijo najkasneje
v sedmih dneh od dneva njunega sprejema oziroma od izteka roka iz drugega
odstavka 62. člena tega poslovnika.
68. člen
(revotacija)
(1) Do odprave odločbe ali sklepa
lahko vsak ustavni sodnik pisno predlaga ponovno odločanje na seji Ustavnega
sodišča (revotacija). Predlog za ponovno odločanje zadrži odpravo odločbe ali
sklepa.
(2) Pri ponovnem odločanju se najprej
odloča o predlogu zanj in če je ta sprejet, se po razpravi o razlogih za drugačno
odločitev ponovno glasuje o že sprejeti odločitvi; če to ni mogoče, se ponovno
odločanje preloži.
69. člen
(objava in vročanje odločitev)
(1) Za objavo in vročanje odločb in
sklepov skrbi generalni sekretar.
(2) Odločitev Ustavnega sodišča je
javna, ko je odločba ali sklep odpravljen udeležencem v postopku, v zadevah
ustavnih pritožb pa, ko je odločba ali sklep vročena pritožniku.
(3) Ne glede na določbo prejšnjega
odstavka postane odločitev Ustavnega sodišča javna z javno razglasitvijo.
(4) Sklep o začasnem zadržanju
izvajanja določb zakona, drugega predpisa ali splošnega akta, izdanega za izvrševanje
javnih pooblastil, se objavi v Uradnem listu Republike Slovenije ter v uradnem
glasilu, v katerem je bil objavljen predpis oziroma splošni akt, izdan za
izvrševanje javnih pooblastil.
(5) Odločba ali sklep, sprejet v postopku,
začetem na podlagi ustavne pritožbe, in odločba v sporih glede pristojnosti se
objavita v Uradnem listu Republike Slovenije, če tako sklene Ustavno sodišče.
(6) Če je Ustavno sodišče odločilo, da
se v odločbi ali sklepu ne navedejo osebni podatki, se odločba ali sklep objavi
v obliki, ki namesto osebnih imen in krajev vsebuje namišljene začetnice.
(7) Na spletni strani Ustavnega
sodišča se objavijo odločbe in sklepi, ki se objavijo v Uradnem listu ter druge
odločbe in sklepi, s katerimi se konča postopek, razen sklepov, ki vsebujejo le
navedbo razloga za odločitev.
70. člen
(odprava pomot)
(1) Pomote v odločbah in sklepih, ki
so bili sprejeti na seji, se popravijo s sklepom, ki ga izda predsednik. Sklep
o popravku se vpiše na koncu izvirnika, udeležencem pa se vroči prepis sklepa.
(2) Če sta bila odločba ali sklep že
objavljena, se na enak način objavi tudi sklep o popravku.
8. Ločeno mnenje
71. člen
(vrsta in namen)
(1) Ustavni sodnik, ki se ne strinja z
odločitvijo, sprejeto na seji Ustavnega sodišča, lahko da ločeno mnenje, in
sicer odklonilno, če se ne strinja z izrekom, in pritrdilno, če se ne strinja z
obrazložitvijo. Ločeno mnenje lahko da več sodnikov skupaj, lahko pa se
ločenemu mnenju ustavnega sodnika pridruži drug ustavni sodnik.
(2) Ločeno mnenje lahko da le ustavni
sodnik, ki je to napovedal ob glasovanju. Pridružitev k ločenemu mnenju je
možna tudi brez predhodne napovedi.
(3) Ločeno mnenje je namenjeno
predstavitvi argumentov, ki jih je ustavni sodnik izrazil ob obravnavanju in
odločanju o zadevi in ki so narekovali njegovo odločitev.
72. člen
(rok za izdelavo)
(1) Ločeno mnenje se izdela v sedmih
dneh od dneva, ko ustavni sodnik dobi besedilo odločitve, ki ga je določila
Komisija za redakcijo, opremljeno s potrditvijo in podpisom generalnega
sekretarja.
(2) Ustavno sodišče lahko določi rok
za izdelavo ločenega mnenja, ki je krajši ali daljši od sedmih dni, če to narekuje
narava stvari, o kateri je bilo odločeno. O podaljšanju ali skrajšanju roka
odloči Ustavno sodišče takoj po končanem dokončnem glasovanju z večino glasov
navzočih ustavnih sodnikov.
(3) Ločeno mnenje se predloži drugim
ustavnim sodnikom, ki lahko v treh dneh dajo pripombe nanj. Ustavni sodnik, ki
je ločeno mnenje dal, lahko v treh dneh na pripombe odgovori.
(4) Če ločeno mnenje ni izdelano v
roku iz prvega oziroma drugega odstavka, se šteje, da se je ustavni sodnik
ločenemu mnenju odpovedal.
73. člen
(vročitev in objava)
(1) Ločeno mnenje se odpravi skupaj z
odločbo ali sklepom, ki vsebuje odločitev, na katero se ločeno mnenje nanaša.
Če se na podlagi sklepa Ustavnega sodišča odločba ali sklep odpravita takoj, se
v delu o sestavi navede, kdo izmed ustavnih sodnikov je napovedal ločeno
mnenje, ločena mnenja pa se odpravijo po izteku rokov iz prejšnjega člena.
(2) Če se odločba ali sklep objavi, se
ločeno mnenje objavi skupaj z odločitvijo v Zbirki odločb in sklepov Ustavnega
sodišča, na spletni strani Ustavnega sodišča in v računalniško podprtih
informacijskih sistemih.
74. člen
(tiskovno sporočilo)
(1) Če Ustavno sodišče sklene, da bo
ob odločitvi izdalo tiskovno sporočilo, predloži njegovo besedilo sodnik poročevalec.
(2) Predlog tiskovnega sporočila se
predloži ustavnim sodnikom, ki lahko v roku treh dni ali v krajšem roku, če
tako sklene Ustavno sodišče, dajo k predlogu pripombe. Če se kdo izmed ustavnih
sodnikov z vsebino tiskovnega sporočila ne strinja, odloči o njegovem besedilu
Ustavno sodišče na seji.
(3) Končno besedilo tiskovnega
sporočila določi Komisija za redakcijo, podpiše pa ga predsednik.
9. Senat
75. člen
(uporaba določb poslovnika)
(1) Določbe tega poslovnika, ki se
nanašajo na obravnavanje in odločanje, se smiselno uporabljajo tudi za delo in
odločanje senatov, kolikor ni s tem poslovnikom drugače določeno.
(2) O predlogih sodnika poročevalca
ali drugega ustavnega sodnika za prednostno obravnavo zadev po tretjem odstavku
46. člena tega poslovnika odloči v zadevah ustavnih pritožb senat.
(3) Sklepe senata podpisuje
predsednica oziroma predsednik senata (v nadaljevanju predsednik senata), v
njegovi odsotnosti ali v primeru njegove izločitve pa ustavni sodnik, ki v tem
primeru predseduje odločanju senata. Pravila, po katerih se določi predsedujoča
članica oziroma član senata (v nadaljevanju član senata), določi Ustavno
sodišče z razporedom dela.
76. člen
(seja senata)
(1) Senat odloči o tem, ali so
izpolnjeni z zakonom določeni pogoji za obravnavo ustavne pritožbe in za njen
sprejem v obravnavo, ter o drugih vprašanjih, o katerih po določbah ZUstS in
tega poslovnika odloča senat.
(2) Če sodnik poročevalec ne predlaga
drugače, se odločanje iz prejšnjega odstavka izvede kot dopisna seja na podlagi
predloženega poročila. Sklep senata je na dopisni seji sprejet, ko se zanj
izrečejo vsi člani senata.
(3) Član senata lahko zahteva, naj se
ustavna pritožba pred sprejemom odločitve o njenem sprejemu obravnava na seji
senata.
77. člen
(kroženje po senatu)
(1) Če člani senata niso soglasni o
tem, ali so podani razlogi iz prvega odstavka 55.b člena ZUstS, se ustavna
pritožba predloži ustavnim sodnikom, ki niso člani senata, da se o njej
izrečejo. Če se vsi ustavni sodniki izrečejo o ustavni pritožbi in se najmanj
pet ustavnih sodnikov izreče za njeno zavrženje, se sklep o zavrženju ustavne
pritožbe lahko odpravi še pred potekom roka iz drugega odstavka 55.c člena
ZUstS.
(2) Če člani senata niso soglasni o
tem, ali so izpolnjeni pogoji iz drugega odstavka 55.b člena ZUstS, se ustavna
pritožba predloži ustavnim sodnikom, ki niso člani senata, da se o njej
izrečejo.
(3) Če člani
senata niso soglasni o tem, ali so podani razlogi iz prvega oziroma drugega
odstavka 55.b člena ZUstS, lahko sodnik v treh dneh po seji senata pisno
predloži drugim sodnikom razloge za svoj glas. V nujnih primerih lahko senat
rok skrajša. Razlogi se priložijo gradivu za kroženje po senatu.
(4) Če se v
primeru iz drugega odstavka vsi ustavni sodniki
izrečejo in se za sprejem ustavne pritožbe niso izrekli trije ustavni sodniki,
se sklep o nesprejemu ustavne pritožbe lahko odpravi še pred potekom roka iz
tretjega odstavka 55.c člena ZUstS.
(5) Sklepe,
sprejete v postopku po tem členu, podpiše predsednik.
77.a člen
(uvrstitev na sejo Ustavnega sodišča)
Če so izpolnjeni pogoji za odločanje po prvem ali drugem
odstavku 77. člena tega poslovnika, lahko vsak sodnik zahteva, naj se zadeva
uvrsti na sejo Ustavnega sodišča.
78. člen
(izločitev ustavnega sodnika)
Če pritožnik zahteva izločitev ustavnega
sodnika, ki ni član senata, ki odloča o ustavni pritožbi, Ustavno sodišče o
zahtevi za izločitev ustavnega sodnika odloča le v primerih, če je ustavna
pritožba sprejeta v obravnavo ali če se o njej odloča v postopku iz prvega ali
drugega odstavka prejšnjega člena.
79. člen
(obrazložitev sklepa senata)
(1) Če senat sklene, da se sklep o
nesprejemu ustavne pritožbe obrazloži, se ustavna pritožba obravnava na seji
senata.
(2) Senat lahko sklene, da se
obrazložitev sklepa, katerega izrek je bil na seji sprejet, dopolni oziroma
spremeni. Dopolnjena oziroma spremenjena obrazložitev sklepa se pred njegovo
redakcijo predloži članom senata, da se o njej v treh dneh izrečejo. Če v tem
roku kateri izmed članov senata pisno izjavi, da z obrazložitvijo ne soglaša,
se zadeva z njegovim predlogom za ponovno odločanje uvrsti na sejo senata.
80. člen
(ločeno mnenje)
(1) Če ustavni sodnik ob glasovanju o sklepu o nesprejemu ali
zavrženju ustavne pritožbe napove pritrdilno ločeno mnenje, ga izdela v sedmih
dneh po seji senata, na kateri je bil sklep soglasno sprejet. Če se seja senata
izvede dopisno, ga izdela v sedmih dneh po predložitvi spisa.
(2) Če ustavni sodnik ob glasovanju o sklepu o nesprejemu
ali zavrženju ustavne pritožbe napove ločeno mnenje in so izpolnjeni pogoji za
odločanje po prvem ali drugem odstavku 77. člena tega poslovnika, ga izdela v
sedmih dneh po poteku roka iz drugega oziroma tretjega odstavka 55.c člena
ZUstS. Če je sklep obrazložen, se ločeno mnenje izdela v sedmih dneh od dneva,
ko ustavni sodnik dobi besedilo odločitve, ki ga je določila Komisija za
redakcijo, opremljeno s potrditvijo in podpisom generalnega sekretarja.
(3) Roki iz
prejšnjega odstavka veljajo tudi za ločena mnenja ustavnih sodnikov, ki so
napovedana pri odločanju v postopku iz drugega oziroma tretjega odstavka 55.c
člena ZUstS.
81. člen
(odločba senata)
Odločbo iz tretjega odstavka 59. člena
ZUstS sprejme senat praviloma na podlagi obravnave ustavne pritožbe na seji
senata.
82. člen
(prenehanje poročevalstva)
(1) Če je sodnik poročevalec v
postopku preizkusa ustavne pritožbe glasoval proti njenemu sprejemu, ustavna
pritožba pa je bila sprejeta na podlagi tretjega odstavka 55.c člena ZUstS, mu
preneha poročevalstvo.
(2) V primeru iz prejšnjega odstavka
tega člena postane sodnik poročevalec tisti izmed članov senata, ki se je
izrekel za sprejem ustavne pritožbe. Če sta se izrekla za sprejem ustavne
pritožbe dva člana senata, postane sodnik poročevalec tisti izmed njiju, ki je
po začetnih črkah priimka po abecedi pred drugim, če se ustavna sodnika ne
sporazumeta drugače.
(3) Če se v primeru iz prvega odstavka
tega člena ni za sprejem ustavne pritožbe izrekel nobeden izmed članov senata,
postane sodnik poročevalec tisti izmed ustavnih sodnikov, ki so se izrekli za
njen sprejem, ki je po začetnih črkah priimka po abecedi pred drugimi, če se
ustavni sodniki, ki so se izrekli za sprejem, ne sporazumejo drugače.
83. člen
(redigiranje sklepa in odločbe senata)
Končno besedilo sklepa senata redigira
predsednik senata. Končno besedilo odločbe iz 81. člena tega poslovnika
redigira senat.
84. člen
(odločitev o stroških)
Če ustavna pritožba ni sprejeta v
obravnavo, se s sklepom o njenem nesprejemu ali zavrženju ali s sklepom o ustavitvi
postopka za preizkus ustavne pritožbe odloči tudi o stroških postopka, če so
bili priglašeni.
85. člen
(objava sklepa oziroma odločbe)
O objavi sklepa ali odločbe senata v Zbirki
odločb in sklepov Ustavnega sodišča ter v Uradnem listu Republike Slovenije
odloči na predlog sodnika poročevalca senat.
86. člen
(odprava pomot)
(1) Pomote v sklepih ali odločbah
senata se popravijo s sklepom, ki ga izda predsednik senata; pomote v sklepih,
ki jih izda sodnik poročevalec, se popravijo s sklepom, ki ga izda sodnik
poročevalec. Sklep o popravku se vpiše na koncu izvirnika, udeležencem v
postopku pa se vroči prepis sklepa.
(2) Če sta bila sklep ali odločba že
objavljena, se na enak način objavi tudi sklep o popravku.
VIII. DRUGI AKTI
87. člen
(akti sodišča)
Ustavno sodišče z drugimi akti ureja
vprašanja, za katera tako določa ta poslovnik, in druga vprašanja, ki se nanašajo
zlasti na notranjo organizacijo ter sistemizacijo delovnih mest, na pravice in
obveznosti zaposlenih ter na notranje pisarniško poslovanje.
88. člen
(akti predsednika)
Za izvrševanje svojih pristojnosti ter za
določanje nalog generalnemu sekretarju izdaja predsednik odredbe in navodila.
89. člen
(akti generalnega sekretarja)
Za izvrševanje sklepov Ustavnega sodišča,
odredb predsednika in sklepov delovnih teles Ustavnega sodišča ter izvrševanje
svojih nalog izdaja generalni sekretar službe v mejah svojih pristojnosti
odredbe in navodila.

Priloga:
Vsebine vlog

Poslovnik Ustavnega sodišča (Uradni list RS,
št. 86/07)
vsebuje naslednjo končno določbo:
»IX. KONČNA DOLOČBA
90. člen
(uveljavitev)
Ta poslovnik začne veljati naslednji dan po
objavi v Uradnem listu Republike Slovenije. Z dnem njegove uveljavitve preneha
veljati Poslovnik Ustavnega sodišča (Uradni list RS, št. 93/03 in 98/03 –
popr.).«.

Spremembe in dopolnitve Poslovnika Ustavnega
sodišča (Uradni list RS, št. 54/10) vsebujejo naslednjo prehodno in
končno določbo:
»4. člen
Akti, ki jih je na podlagi pooblastil
poslovnika izdal direktor službe, ostanejo v veljavi kot akti generalnega sekretarja.
Akti, ki urejajo notranjo organizacijo in
poslovanje Ustavnega sodišča, se uskladijo z določbami poslovnika najkasneje v
treh mesecih po uveljavitvi teh sprememb in dopolnitev. Do njihove uskladitve
se navedeni akti smiselno uporabljajo skladno z določbami poslovnika.
5. člen
Te spremembe in dopolnitve poslovnika
začnejo veljati naslednji dan po objavi v Uradnem listu Republike Slovenije.«.

Spremembe in dopolnitve Poslovnika Ustavnega
sodišča (Uradni list RS, št. 56/11) vsebujejo naslednjo končno
določbo:
»3. člen
Te spremembe in dopolnitve poslovnika se
objavijo v Uradnem listu Republike Slovenije in začnejo veljati 1. 10. 2011.«.

Spremembe in dopolnitve Poslovnika Ustavnega
sodišča (Uradni list RS, št. 70/17)
vsebuje naslednjo končno določbo:
»4. člen
Te spremembe in dopolnitve poslovnika
začnejo veljati naslednji dan po objavi v Uradnem listu Republike Slovenije.«.

Dopolnitve Poslovnika Ustavnega sodišča
(Uradni list RS, št. 35/20)
vsebujejo naslednjo končno določbo:
»2. člen
Te dopolnitve poslovnika začnejo veljati naslednji
dan po objavi v Uradnem listu Republike Slovenije.«.