1. člen
Ta pravilnik določa vsebino dokumenta, ki ga izda izvršitelj
pri prodaji v izvršbi na premičnine za izterjavo denarne terjatve.
2. člen
(1) V dokumentu, ki ga izvršitelj izda o prodaji premičnine,
morajo biti razvidni naslednji podatki: 
-       
kraj in datum izdaje dokumenta ter zaporedna številka zadeve, pod katero
se vodi pri izvršitelju; 
-       
ime, priimek in sedež izvršitelja, ki je opravil prodajo ter njegova
davčna številka; 
-       
ime, priimek in stalno prebivališče dolžnika, če gre za pravno osebo pa
firma oziroma ime in sedež pravne osebe, ter davčna številka, če je dolžnik
davčni zavezanec; 
-       
ime, priimek in stalno prebivališče kupca, če gre za pravno osebo pa
firma oziroma ime in sedež pravne osebe, ter davčna številka, če je kupec
davčni zavezanec; 
-       
datum, ko je bila opravljena prodaja; 
-       
podatki o vrsti in količini prodanih premičnin; 
-       
cena premičnin in vrednost premičnin brez DDV; 
-       
stopnja oziroma stopnji DDV in znesek DDV po različnih stopnjah, če je
dolžnik registriran za obračunavanje DDV; 
-       
vrednost premičnin z vključenim DDV, če je dolžnik registriran za
obračunavanje DDV; 
-       
naziv sodišča in opravilna številka zadeve, v kateri je bil izdan sklep
o izvršbi ali zavarovanju, na podlagi katerega je bila opravljena prodaja. 
(2) Če je dolžnik registriran za obračunavanje DDV in se
prodaja premičnina dolžnika, za katero je predpisana oprostitev plačila DDV,
mora izvršitelj na dokumentu navesti določbo zakona, ki ureja davek na dodano
vrednost, v skladu s katero DDV ni bil obračunan.
3. člen
(1) Izvršitelj izda dokument o prodaji premičnin v treh
izvodih, od katerih prvi izvod izroči kupcu premičnin, drugi izvod dolžniku,
tretji izvod pa zadrži za svojo evidenco. 
(2) Kupec premičnin mora dokument zadržati neposredno po
opravljeni prodaji in ga na zahtevo predložiti pooblaščeni osebi davčnega
oziroma tržnega organa.
4. člen
(1) Za premičnine, za katere se vodi register zarubljenih
premičnih in zastavnih pravic, mora biti v dokumentu iz 2. člena tega
pravilnika navedena tudi: 
-       
enolična identifikacijska označba premičnine; 
-       
številka vpisa v register zarubljenih premičnin in zastavnih pravic. 
(2) V primeru iz prejšnjega odstavka je izvršitelj dolžan
sestaviti še četrti izvod dokumenta in ga skupaj z zahtevo za izbris bremen in
prepovedi iz registra poslati pristojnemu organu, ki vodi register zarubljenih
premičnin in zastavnih pravic.
5. člen
Izvršitelj izda dokument iz 2. oziroma 4. člena tega
pravilnika na Obrazcu dokumenta o prodaji premičnine (DPP), ki je sestavni del
tega pravilnika in je objavljen skupaj z njim.
6. člen
Ta pravilnik začne veljati trideseti dan po objavi v Uradnem
listu Republike Slovenije.
Št. 071-10-12/2002
Ljubljana, dne 11. februarja 2003.
Minister 
za pravosodje 
mag. Ivan Bizjak l. r.

 
Priloga
1: Obrazec DPP