I. SPLOŠNA DOLOČBA
1. člen
(vsebina)
(1) Ta pravilnik ureja pogoje, način
in obseg zagotavljanja pravic prosilcev za mednarodno zaščito (v nadaljevanju:
prosilci) ter tistih prosilcev, ki spadajo v skupino ranljivih oseb s posebnimi
potrebami, in sicer do:
-      
prebivanja v Republiki Sloveniji,
-      
spremljanja postopka v jeziku, ki ga razume;
-      
informiranja;
-      
osnovne oskrbe v primeru nastanitve v azilnem domu;
-      
brezplačne pravne pomoči v postopkih pred upravnim in vrhovnim sodiščem
do pravnomočne odločitve;
-      
finančne pomoči v primeru nastanitve na zasebnem naslovu;
-      
zdravstvenega varstva,
-      
izobraževanja;
-      
dela in zaposlovanja;
-      
humanitarne pomoči.
(2) Pravilnik določa tudi način
zagotavljanja finančnih sredstev za izvajanje določb tega pravilnika.
II. PRAVICE PROSILCEV ZA MEDNARODNO ZAŠČITO
2. člen
(pravica do prebivanja v Republiki
Sloveniji)
(1) Pravica do prebivanja v Republiki
Sloveniji se pridobi z vložitvijo popolne prošnje za mednarodno zaščito (v nadaljevanju:
prošnja) in traja do izvršitve odločitve pristojnega organa oziroma najdalj do
pravnomočnosti odločitve. Ta pravica se ne šteje kot dovoljenje za prebivanje
po Zakonu o tujcih (Uradni list Republike Slovenije, št. 107/06).
(2) Veljavna izkaznica prosilca (v
nadaljevanju: izkaznica) potrjuje status prosilca in velja kot dovoljenje za
začasno prebivanje v Republiki Sloveniji. Izda jo za mednarodno zaščito
pristojna notranja organizacijska enota ministrstva, pristojnega za notranje
zadeve (v nadaljevanju: pristojni organ). Izkaznica se izda na obrazcu, ki ga
predpiše minister, pristojen za notranje zadeve, in je kot Priloga št. 1
sestavni del tega pravilnika.
(3) Izkaznica prosilca se izda
najkasneje v roku treh dni po vložitvi prošnje.
(4) Izkaznica prosilca se izda z
veljavnostjo največ 60 dni, z možnostjo podaljšanja. Prosilec mora izkaznico
podaljšati osebno, v času uradnih ur, pred iztekom njene veljavnosti. Prosilec
je sam odgovoren za podaljšanje izkaznice. Na to dolžnost se prosilca ob pomoči
tolmača posebej opozori pri podaji prošnje za mednarodno zaščito.
(5) Pogrešitev, izgubo ali tatvino (v
nadaljnjem besedilu: pogrešitev) izkaznice, mora prosilec nemudoma naznaniti
pristojnemu organu in pri tem navesti okoliščine pogrešitve izkaznice. Obrazec
Naznanitev pogrešitve, izgube ali tatvine izkaznice prosilca je kot Priloga št.
2 sestavni del tega pravilnika. Pristojni organ prosilcu izda novo izkaznico.
3. člen
(pravica do spremljanja postopka v jeziku,
ki ga razume)
(1) Če prosilec ne razume uradnega
jezika, spremlja postopek v jeziku, ki ga razume. Pristojni organ mu zato
zagotovi spremljanje postopka preko tolmača ali tolmačke.
(2) Pomoč tolmača oziroma tolmačke je
prosilcu zagotovljena ob sprejemu prošnje, osebnem razgovoru, v drugih
utemeljenih primerih, ko bi to bilo zaradi prosilčevega razumevanja postopka
potrebno, ter po odločitvi pristojnega organa.
(3) Če je prosilec gluh mu pristojni
organ omogoči tolmača ali tolmačko znakovnega jezika.
(4) Če se prosilec ne more izražati ne
govorno ne z znakovnim jezikom, se mu omogoči izražanje na drug način, in sicer
preko ustreznega strokovnjaka.
(5) Pravico iz tega člena zagotavlja
ministrstvo, pristojno za notranje zadeve.
4. člen
(pravica do informiranja)
(1) Tujcu, ki je izrazil namen, da
prvič vloži prošnjo, mora biti proti podpisu izročena brošura v jeziku, ki ga
razume, z namenom, da se seznani z njeno vsebino že pred pričetkom sprejema
prošnje.
(2) Prosilca se z vsebino brošure
seznani tudi ustno, v jeziku, ki ga razume. Pristojni organ mu zato zagotovi
spremljanje ustnega informiranja preko tolmača ali tolmačke, v trajanju 30
minut.
(3) Gluhega prosilca, se s vsebino
brošure seznani preko tolmača znakovnega jezika.
(4) Pravico iz tega člena zagotavlja
ministrstvo, pristojno za notranje zadeve.
5. člen
(kritje stroškov osnovne oskrbe)
(1) Prosilcu, ki je nastanjen v
azilnem domu ali njegovi izpostavi (v nadaljnjem besedilu: azilni dom), osnovno
oskrbo zagotavlja ministrstvo, pristojno za notranje zadeve.
(2) Prosilcu, ki je nastanjen v drugih
primernih institucijah iz 7. člena tega pravilnika, stroške nastanitve in
oskrbe v višini izstavljenega računa za stroške storitev institucionalnega
varstva krije ministrstvo, pristojno za notranje zadeve.
(3) Prosilec, ki je nastanjen na
zasebnem naslovu, krije stroške osnovne oskrbe sam iz naslova finančne pomoči
iz 21. člena tega pravilnika.
(4) Prosilec, ki ima lastna sredstva
za preživljanje mora sam kriti stroške ali sorazmeren delež stroškov nastanitve
v Azilnem domu ali njegovi izpostavi.
(5) Kot lastna sredstva za
preživljanje se upoštevajo dohodki in vsi prihodki, ki jih ima prosilec v
Republiki Sloveniji.
(6) Strošek nastanitve znaša 15%
stroška oskrbnega dne, če višina sredstev iz prejšnjega odstavka presega 100
EUR.
(7) Višina lastnih sredstev se ugotavlja
na podlagi izjave prosilca in podatkov določenih v tretjem odstavku 18. člena
tega pravilnika.
6. člen
(nastanitev)
(1) Tujec, ki je izrazil namen podati
prošnjo, mora pred nastanitvijo v azilni dom v sprejemnem postopku opraviti
higienski in zdravstveni pregled. Higienski pregled mora opraviti medicinski
tehnik, zdravstveni pregled pa zdravnik. Vsebino zdravstvenega in higienskega
pregleda določi pristojni Zavod za zdravstveno varstvo. Sredstva za zagotavljanje
higienskih in zdravstvenih pregledov pred nastanitvijo zagotavlja ministrstvo,
pristojno za notranje zadeve.
(2) Prosilec ima pravico do nastanitve
v azilnem domu od vložitve popolne prošnje do izvršitve odločitve pristojnega
organa oziroma najdalj do pravnomočnosti odločitve.
(3) Prosilec je v skladu z možnostmi
nastanjen na ustreznem oddelku azilnega doma.
(4) Pri določitvi nastanitvenega
oddelka se upošteva družbena skupina, načelo enotnosti družine ter pravica do
zasebnosti in osebnega dostojanstva ter varnosti.
(5) Vsakemu prosilcu pripada ležišče
in pripadajoča oprema v sobi (omara, stol in ustrezen del mize). Prosilcu je
omogočena tudi souporaba čajne kuhinje, sanitarnih prostorov in ročne pralnice
na nastanitvenem oddelku.
7. člen
(razselitev v druge primerne institucije)
(1) Prosilca se lahko v primeru
izjemnih osebnih okoliščin razseli v druge institucije (dom upokojencev, varna
hiša, psihiatrična ustanova, dijaški dom, ustrezne socialnovarstvene ustanove),
če mu pristojni organ ne more zagotoviti ustrezne nastanitve v azilnem domu ali
njegovi izpostavi. Nastanitev v azilnem domu ali njegovi izpostavi se šteje za
neustrezno, če se z le-to ne more upoštevati prosilčevih izjemnih osebnih
okoliščin.
(2) Vlogi za razselitev v druge
primerne institucije mora prosilec predložiti dokazila, iz katerih je razvidno,
da mu pristojni organ ne more zagotoviti ustrezne nastanitve v azilnem domu ali
njegovi izpostavi. Obrazec vloge za razselitev v druge primerne institucije, je
kot priloga št. 3 sestavni del tega pravilnika.
(3) Če se prosilec nastani v varni
hiši, lahko vloži vlogo po nastanitvi v navedeni instituciji.
8. člen
(razselitev na zasebni naslov)
(1) Pristojni organ lahko prosilcu na
podlagi vloge odobri razselitev na zasebni naslov v primeru, da je ugotovljena
njegova istovetnost, da je bil z njim opravljen osebni razgovor in da so mu na
zasebnem naslovu zagotovljeni ustrezni pogoji za bivanje.
(2) Ustreznost pogojev za bivanje na
zasebnem naslovu ugotavlja pristojni organ, ki opravi ogled prostorov za
bivanje. O ogledu se pripravi poročilo, ki se poda na obrazcu, ki je kot
priloga št. 7 sestavni del tega pravilnika. Ogled se tudi fotografsko
dokumentira.
(3) Zagotovljeni pogoji za bivanje
prosilca na zasebnem naslovu morajo ustrezati minimalnim bivalnim standardom in
minimalnim higienskim standardom. Minimalni bivalni standardi so naslednji:
-      
prostori, namenjeni bivanju, spanju in uživanju hrane, morajo imeti tla,
ki so pokrita z oblogo, stene in strop morajo biti izolirani, vrata in okna
morajo tesniti in se odpirati, da je omogočeno zračenje;
-      
prostori, namenjeni bivanju, spanju in uživanju hrane, morajo biti
ustrezno vzdrževani, zagotovljena mora biti možnost ogrevanja;
-      
zagotovljeni morajo biti gradbeni in požarni normativi;
-      
v dnevnih in spalnih prostorih mora biti poskrbljeno za zadostno
osvetlitev (naravno in električno);
-      
za vsakega odraslega stanovalca mora biti zagotovljena samostojna
postelja, največ dve postelji sta lahko ena nad drugo;
-      
v prostoru, ki je namenjen bivanju, spanju, uživanju hrane, lahko biva
največ 6 odraslih oseb;
-       glede
na število oseb, ki bivajo v prostoru, mora biti zagotovljeno na osebo za
spanje najmanj 6 m2, za kuhinjo 1 m2 in bivanje 1m2, brez sanitarnih prostorov:


Število oseb

Najmanjša površina


1

8 m2


2

10 m2


3

16 m2


4

21 m2


5

27 m2


6

30 m2


(4) Minimalni higienski standardi so
naslednji:
-      
v sanitarijah mora biti stranišče z urejenim splakovanjem, umivalnik ter
prha s mrzlo in toplo vodo;
-      
stranišče in prha morata biti fizično ločena od ostalih bivalnih
prostorov, vendar v istem bivalnem objektu.
(5) Vlogi za razselitev na zasebni
naslov iz prvega odstavka tega člena, ki je kot priloga št. 3 sestavni del tega
pravilnika, mora prosilec predložiti najemno pogodbo ali v primeru brezplačne
nastanitve izjavo o soglasju lastnika, da sprejme prosilca v nastanitev.
9. člen
(razselitev na zasebni naslov za prosilce
z zdravstvenimi ali drugimi utemeljenimi razlogi)
(1) Pristojni organ lahko na podlagi
vloge odobri razselitev na zasebni naslov tudi prosilcu, katerega istovetnost
ni ugotovljena in s katerim ni bil opravljen osebni razgovor, če pri njem
obstajajo utemeljeni zdravstveni razlogi ali drugi utemeljeni razlogi, ki jih
ugotovi pristojni organ, če so mu na zasebnem naslovu zagotovljeni ustrezni
pogoji za bivanje. Ustreznost teh pogojev se ugotavlja v skladu s tretjim odstavkom
prejšnjega člena.
(2) Vlogi za razselitev na zasebni
naslov iz prejšnjega odstavka mora prosilec predložiti najemno pogodbo ali v
primeru brezplačne nastanitve izjavo o soglasju lastnika, da sprejema prosilca
v nastanitev. Vlogi mora prosilec predložiti tudi dokazila o obstoju zdravstvih
razlogov ali drugih utemeljenih razlogov.
(3) Vlogo za razselitev na zasebni
naslov prosilec poda pri pristojnem organu, ki vlogo z vsemi priloženimi
dokazili odstopi komisiji iz 83. člena zakona, ki ugotavlja utemeljenost
razlogov in o tem poda mnenje.
10. člen
(črtan)
11. člen
(prenehanje nastanitve v azilnem domu)
(1) Prosilec, ki mu je bil priznan
status begunca oziroma mednarodna zaščita, mora z dnem vročitve odločbe o priznanju
statusa begunca oziroma mednarodne zaščite, zapustiti azilni dom ali drugo
obliko nastanitve iz 7., 8. in 9. člena tega pravilnika. Nastani se ga v
integracijski hiši oziroma drugih nastanitvenih kapacitetah ministrstva, razen
če ima zagotovljeno zasebno nastanitev.
(2) Prosilca, kateremu je bila prošnja
zavrnjena z odločbo, ki je postala pravnomočna in izvršljiva, se preda
pristojni organizacijski enoti policije.
12. člen
(ponovna nastanitev v azilnem domu)
Prosilce, ki so nastanjeni na podlagi 7., 8. in 9. člena tega pravilnika, se v primeru spremenjenih okoliščin in na njihovo prošnjo lahko ponovno
nastani v azilnem domu.
13. člen
(prehrana)
(1) Prosilec, ki je nastanjen v
azilnem domu, ima pravico do prehrane. Skupna kalorična vrednost celodnevnih
obrokov znaša od 8800 do 9700 KJ (2100–2300 kcal).
(2) Ranljive skupine iz 15. člena
Zakona, so na osnovi ugotovitve pristojnega zdravstvenega delavca ali
socialnega delavca upravičene do dodatnih obrokov. Upravičenost do dodatnih
obrokov prosilec izkazuje z veljavnim obrazcem, ki ga izpolni zdravstveni ali
socialni delavec. Obrazec je kot Priloga št. 4 sestavni del tega pravilnika.
(3) Otroci v starosti do 14 let, ki
bivajo v azilnem domu, imajo pravico tudi do dopoldanske in popoldanske malice.
Šoloobveznim otrokom se zagotavlja tudi šolska malica.
(4) Učencem in dijakom prosilcem, ki
bivajo v azilnem domu, se v osnovni in srednji šoli zagotavlja tudi šolska prehrana.
Ministrstvo, pristojno za šolstvo, za te učence oziroma dijake krije stroške
šolske prehrane v višini povprečne subvencije, ki jo za subvencioniranje šolske
prehrane zagotavlja v skladu s predpisi, ki urejajo subvencioniranje šolske prehrane.
Razliko med povprečno višino subvencije in med polno ceno šolske malice krije
ministrstvo, pristojno za notranje zadeve.
(5) Učenci in dijaki prosilci, ki ne
bivajo v azilnem domu, uveljavljajo pravico do subvencionirane šolske prehrane
v skladu s predpisi, ki urejajo subvencioniranje šolske prehrane.
(6) Prosilcu s posebnimi zdravstvenimi
potrebami, ki jih izkaže z zdravniškim potrdilom, je zagotovljena ustrezna
prehrana. Prosilcu je v skladu z možnostmi lahko zagotovljena prehrana, ki
upošteva njegove posebne prehranjevalne navade, kar sporoči pristojnemu
socialnemu delavcu.
(7) Vsebina jedilnikov se usklajuje
mesečno, potrjuje pa jih vodja azilnega doma.
(8) Tujcu, ki izrazi namen podati
prošnjo za mednarodno zaščito in je nameščen na oddelku za sprejem, pripadajo
ustrezni obroki v skupni višini 2300 kcal.
(9) Sredstva za prehrano, do katere so
upravičeni prosilci, nastanjeni v azilnem domu, zagotavlja ministrstvo, pristojno
za notranje zadeve.
14. člen
(Obleka, obutev in higienske potrebščine)
(1) Prosilec je ob nastanitvi v
azilnem domu upravičen do nastanitvenega paketa.
(2) Dodatne higienske potrebščine
prosilcem po potrebi dodeljuje pristojni socialni delavec.
(3) Prosilcu, ki nima ustreznih oblačil,
se od 1. maja do 1. septembra iz skladišča azilnega doma dodelijo
ustrezna poletna oblačila in obutev, od 1. septembra do 1. maja pa
ustrezna zimska oblačila in obutev. Socialni delavec lahko dodeli prosilcu,
glede na vremenske razmere, druga ustrezna oblačila in obutev.
(4) Podlaga za izdajo oblačil iz
prejšnjega odstavka je obrazec, ki ga izpolni pristojni socialni delavec
nastanitvenega oddelka, kjer je prosilec nastanjen. Obrazec je kot Priloga št.
5 sestavni del tega pravilnika.
(5) Pristojni organ o izdani obleki,
obutvi in higienskih potrebščinah vodi evidenco.
15. člen
(stroški oskrbnega dne)
Višino stroškov oskrbnega dne za prosilca
enkrat letno določi minister, pristojen za notranje zadeve.
16. člen
(pogrebni stroški)
V primeru smrti prosilca in pogreba v
Republiki Sloveniji ministrstvo, pristojno za notranje zadeve, krije nujne
stroške pogreba v Republiki Sloveniji, ki so določeni s predpisi Republike
Slovenije.
17. člen
(pravica do zdravstvenega varstva)
(1) Zakonsko določen obseg
zdravstvenega varstva prosilca se izvaja preko javne zdravstvene mreže. V
izjemnih primerih pa se zagotovi tudi psihiatrična pomoč, kar krije ministrstvo
za notranje zadeve.
(2) Prosilec uveljavlja pravico do
zdravstvenega varstva z veljavno izkaznico. V izjemnih primerih lahko prosilec
uveljavi pravico do zdravstvenega varstva tudi na podlagi potrdila o vloženi
prošnji, ki ga izda pristojni organ.
(3) Tujec, ki izrazi namen podati
prošnjo, je upravičen do nujne medicinske pomoči.
(4) Ranljivi osebi s posebnimi
potrebami, izjemoma pa tudi drugemu prosilcu, se lahko na njegov predlog, na
predlog zakonitega zastopnika ali na predlog pristojnega uslužbenca azilnega
doma, odobri dodaten obseg zdravstvenih storitev. Ta obseg določi in odobri
komisija iz 83. člena Zakona.
(5) Sredstva za zdravstveno varstvo
zagotavlja ministrstvo, pristojno za zdravje.
18. člen
(pravica do dela)
(1) Prosilec lahko opravlja delo, če
je njegova identiteta nesporno ugotovljena. Z delom lahko prične eno leto po
vložitvi prošnje, če v tem času ni bila sprejeta odločitev pristojnega organa
in te zamude ni mogoče pripisati prosilcu.
(2) Za opravljanje dela mora prosilec
pridobiti delovno dovoljenje v skladu s predpisi, ki urejajo področje zaposlovanja
in dela tujcev. Prosilec lahko pridobi delovno dovoljenje za tri mesece, ki se
lahko podaljšuje do pravnomočno končanega postopka ali razveljavi po prenehanju
statusa prosilca. O tem pristojni organ obvesti Zavod Republike Slovenije za
zaposlovanje. O prosilčevi zaposlitvi je zavod dolžan obvestiti pristojni
organ.
(3) Prosilec, ki dela, je dolžan
podatke o svoji zaposlitvi (kopijo delovnega dovoljenja, kopijo pogodbe o
zaposlitvi, podatke o dohodkih, delovni čas ...), posredovati pristojnemu
organu. Pristojni organ za navedene podatke lahko zaprosi tudi delodajalca.
19. člen
(dostop do poklicnega usposabljanja)
(1) Prosilcu se lahko po poteku roka
iz prvega odstavka prejšnjega člena omogoči dostop do tečajev poklicnega
usposabljanja.
(2) Sredstva za izvajanje tečajev poklicnega
usposabljanja krije ministrstvo, pristojno za notranje zadeve.
20. člen
(pomoč pri vzdrževalnih delih v azilnem
domu)
(1) Prosilec, nastanjen v azilnem
domu, lahko pomaga v azilnem domu pri delih, povezanih z vzdrževanjem in nastanitvijo.
Pristojni organ najmanj enkrat letno potrdi vrsto in cenik vzdrževalnih del.
(2) Nagrada za opravljeno delo se
prosilcu dodeli v denarni obliki po postopku, določenem v internem navodilu.
(3) Sredstva za nagrade zagotavlja
ministrstvo, pristojno za notranje zadeve.
21. člen
(pravica do finančne pomoči v primeru
razselitve izven azilnega doma)
(1) Prosilcu, ki mu je odobrena
razselitev izven azilnega doma v skladu s 7. in 9. členom tega pravilnika in nima zagotovljene brezplačne nastanitve ali oskrbe ter nima lastnih sredstev za
preživljanje se na podlagi vloge za uveljavljanje finančne pomoči, dodeli
finančna pomoč.
(2) Prosilcu, ki mu je odobrena
razselitev izven azilnega doma v skladu z 8. členom tega pravilnika in se mu ne
more zagotoviti namestitve v azilnem domu ali njegovi izpostavi ter nima
lastnih sredstev za preživljanje, se na podlagi vloge za uveljavljanje finančne
pomoči, dodeli finančna pomoč.
(3) Zagotovljena brezplačna nastanitev
pomeni, da prosilec na zasebnem naslovu za svojo nastanitev ni dolžan plačevati
stroškov najema bivalnega prostora, stanovanjske opreme in obratovalnih
stroškov. Zagotovljena brezplačna oskrba pomeni, da ima prosilec urejeno
brezplačno oskrbo s prehrano, oblačili, obutvijo in sredstvi za osebno higieno.
(4) Vlogo za uveljavljanje finančne
pomoči vloži prosilec pri pristojnemu organu, in sicer na obrazcu, ki je kot
priloga št. 6 sestavni del tega pravilnika. K vlogi pa mora predložiti:
-      
potrdilo o dohodku ali izjavo o tem, da nima lastnih sredstev za
preživljanje;
-      
izjavo, da nima zagotovljene brezplačne nastanitve in/ali oskrbe s
prehrano in/ali oskrbe z oblačili, obutvijo in sredstvi za osebno higieno;
-      
najemno pogodbo za stanovanje ali v primeru brezplačne nastanitve izjavo
lastnika stanovanja ali osebe, ki sprejme prosilca v nastanitev, o tem, da je
nastanitev brezplačna.
(5) Vlogo za uveljavljanje finančne
pomoči v primeru družine poda praviloma eden izmed staršev, in sicer za vse
družinske člane, v primeru mladoletnega prosilca brez spremstva pa njegov
zakoniti zastopnik.
(6) Prosilec, ki je razseljen izven
azilnega doma ali njegove izpostave in mu je odobrena finančna pomoč, sam krije
vse svoje življenjske stroške.
21.a člen
(ugotavljanje upravičenosti)
Pri ugotavljanju upravičenosti do finančne
pomoči se upošteva osnovni znesek minimalnega dohodka, določen s predpisi s
področja socialnega varstva in dohodki ter prihodki iz petega odstavka 5. člena
tega pravilnika.
22. člen
(dodelitev finančne pomoči)
(1) O dodelitvi finančne pomoči odloči
pristojni organ z odločbo.
(2) Finančna pomoč pripada prosilcu ob
izpolnjevanju pogojev za dodelitev finančne pomoči do pravnomočno končanega
postopka priznanja mednarodne zaščite in se izplačuje enkrat mesečno za
pretekli mesec.
(3) Finančno pomoč izplačuje uradna
oseba pristojnega organa prosilcu ob predložitvi veljavne izkaznice v prostorih
azilnega doma.
(4) Finančna pomoč se v primeru
družine praviloma izplačuje vlagatelju, v primeru mladoletnika brez spremstva
pa njegovemu zakonitemu zastopniku.
22.a člen
(dolžnost sporočanja in preverjanje
okoliščin v zvezi z nastanitvijo na zasebni naslov)
(1) Prosilci so dolžni pristojnemu
organu najkasneje v roku osmih dni pisno sporočiti vsa nova dejstva in
okoliščine ter spremembe, ki vplivajo na odločitev o dodelitvi finančne pomoči.
(2) Pristojni organ ima pravico do
preverjanja vseh okoliščin v zvezi z nastanitvijo na zasebnem naslovu, ki
vplivajo na odločanje o razselitvi iz azilnega doma in odločanje o finančni
pomoči.
23. člen
(odmera finančne pomoči)
(1) Višina finančne pomoči se
prosilcu, ki mu je bila odobrena razselitev izven azilnega doma ali njegove
izpostave in ki nima dohodka, določi v višini minimalnega dohodka.
(2) Višina finančne pomoči se
prosilcu, ki ima dohodek, določi kot razlika med minimalnim dohodkom, ki
pripada prosilcu in višino njegovega mesečnega dohodka za pretekli mesec.
(3) Višina finančne pomoči se družini
prosilca, ki ima dohodek, določi kot razlika med seštevkom minimalnih dohodkov,
ki pripadajo posameznim družinskim članom in seštevkom mesečnih dohodkov vseh
družinskih članov za pretekli mesec.
(4) Sredstva za finančno pomoč
zagotavlja ministrstvo, pristojno za notranje zadeve.
24. člen
(merila za izračun finančne pomoči)
(1) Višina minimalnega dohodka za
prosilca se v razmerju do osnovnega zneska minimalnega dohodka določi po
naslednjih merilih:
-      
za odraslo osebo ali vlagatelja                                              1,0
-      
za vsako naslednjo odraslo osebo v družini                         0,7
-      
za otroka do 18 leta starosti                                                 0,7
-      
za mladoletnega prosilca brez spremstva                           1,0.
(2) Prosilcu se finančna pomoč
zmanjša:
-      
za 15%, če ima zagotovljeno brezplačno nastanitev;
-      
za 40%, če ima zagotovljeno brezplačno prehrano;
-      
za 45%, če ima zagotovljeno brezplačno oskrbo z oblačili, obutvijo in
sredstvi za osebno higieno.
(3) Višina finančne pomoči se na novo
določi ob vsaki spremembi višine mesečnih dohodkov prosilca ali spremembi
osnovnega zneska minimalnega dohodka ali spremembah, ki vplivajo na odmero
finančne pomoči iz prvega in drugega odstavka tega člena.
25. člen
(pravica do osnovnošolskega izobraževanja)
(1) Pravica prosilcev do
osnovnošolskega izobraževanja se izvaja v skladu s predpisi, ki urejajo to
področje.
(2) Sredstva za zagotavljanje pravic
iz prejšnjega odstavka zagotavlja ministrstvo, pristojno za šolstvo.
26. člen
(pravica do srednješolskega izobraževanja)
(1) Prosilcem se omogoči dostop do
izobraževanja na srednjih šolah pod pogoji, ki veljajo za državljane Republike
Slovenije. Zagotovljena jim je tudi brezplačna uporaba učbenikov iz učbeniškega
sklada.
(2) Sredstva za zagotavljanje pravic
iz prejšnjega odstavka zagotavlja ministrstvo, pristojno za šolstvo.
27. člen
(zagotavljanje dodatnih materialnih
sredstev)
Dodatna materialna sredstva za kritje
stroškov za nabavo učnih pripomočkov in del drugih stroškov za izvedbo izobraževanja
(delovni zvezki, zvezki, copati, barvice, risalni pribor, ekskurzije, kulturni,
naravoslovni, športni, tehnični in gospodinjski dnevi), ki jih ne zagotavlja
ministrstvo, pristojno za šolstvo ali lokalna skupnost, zagotavlja ministrstvo
za notranje zadeve, pod pogojem, da prosilci nimajo lastnih dohodkov oziroma sredstev
za preživljanje.
28. člen
(vstop v izobraževalni sistem)
(1) Pristojni organ lahko organizira
pripravo prosilca za vstop v izobraževalni sistem.
(2) Sredstva za organizacijo priprave
iz prejšnjega odstavka zagotavlja ministrstvo, pristojno za notranje zadeve.
29. člen
(dostop do institucij)
Sredstva za dostop do institucij (žetoni,
prevozi s službenimi vozili ministrstva, pristojnega za notranje zadeve,
telefonski impulzi in drugo), ki izvajajo pravice iz tega pravilnika, za tiste
prosilce, ki so nastanjeni v azilnem domu, zagotavlja ministrstvo, pristojno za
notranje zadeve.
30. člen
(pravica do humanitarne pomoči)
Prosilci so upravičeni do humanitarne
pomoči, ki jo na področju mednarodne zaščite izvajajo nevladne, medvladne in
vladne organizacije. Ta obsega zlasti materialno, kulturno, psihosocialno
pomoč, organiziranje varstva za otroke, izobraževanje otrok, mladostnikov in
odraslih ter druge oblike pomoči prosilcem.
III. KOMISIJA
31. člen
(imenovanje komisije)
(1) Za zagotavljanje pravice do razselitve
na zasebni naslov za prosilce z zdravstvenimi razlogi ali drugimi utemeljenimi razlogi
in pravice do zdravstvenega varstva iz 83. in 84. člena Zakona se ustanovi komisija (v nadaljnjem besedilu: komisija).
(2) Komisijo imenuje in razrešuje
minister, pristojen za notranje zadeve. Komisija se imenuje za dobo štirih let.
32. člen
(sestava komisije)
(1) Komisijo sestavljajo predsednik in
štirje člani ter člani, ki jih nadomeščajo v primeru njihove odsotnosti.
(2) Za predsednika komisije se imenuje
vodja azilnega doma, ki ga v primeru odsotnosti nadomešča njegov namestnik.
(3)Trije člani komisije in člani, ki jih
nadomeščajo v primeru njihove odsotnosti se imenujejo iz vrst zaposlenih na
ministrstvu, pristojnem za notranje zadeve, in sicer:
-      
en član in član, ki ga nadomešča v primeru odsotnosti mora opravljati
delo socialnega delavca ali psihologa,
-      
en član in član, ki ga nadomešča v primeru odsotnosti mora opravljati
delo medicinskega tehnika,
-      
en član in član, ki ga nadomešča v primeru odsotnosti mora biti doktor
medicine in imeti veljavno licenco Zdravniške zbornice Slovenije.
(4) Minister, pristojen za notranje
zadeve, povabi k sodelovanju enega člana komisije in člana, ki ga nadomešča v
primeru odsotnosti, iz vrst nevladnih organizacij, ki delujejo na področju
mednarodne zaščite.
(5) Za opravljanje nalog iz druge
alineje 33. člena tega pravilnika minister, pristojen za zdravje, v komisijo
imenuje dodatnega člana in člana, ki ga nadomešča v primeru odsotnosti
(razširjena komisija).
33. člen
(naloge komisije)
Komisija daje mnenja oziroma ugotavlja
upravičenost do:
-      
razselitve na zasebni naslov zaradi razlogov iz tretjega odstavka 83.
člena Zakona,
-      
dodatnega obsega zdravstvenih storitev iz drugega odstavka 84. člena
Zakona.
Komisija daje mnenja iz prve alineje, mnenja
glede druge alineje pa daje razširjena komisija.

Priloga
št. 1: Izkaznica prosilca za mednarodno zaščito
Priloga
št. 2: Naznanitev pogrešitve, izgube ali tatvine izkaznice prosilca za
mednarodno zaščito
Priloga
št. 3: Vloga za  razselitev izven azilnega doma 
Priloga
št. 4: Izdaja posebnih ali dodatnih obrokov
Priloga
št. 5: Predlog za izdajo blaga iz skladišča
Priloga
št. 6: Vloga za uveljavljanje finančne pomoči
Priloga
št. 7: Poročilo o ogledu stanovanja

Pravilnik o pravicah prosilcev za mednarodno
zaščito (Uradni list RS, št. 67/08)
vsebuje naslednji končni določbi: 
»IV. KONČNI DOLOČBI
34. člen
(prenehanje veljavnosti)
Z dnem, ko začne veljati ta pravilnik,
preneha veljati Pravilnik o načinih in pogojih zagotavljanja pravic prosilcev
za azil (Uradni list RS, št. 121/06).
35. člen
(začetek
veljavnosti)
Ta pravilnik začne veljati šestdeseti dan
po objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pravicah prosilcev za mednarodno zaščito (Uradni list RS, št. 40/10) vsebuje naslednjo končno določbo: 
»KONČNA DOLOČBA
17. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.