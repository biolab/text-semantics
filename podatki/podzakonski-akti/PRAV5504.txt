I. SPLOŠNE DOLOČBE
1. člen
(vsebina)
Ta pravilnik določa za izvedbo Direktive Komisije 2004/103/ES
z dne 7. oktobra 2004 o preverjanjih identitete in zdravstvenih pregledih
rastlin, rastlinskih proizvodov in drugih predmetov, naštetih v delu B priloge
V k direktivi Sveta 2000/29/ES, ki se lahko opravljajo na mestu, ki ni vstopno
mesto v Skupnost, ali na mestu, ki je blizu, in podrobni določitvi pogojev,
povezanih s temi pregledi (UL L št. 313 z dne 12. 10. 2004, str. 16) splošne in
druge pogoje za opravljanje pregledov istovetnosti in zdravstvenih pregledov
pošiljk rastlin, rastlinskih proizvodov in nadzorovanih predmetov, ki se v
Evropsko Skupnost (v nadaljnjem besedilu: Skupnost) vnašajo iz tretjih držav,
na uradno odobrenih mestih v notranjosti Skupnosti, da se ohrani istovetnosti
pošiljk in prepreči širjenje škodljivih organizmov do zaključka carinskih
postopkov; pogoje glede tehnične in prostorske ustreznosti teh mest; vsebino
vloge za prijavo in postopek uradne odobritve teh mest; obrazec dokumenta, ki
spremlja pošiljko rastlin do uradno odobrenega mesta; sodelovanje med
pristojnimi organi, vodenje evidenc in obveščanje.
2. člen
(pomen izrazov)
Izrazi, uporabljeni v tem pravilniku, imajo naslednji pomen: 
1.    
pošiljka je količina rastlin, rastlinskih proizvodov in nadzorovanih
predmetov s seznama V.B iz Priloge V, del B Direktive Sveta 2000/29/ES z dne 8.
maja 2000 o varstvenih ukrepih proti vnosu organizmov, škodljivih za rastline
ali rastlinske proizvode, v Skupnost in proti njihovemu širjenju v Skupnost (UL
L št. 169 z dne 10. 7. 2000, str. 1, z vsemi spremembami; v nadaljnjem
besedilu: Direktiva 2000/29/ES), ki se v Skupnost vnaša iz tretjih držav in za
katero je potrebno opraviti fitosanitarni pregled v skladu z zakonom, ki ureja
zdravstveno varstvo rastlin; 
2.    
pregled istovetnosti in zdravstveni pregled sta poleg pregleda
dokumentacije dela fitosanitarnega pregleda; 
3.    
odgovorni uradni organ je organ v državi članici, ki je odgovoren za
zdravstveno varstvo rastlin; 
4.    
uradni organ vstopnega mesta ali namembnega območja je organ v državi
članici, ki je na vstopnem mestu ali namembnem območju pristojen za izvajanje
fitosanitarnih pregledov. V Republiki Sloveniji so to enote fitosanitarne
inšpekcije iz Priloge 1, ki je sestavni del tega pravilnika; 
5.    
carinski organ je organ v državi članici, ki je odgovoren za carinski
nadzor; 
6.    
carinski urad vstopnega mesta ali namembnega območja je urad, ki je na
vstopnem mestu ali namembnem območju pristojen za izvajanje carinskega nadzora;
7.    
pristojni organi so organi iz 3., 4., 5. in 6. točke tega člena; 
8.    
fitosanitarna napotnica je dokument, ki spremlja nepregledano pošiljko
od vstopnega mesta do uradno odobrenega mesta v notranjosti; v sodelovanju z
uvoznikom jo izpolnijo uradni organi vstopnega mesta in namembnega območja na
obrazcu iz Priloge 2, ki je sestavni del tega pravilnika.
II. POGOJI ZA OPRAVLJANJE PREGLEDOV V NOTRANJOSTI
3. člen
(splošni pogoji)
(1) V skladu z zakonom, ki ureja zdravstveno varstvo rastlin,
se pregled istovetnosti in zdravstveni pregled pošiljke opravita na prvem
uradno določenem vstopnem mestu v Skupnost. 
(2) Ne glede na določbo prejšnjega odstavka se lahko pregleda
iz prejšnjega odstavka pod določenimi pogoji, ki zagotavljajo ohranjanje
istovetnosti pošiljk in varstvo pred širjenjem škodljivih organizmov do
zaključka carinskih postopkov, opravita tudi v notranjosti Skupnosti, na uradno
odobrenem mestu, ki je lahko: 
a) 
v primeru iz točke (c) drugega odstavka 13.c člena Direktive 2000/29/ES:
-   
prostor uradnega organa namembnega območja ali 
-   
prostor v njegovi bližini, določen ali odobren s strani carinskih
organov in odgovornega uradnega organa, ali 
b) 
v primeru iz točke (d) drugega odstavka 13.c člena Direktive 2000/29/ES:
namembni kraj, odobren s strani uradnega organa in carinskih organov,
pristojnih za območje namembnega kraja. 
(2) Pogoji iz prejšnjega odstavka so naslednji: 
-    
da se uradna organa vstopnega mesta in namembnega območja odločita, da
je mogoče pregled istovetnosti in zdravstveni pregled pošiljke temeljiteje
opraviti izven vstopnega mesta; v primeru, da se vstopno mesto in namembno
območje nahajata v različnih državah članicah Evropske unije, se o tem odloči
na podlagi dogovora med odgovornimi uradnimi organi teh držav članic, 
-    
da je mesto za pregled istovetnosti in zdravstveni pregled uradno
odobreno v skladu s tem pravilnikom, 
-    
da so izpolnjene zahteve glede transporta in skladiščenja pošiljke iz 4.
člena tega pravilnika, 
-    
da so izpolnjeni vsi predpisani pogoji v skladu s predpisom, ki ureja
minimalne pogoje za izvajanje inšpekcijskih pregledov rastlin, rastlinskih
proizvodov in nadzorovanih predmetov na vstopnih mestih.
4. člen
(zahteve glede transporta in skladiščenja)
Zahteve, ki jih mora zagotoviti uvoznik glede transporta in
skladiščenja pošiljke, so naslednje: 
-    
embalaža pošiljke in prevozno sredstvo morata biti zaprta oziroma
zapečatena na način, ki onemogoča širjenje škodljivih organizmov in zagotavlja
istovetnost pošiljke. Pristojni uradni organ lahko izjemoma dovoli prevoz
pošiljke, ki ni zapakirana ali zapečatena oziroma se prevaža v odprtem
prevoznem sredstvu, če širjenje škodljivih organizmov glede na vrsto pošiljke
ni možno, 
-    
pošiljko mora poleg ostalih predpisanih dokumentov spremljati
fitosanitarna napotnica. V skladu z dogovorom z uradnimi organi vstopnega mesta
in namembnega območja se podatki v obrazec fitosanitarne napotnice lahko
natisnejo ali vpišejo ročno s čitljivimi velikimi tiskanimi črkami v vsaj enem
od uradnih jezikov Skupnosti, pri čemer 3., 4. in 6. točko obrazca iz priloge 2
tega pravilnika izpolni in podpiše uvoznik pošiljke pod nadzorom uradnega
organa na vstopnem mestu, 
-    
pošiljko se napoti na uradno odobreno mesto, navedeno v fitosanitarni
napotnici. Med odpremo se pošiljke ne sme preusmeriti drugam, razen v primeru
odobritve uradnih organov na vstopnem mestu in na zahtevanem namembnem območju
ter carinskih organov, ki so pristojni za območje zahtevanega odobrenega mesta,
-    
pošiljko se mora na uradno odobrenem mestu skladiščiti v ustreznem
prostoru, da se lahko predloži carinskemu uradu in uradnemu organu namembnega
območja v pregled, ter ločeno od drugega blaga Skupnosti in pošiljk, ki so
okužene ali za katere se sumi, da so okužene s škodljivimi organizmi.
III. POSTOPEK URADNE ODOBRITVE IN VODENJE EVIDENC
5. člen
(vloga za uradno odobritev mesta)
(1) Uvozniki s sedežem v Republiki Sloveniji (v nadaljnjem
besedilu: RS) morajo za uradno odobritev mesta v notranjosti RS vložiti vlogo
pri Fitosanitarni upravi Republike Slovenije (v nadaljnjem besedilu:
Fitosanitarna uprava). Vloga se vloži na obrazcu 2: »osnovni podatki o mestu
pridelave« vloge za vpis v FITO register, ki je določena s predpisom, ki ureja
registracijo imetnikov določenih rastlin, rastlinskih proizvodov in
nadzorovanih predmetov za namene zdravstvenega varstva rastlin. 
(2) Če je uvoznik obrazec iz prejšnjega odstavka že
posredoval pri vpisu v FITO register, mu obrazca ni potrebno ponovno vlagati in
v vlogi le navede, na katero mesto se vloga nanaša. 
(3) Vlogi je treba priložiti natančen opis prostorov,
predvsem glede možnosti ločevanja blaga oziroma pošiljk v skladu s četrto
alineo prejšnjega člena. Če ima uvoznik prostore v najemu, mora k vlogi
priložiti tudi najemno pogodbo. 
(4) Če uvoznik razpolaga z veljavnim dovoljenjem Carinske
uprave Republike Slovenije (v nadaljnjem besedilu: Carinska uprava), s katerim
mu je bil dodeljen status »pooblaščenega prejemnika« v skladu s 406. členom
Uredbe Komisije EGS št. 2454/93 z dne 2. julija 1993 o določbah za izvajanje
Uredbe Sveta EGS št. 2213/92 o carinskem zakoniku skupnosti (UL L št. 253 z dne
11. 10. 1993, str. 1, z vsemi spremembami; v nadaljnjem besedilu: Uredba
2454/93), ali kadar je za zadevne prostore pridobil dovoljenje Carinske uprave
v skladu s 497. členom Uredbe 2454/93, je vlogi potrebno priložiti kopije teh
dovoljenj.
6. člen
(preverjanje zahtev glede prostorov)
(1) Fitosanitarna uprava vlogo evidentira in preveri, ali
vsebuje vse predpisane podatke. Kopijo popolne vloge Fitosanitarna uprava
posreduje pristojni enoti Fitosanitarne inšpekcije, ki najkasneje v roku 30 dni
od prejema vloge preveri, ali prostori izpolnjujejo naslednje zahteve: 
-    
da so primerni za izvajanje pregledov istovetnosti in zdravstvenih
pregledov glede na pošiljke, ki se nameravajo vnašati, 
-    
da so primerno osvetljeni in opremljeni z inšpekcijsko delovno mizo, 
-    
da omogočajo ločevanja blaga oziroma pošiljk v skladu s četrto alineo 4.
člena tega pravilnika, 
-    
da omogočajo izvajanje fitosanitarnih ukrepov, če pošiljka ne izpolnjuje
predpisanih fitosanitarnih zahtev. 
(2) Fitosanitarni inšpektor primernost prostorov ugotavlja v
skladu s predpisom, ki ureja minimalne pogoje za izvajanje inšpekcijskih
pregledov rastlin, rastlinskih proizvodov in nadzorovanih predmetov na vstopnih
mestih. O ugotovitvah iz prejšnjega odstavka sestavi zapisnik in en izvod posreduje
Fitosanitarni upravi.
7. člen
(uradna odobritev)
(1) Fitosanitarna uprava pošlje zapisnik iz prejšnjega člena
skupaj s kopijo vloge iz 5. člena tega pravilnika Carinski upravi. Na podlagi
zapisnika in ugotovitve, da so izpolnjene zahteve iz prvega odstavka prejšnjega
člena, Fitosanitarna uprava izda skupno odločbo s Carinsko upravo, s katero se
predlagano mesto uradno odobri ali kot neustrezno zavrne. 
(2) Ne glede na določbo prejšnjega odstavka Fitosanitarna
uprava v primerih iz četrtega odstavka 5. člena tega pravilnika izda odločbo na
podlagi kopij dovoljenj Carinske uprave iz četrtega odstavka 5. člena tega
pravilnika in zapisnika iz prejšnjega člena, s katero predlagano mesto uradno
odobri ali kot neustrezno zavrne. 
(3 Če so bile ugotovljene kršitve fitosanitarnih in carinskih
predpisov na odobrenih mestih ali v primeru neizpolnjevanja predpisanih pogojev
iz tega pravilnika, Fitosanitarna uprava na predlog pristojnega fitosanitarnega
inšpektorja ali Carinske uprave izda skupno odločbo s Carinsko upravo, s katero
se ugotovi, da uradno odobreno mesto ne izpolnjuje več predpisanih zahtev. 
(4) V Republiki Sloveniji se za uradno odobrena mesta štejejo
tudi vstopna mesta, ki so določena z uredbo, ki ureja določitev vstopnih mest.
8. člen
(vodenje evidenc in obveščanje)
(1) Fitosanitarna uprava vodi evidenco uradno odobrenih mest
v FITO registru, katerega vzpostavitev, vsebina in način vodenja so določeni s
predpisom, ki ureja registracijo imetnikov določenih rastlin, rastlinskih
proizvodov in nadzorovanih predmetov za namene zdravstvenega varstva rastlin. V
register se vpišejo podatki iz vloge iz 5. člena tega pravilnika. 
(2) Tekoče dopolnjena evidenca uradno odobrenih mest je na
voljo državam članicam Evropske unije in Evropski Komisiji na njihovo zahtevo. 
(3) Fitosanitarna uprava sproti obvešča države članice
Evropske unije in Evropsko Komisijo o odločbah iz tretjega odstavka prejšnjega
člena.
IV. POSTOPKI IN SODELOVANJE MED UVOZNIKOM IN PRISTOJNIMI
ORGANI
9. člen
(dolžnosti uvoznikov)
(1) Uvoznik mora o vnosu pošiljke, za katero se bosta pregled
istovetnosti in zdravstveni pregled opravljala na uradno odobrenem mestu,
predhodno pisno obvestiti uradni organ namembnega območja. Pri tem mora navesti
najmanj naslednje podatke: 
-    
svoj naziv in sedež ter registrsko številko, pridobljeno v skladu s
fitosanitarnimi predpisi (pri uvoznikih s sedežem v Republiki Sloveniji je to
registrska številka iz FITO registra), 
-    
naziv in naslov uradno odobrenega mesta, 
-    
načrtovan datum in čas prispetja pošiljke na uradno odobreno mesto, 
-    
številko fitosanitarnega spričevala, fitosanitarnega spričevala za
ponovni izvoz ali kateregakoli drugega predpisanega alternativnega dokumenta,
ki bo spremljalo pošiljko, 
-    
če je na razpolago, posamezno serijsko številko fitosanitarne napotnice,
ter datum in kraj, kjer je bila napotnica sestavljena. 
(2) V Republiki Sloveniji pisno obvestilo iz prejšnjega
odstavka nadomešča predpisano prijavo za uradni oziroma fitosanitarni pregled v
skladu s predpisom, ki ureja ukrepe in postopke za preprečevanje vnosa in
širjenja škodljivih organizmov rastlin, rastlinskih proizvodov in nadzorovanih
predmetov. 
(3) O vsaki naknadni spremembi v zvezi s podatki iz prvega
odstavka tega člena mora uvoznik takoj obvestiti uradni organ namembnega
območja. 
(4) V času od prihoda pošiljke na vstopno mesto do zaključka
carinskih postopkov na uradno odobrenem mestu mora uvoznik sodelovati s
pristojnimi organi ter se ravnati po njihovih navodilih.
10. člen
(sodelovanje med pristojnimi organi)
(1) Za nemoten potek fitosanitarnih pregledov in carinskih
postopkov pristojni organi med seboj lahko sodelujejo, še zlasti naslednji: 
-    
uradna organa vstopnega mesta in namembnega območja, 
-    
uradni organ in carinski urad vstopnega mesta, 
-    
uradni organ vstopnega mesta in carinski urad namembnega območja, 
-    
uradni organ in carinski urad namembnega območja. 
(2) Uradni organi in carinski uradi iz prejšnjega odstavka si
med seboj v pisni ali elektronski obliki izmenjujejo informacije glede vsebine
pošiljke, ki se vnaša, njene embalaže in transportnega sredstva, če je mogoče z
izmenjavo fitosanitarne napotnice. 
(3) Če se vstopno mesto in uradno odobreno mesto nahajata v
različnih državah članicah Evropske unije, se lahko pošiljka pošlje ter pregled
istovetnosti in zdravstveni pregled opravita na uradno odobrenem mestu na
podlagi dogovora med odgovornimi uradnimi organi teh držav članic. Dokazilo o
dogovoru med njimi mora biti zapisano v fitosanitarni napotnici.
11. člen
(uradni postopki)
(1) Na vstopnem mestu uradni organ opravi le pregled dokumentov
in to potrdi z vnosom podatkov, žigom ter podpisom v fitosanitarni napotnici iz
priloge 2 tega pravilnika. Uradni organ namembnega območja na uradno odobrenem
mestu opravi pregled istovetnosti in zdravstveni pregled pošiljke, kar potrdi v
fitosanitarni napotnici. Končni rezultati vseh treh pregledov, ki sestavljajo
fitosanitarni pregled v celoti, se v fitosanitarno napotnico vnesejo v polje z
naslovom “Odločba”. 
(2) Če je rezultat pregledov iz prejšnjega odstavka takšen,
da se vnos pošiljke dovoli, se pošiljka in fitosanitarna napotnica izročita
carinskim organom, pristojnim za območje uradno odobrenega mesta, da opravijo
ustrezen carinski postopek. Po končanem carinskem postopku ni več potrebno, da
pošiljko spremlja fitosanitarna napotnica. Njeno kopijo hrani uradni organ
namembnega območja še najmanj eno leto. 
(3) Če je rezultat pregledov iz prvega odstavka tega člena
takšen, da se odredi premeščanje pošiljke znotraj Skupnosti v namembni kraj
izven Skupnosti, ostane pošiljka pod carinskim nadzorom, dokler postopek
ponovnega izvoza pošiljke ni zaključen.
V. PREHODNE IN KONČNE DOLOČBE
12. člen
(prenehanje veljave)
Z dnem uveljavitve tega pravilnika preneha veljati 15. člen
Pravilnika o ukrepih in postopkih za preprečevanje vnosa in širjenja škodljivih
organizmov rastlin, rastlinskih proizvodov in nadzorovanih predmetov (Uradni
list RS, št. 31/04).
13. člen
(uveljavitev pravilnika)
Ta pravilnik začne veljati 1. januarja 2005.
Št. 327-01-297/2004
Ljubljana, dne 17. decembra 2004.
EVA 2004-2311-0068
Ministrica 
za kmetijstvo, gozdarstvo in prehrano 
Marica Lukačič l. r.

Priloga
1: Enote fitosanitarne inšpekcije
Priloga
2: Fitosanitarna napotnica