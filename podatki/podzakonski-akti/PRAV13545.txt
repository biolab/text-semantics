I. SPLOŠNA DOLOČBA
1. člen
(vsebina)
Ta pravilnik določa vrste priznanj in njihovo obliko ter
pogoje in postopek podeljevanja priznanj na področju pravosodja, ki jih
podeljujejo predsednik vrhovnega sodišča, generalni državni tožilec in
minister, pristojen za pravosodje (v nadaljnjem besedilu: minister).
II. VRSTI PRIZNANJ
2. člen
(vrsti priznanj)
(1) Na področju pravosodja se posameznikom za posebne delovne
uspehe, ali prizadevanja in za uspešno končane zahtevne projekte oziroma
opravljanje nalog ali izvajanje pooblastil podeljujeta naslednji priznanji:
-       
diploma in
-       
medalja.
(2) Med posebne delovne uspehe ali zahtevne projekte iz
prejšnjega odstavka se štejejo zlasti projekti na področju razvojne, znanstveno-raziskovalne
ali pedagoško-izobraževalne dejavnosti, ki pomembno prispevajo k razvoju in
uveljavljanju pravosodja v Republiki Sloveniji ali k inovativni racionalizaciji
delovnih procesov.
3. člen
(diploma)
Diploma se podeli za:
-       
nadpovprečne delovne uspehe ali prizadevanja ter za uspešno končane
zahtevne projekte na področjih, na katerih je posameznik praviloma deloval
najmanj pet let;
-       
življenjsko delo, če je posameznik deloval v pravosodju najmanj
15 let in izkazuje posebne delovne uspehe ali prizadevanja pri opravljanju
nalog ali izvajanju pooblastil ali je uspešno končal zahtevne projekte.
4. člen
(medalja)
(1) Medalja se podeli za:
-       
izjemne delovne uspehe ali prizadevanja ter za uspešno končane izjemno
zahtevne projekte na področju, na katerem je posameznik praviloma deloval
najmanj 15 let;
-       
življenjsko delo na področju pravosodja, če je posameznik deloval v
pravosodju najmanj 15 let in je bilo njegovo delo izjemno uspešno ali je
prispevalo k razvoju in krepitvi učinkovitosti delovanja ali ugleda v
pravosodju.
(2) Medalja za življenjsko delo se ne glede na leta
delovanja vedno podeli vrhovnemu sodniku, če se je upokojil kot vrhovni sodnik
in vrhovnemu državnemu tožilcu, če se je upokojil kot vrhovni državni tožilec.
5. člen
(priznanja za življenjsko delo)
Diploma ali medalja za življenjsko delo se lahko posamezniku podeli
le enkrat, in sicer praviloma v letu upokojitve.
6. člen
(darilo)
(1) Ob podelitvi priznanja se lahko posamezniku izroči
knjižno ali drugo darilo simbolnega pomena.
(2) Finančna sredstva za darila in za organizacijo
svečane podelitve zagotavlja ministrstvo, pristojno za pravosodje (v nadaljnjem
besedilu: ministrstvo), iz proračuna Republike Slovenije.
III. PODELJEVANJE PRIZNANJ
7. člen
(imenovanje komisije in interni poziv)
Predsednik Vrhovnega sodišča Republike Slovenije, generalni državni
tožilec in minister najpozneje do 30. junija koledarskega leta imenujejo
komisije iz 9. člena tega pravilnika ter predlagatelje iz prvega odstavka
8. člena tega pravilnika pozovejo, da podajo predloge za podelitev
priznanj.
8. člen
(predlogi za podelitev priznanja)
(1) Predloge za podelitev priznanj podajo:
-       
predsedniki sodišč za funkcionarje in javne uslužbence sodišč, za
predsednike sodišč pa predsednik neposredno višjega sodišča;
-       
vodje državnih tožilstev za funkcionarje in javne uslužbence državnih
tožilstev, za vodje državnih tožilstev pa generalni državni tožilec;
-       
generalni državni odvetnik za funkcionarje in javne uslužbence državnega
odvetništva;
-       
predstojniki posameznih organizacijskih enot in organov v sestavi
ministrstva za javne uslužbence na ministrstvu in funkcionarje, dodeljene na
ministrstvo, za vodje posameznih organizacijski enot pa vodja neposredno
nadrejene organizacijske enote;
-       
minister za vodje neposredno podrejenih organizacijskih enot in vodje
organov v sestavi ministrstva.
(2) Predlogi za podelitev priznanj morajo biti
obrazloženi, v njih morajo biti navedene okoliščine dela posameznega kandidata,
ki utemeljujejo razloge za podelitev posameznega priznanja.
Če se poda predlog za podelitev diplome iz prve alinee prvega
odstavka 3. člena tega pravilnika, pa je posameznik na tem področju deloval
manj kot pet let ali če se poda predlog za podelitev medalje iz prve alinee
prvega odstavka 4. člena tega pravilnika, pa je posameznik na tem področju
deloval manj kot 15 let, mora biti predlog s tega vidika še posebej utemeljen.
(3) Predlagatelji iz prvega odstavka tega člena pošljejo
predloge za podelitev priznanj do 15. septembra koledarskega leta komisiji
iz 9. člena tega pravilnika.
9. člen
(komisije za obravnavanje predlogov)
(1) Predloge za podelitev priznanj obravnavajo komisije,
ki jih imenujejo predstojniki posameznih organov:
-       
komisijo za obravnavo predlogov za podelitev priznanj funkcionarjem in
javnim uslužbencem sodišč imenuje predsednik Vrhovnega sodišča Republike
Slovenije;
-       
komisijo za obravnavo predlogov za podelitev priznanj funkcionarjem
državnih tožilstev imenuje generalni državni tožilec;
-       
komisijo za obravnavo predlogov za podelitev priznanj funkcionarjem in
javnim uslužbencem državnega odvetništva, javnim uslužbencem državnega
tožilstva in javnim uslužbencem ministrstva imenuje minister.
(2) Komisije iz prejšnjega odstavka imajo tri člane, ki
izmed sebe izberejo predsednika.
(3) V komisiji, ki jo imenuje minister, je po en član iz
vrst državnega tožilstva, državnega odvetništva in ministrstva.
(4) Komisije po prejemu predlogov podajo mnenje, v
katerem se izrečejo o njihovi utemeljenosti. Obravnavane predloge skupaj z
mnenji k vsakemu od njih (gradivo) najpozneje do 1. oktobra koledarskega
leta predložijo predstojniku organa, ki je komisijo imenoval.
10. člen
(odločitev o priznanjih)
(1) Predstojnik posameznega državnega organa, ki je
imenoval komisijo, na podlagi prejetega gradiva sprejme dokončno odločitev o
utemeljenosti predloga za podelitev priznanja.
(2) Predstojnik organa pri odločanju ni vezan na mnenje
komisije. Za potrebe odločitve lahko vselej pridobi še druge podatke in mnenja
ali opravi dodatne poizvedbe, ki mu omogočajo sprejem dokončne odločitve.
11. člen
(podelitev priznanj)
(1) Priznanja se prejemnikom podelijo na osrednji
prireditvi ob dnevu pravosodja praviloma na Dan pravosodja ali na drug dan, ki
ga določi minister, če je Dan pravosodja sobota, nedelja, praznik ali drug dan,
ki je z zakonom določen kot dela prost dan.
(2) Priznanje podeli predstojnik državnega organa, ki je
sprejel dokončno odločitev o utemeljenosti predloga za podelitev priznanja.
12. člen
(primer smrti)
V primeru smrti prejemnika priznanja se priznanje izroči
njegovim svojcem.
IV. EVIDENCA
13. člen
(upravljanje evidence)
(1) Evidenco o podeljenih priznanjih upravlja:
-       
Vrhovno sodišče Republike Slovenije za prejemnike priznanj, ki jih
podeljuje predsednik vrhovnega sodišča,
-       
Vrhovno državno tožilstvo Republike Slovenije za prejemnike priznanj, ki
jih podeljuje generalni državni tožilec in
-       
ministrstvo za prejemnike priznanj, ki jih podeljuje minister.
(2) V evidenco se poleg podatkov o dobitniku priznanja
(osebno ime, strokovni naslov, morebitni znanstveni naslov, datum in kraj
rojstva, naslov prebivališča, funkcijo, naziv ali delovno mesto) vpišejo tudi
vrsta priznanja, razlog podelitve, datum podelitve, predlagatelj in podatek o
že prejetih priznanjih.
V. OBLIKE IN VZORCI PRIZNANJ
14. člen
(oblika diplome)
(1) Diploma je listina iz ročno izdelanega papirja s
simbolom pravosodja. Na sredini zgornjega dela listine sta državni grb in naziv
organa, ki podeljuje diplomo, na sredini pa napis: »DIPLOMA«. V sredini
spodnjega dela listine so navedeni razlogi za podelitev priznanja, za tem pa se
izpišeta ime in priimek prejemnika diplome. V levem spodnjem delu je izpis »v
Ljubljani« in prostor za datum izdaje, v desnem spodnjem delu pa je prostor za
ime, priimek in naziv podeljevalca in prostor za lastnoročni podpis
podeljevalca.
(2) Diploma se podeli v ovitku, ki ima na zunanji strani
odtis simbola pravosodja.
15. člen
(oblika medalje)
(1) Medalja je reliefno izdelan simbol pravosodja v
obliki okrogle ploščice.
(2) Medalja je izdelana iz kovine in je pozlačena ter
shranjena v etuiju.
(3) Medalja se podeli skupaj s potrdilom. Za obliko
potrdila se smiselno uporabljajo določbe o obliki diplome iz prejšnjega člena.
16. člen
(vzorci priznanj in potrdila)
Vzorci priznanj in potrdila iz 14. in 15. člena tega
pravilnika so kot priloge sestavni del tega pravilnika.
VI. PREHODNA IN KONČNA DOLOČBA
17. člen
Z dnem uveljavitve tega pravilnika preneha veljati Pravilnik o
priznanjih na področju pravosodja (Uradni list RS, št. 74/13 in 62/16).
18. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-196/2018
Ljubljana, dne 15. aprila 2019
EVA 2018-2030-0029
Andreja Katič l.r.
ministrica
za pravosodje

Priloga 1: Vzorec
diplome
Priloga 2: Vzorec
medalje
Priloga 3: Vzorec
potrdila