0.0. U V O D
Učinkovitost gospodarstva vsake razvite družbe je odvisna
predvsem od delovanja njenega prometnega sistema, saj je promet dejavnik, ki
neposredno vpliva na pospeševanje ali omejevanje in zaviranje razvoja družbe
kot celote. 
Železniška infrastruktura je pomemben del tega sistema. Njena
posodobitev je prvi pogoj za ustreznejše vključevanje Slovenije v evropsko
prometno mrežo in za ugodnejši pretok potnikov, blaga in storitev med nami in z
drugimi evropskimi državami. Zaradi značilne prometne lege Slovenije in
naraščanja cestnega tranzitnega prometa je razvoj železniške infrastrukture
hkrati pomemben dejavnik ohranitve okolja in prostora ter je lahko ena od
primerjalnih prednosti Slovenije v evropskem prometnem okolju. 
Obstoječe železniške proge, pretežno zgrajene še v prejšnjem
stoletju, s krivinami polmera okrog 300 m, s pogostimi nivojskimi križanji in
nagibi do 27‰ niti glede svojih parametrov niti glede zmogljivosti ne ustrezajo
več sodobnim prevoznim potrebam. Te potrebe se kažejo v višjih hitrostih, večji
pogostosti vlakov, večji udobnosti prevoznih sredstev, večji zanesljivosti in
predvidljivosti ter višji kakovosti storitev v potniškem in v tovornem prevozu.
Tehnično-tehnološke značilnosti obstoječih slovenskih prog
(vrste prog, število tirov, osne obremenitve, sistemi vleke in sistemi
signalnovarnostnih ter telekomunikacijskih naprav) so razvidne na slikah od 0/1
do 0/7. 
Nacionalni program zajema obdobje od leta 1994 do dokončanja
projektov, ki so sestavni del tega programa. Dinamika potrebnih finančnih
sredstev je v tabeli 5/1 prikazana le do leta 2005, vendar dolgoročnejši
projekti, kot so hitra proga Trst–Ljubljana–Zagreb s priključki na Koper in
Reko, drugi tir Ljubljana–Jesenice in projekti regionalnih prog, segajo do leta
2015.
1.0. VLOGA IN POMEN ŽELEZNICE V SLOVENSKEM PROSTORU
1.1. Obseg prometa in tržni delež železnice
Skupni obseg prepeljanega tovora v Sloveniji v letu 1992
znaša 68 mio ton oziroma 6,2 mlrd netotonskih kilometrov. Skupaj z ocenjenim
prevozom zasebnih prevoznikov pa znaša skupni obseg prepeljanega tovora 117 mio
ton oziroma 8,6 mlrd netotonskih kilometrov. Od tega je delež prevoza po
železnici v tonah 19,1% (11,1%, če upoštevamo še zasebne prevoznike), v
netotonskih kilometrih pa 41,8% oziroma 30% skupaj z zasebnimi prevozniki. 
Skupni obseg prevoza potnikov v Sloveniji v letu 1992 znaša
163 mio potnikov ali 4,4 mlrd potniških kilometrov. V to ni vključen prevoz
oseb z osebnimi avtomobili. Od tega je delež prevoza potnikov po železnici brez
osebnih avtomobilov 7,5% oziroma 12,4% potniških kilometrov. 
Primerjava tržnih deležev
evropskih železnic v letu 1989 (merjeno v pkm in ntkm) je razvidna iz naslednje
tabele:


 

pkm (%)

ntkm (%)


Italijanske
  železnice

12,40

12,10


Francoske železnice

9,50

26,60


Nemške železnice

6,30

21,40


Švedske železnice

7,80

45,20


Španske železnice

7,30

5,80


Avstrijske
  železnice

10,30

48,50


Švicarske železnice

11,60

39,90


Nizozemske
  železnice

7,00

3,00


Belgijske železnice

6,40

10,00


Portugalske
  železnice

7,50

14,30


Slovenske železnice

5,00

30,00


Vir: FS – Subsidiarisation and
diversification in european railways; Rim, april 1992. 
Obseg prometa v povprečnem številu prepeljanih vlakov na dan
po posameznih progah slovenskih železnic je razviden na sliki št. 1/1. 
Iz slike 1/1 je razvidno, da proge slovenskih železnic niso
izkoriščene, zato je treba z ukrepi prometne politike odločneje preusmerjati
zlasti tovorni promet s cest na železnice. Ob deklarirani liberalizaciji
prometa v Evropski uniji, ki se kaže tudi v transportnem sporazumu med Evropsko
unijo in Slovenijo, preusmeritev ni možna z administrativnimi ukrepi. Uporabiti
je treba tista sredstva prometne politike, ki zajemajo predvsem uskladitev
prometnega sistema (pospešen razvoj železniške infrastrukture), ekologijo
(preusmeritev prevoza nevarnih snovi s cest na železnico, večje upoštevanje
zunanjih stroškov, zaostritev predpisov za ekološko sporna vozila) in
spodbuditev ekonomskega interesa za prevoz po železnici. Tega je zagotoviti ne
le s ceno in kakovostjo prevoza, kar je stvar železnice, ampak tudi z raznimi
spodbudami in z deregulacijo mejnih in preostalih postopkov v železniškem in
pristaniškem prometu. 
Slovenska železniška infrastruktura je že usposobljena za
prevoz oprtnih in drugih vlakov v skladu z mednarodnimi normativi o gabaritih,
terminalih in osnih obremenitvah, ki so navedeni v tabelah 2/1 in 2/2. Prav
tako na železnici ni ovir za prevzem prevoza nevarnih snovi na kateri koli
progi. Kljub temu pa je treba z uskladitvijo prometnega sistema zagotoviti tak
razvoj železniške infrastrukture, ki ne bo zaostajal za zmogljivostjo cestne
infrastrukture v domačem in mednarodnem merilu. Vizija razvoja železniške
infrastrukture, ki bi vsebinsko ustrezala tem zahtevam, je v obravnavanem
gradivu v poglavju 5.0, njeno dinamiko pa bo treba še sproti prilagajati
uresničevanju nacionalnih programov preostalih prometnih panog in mednarodnemu
dogajanju. 
1.2. Prednosti in pomen železnice 
Kljub relativno majhnemu deležu slovenskih železnic v skupnem
prevozu blaga in potnikov pa ne moremo mimo njenih ekoloških, prostorskih in
energetskih prednosti, ki se jih v razvitih evropskih državah vse bolj zavedajo:
-       
23% porabljene energije in 50% vseh emisij odpade na promet kot celoto, 
-       
specifična poraba energije (poraba energije na enoto opravljenega dela)
je na železnici: 
-       
v potniškem prometu 3,5-krat manjša kot v cestnem prometu, 
-       
v tovornem prometu pa 8,7-krat manjša kot v cestnem prometu, 
-       
specifična emisija škodljivih snovi, ponderirana s faktorjem toksičnosti
(ponderirana vrednost vseh škodljivih snovi v prometu), je na železnici: 
-       
v potniškem prometu 8,3-krat manjša kot v cestnem prometu, 
-       
v tovornem prometu pa 30-krat manjša kot v cestnem prometu, 
-       
varnost je na železnici povprečno 24-krat boljša, 
-       
poraba prostora pri enaki prepustnosti je na železnici 2- do 3-krat
manjša kot na avtocesti.
2.0. SMERI RAZVOJA EVROPSKE ŽELEZNIŠKE INFRASTRUKTURE
Prometni sistem v Evropi temelji na načelih izenačitve
pogojev poslovanja vseh prometnih panog na trgu prometnih storitev. Sodobna
železniška infrastruktura je v razvitih evropskih državah eden temeljev te
izenačitve. 
Zaradi zemljepisnega položaja je Slovenija neposredno
povezana s prometnim sistemom Evropske unije (v nadaljnjem besedilu: EU). Tega
dejstva ni mogoče zanemariti in mora biti vodilo pri oblikovanju strategije
razvoja slovenske železniške infrastrukture. 
Usmeritve v prometni politiki EU nujno zahtevajo prilagoditev
našega prometnega gospodarstva novim razmeram, saj je ta po eni strani pogoj za
najugodnejše ovrednotenje našega zemljepisnega položaja, po drugi strani pa
pogoj za enakopravno vključitev našega prometnega sistema v evropski prometni
sistem. Ob dejstvu, da delež mednarodnega prometa na slovenskih železnicah že
presega 80% in da gre za visoko medsebojno soodvisnost železnic v Evropi, je
prilagajanje razmeram, ki jih narekuje mednarodno okolje, nujno. 
Strategija razvoja evropske železniške infrastrukture, katere
del so tudi glavne proge slovenskih železnic, je zelo natančno opredeljena v
tehle evropskih dokumentih:
UIC –              Mednarodna železniška
zveza:
“Perspektivni načrt razvoja evropske železniške
infrastrukture”, Pariz, 1974,
novelacija 1990, ki predvideva:
9500 km novih prog in
12500 km rekonstrukcij;
GEB –             Skupnost evropskih
železnic:
“Evropska mreža prog za visoke hitrosti”, Bruselj 1991, ki
predvideva:
20000 km novih prog
15000 km rekonstrukcij
skupaj 35000 km prog (vsa Evropa brez nekdanje SZ);
UN-ECE –      Ekonomska komisija Združenih
narodov:
“Evropski sporazum o najpomembnejših mednarodnih železniških
progah – AGC”,
Ženeva 1985: vse E-proge, vsa glavna mesta;
UN-ECE –      Ekonomska komisija Združenih
narodov:
“Evropski sporazum o pomembnejših progah mednarodnega
kombiniranega
transporta in  pripadajočih napravah – AGTC”, Ženeva 1989.
Prvi dokument “Perspektivni načrt razvoja evropske železniške
infrastrukture”, ki ga je izdelala Mednarodna železniška zveza – UIC, obsega
tri pomembne osi, ki potekajo čez Slovenijo (slika 2/1): 
-       
Ture (Muenchen–Jesenice–Ljubljana) 
-       
Balkan (Jesenice–Ljubljana, Zidani Most–Zagreb–Ankara) 
-       
Jadran (Budimpešta–Pragersko–Ljubljana–Koper–Trst–Reka) 
Drugi dokument “Evropska mreža prog za visoke hitrosti”, ki
ga je izdelala Skupnost evropskih železnic – GEB po sklepu Evropskega
parlamenta za EU, Avstrijo in Švico (slika 2/2). 
Predlagane smeri po tem dokumentu se ujemajo z glavnimi osmi,
navedenimi v prvem dokumentu, dodatno pa sta opredeljeni dinamika uresničitve
in struktura prihodnje železniške mreže po hitrostih. 
Tretji dokument, ki opredeljuje razvoj našega železniškega
omrežja v povezavi z evropskim, je “Evropski sporazum o najpomembnejših
mednarodnih železniških progah – AGC”, ki ga je sprejela Ekonomska komisija
Združenih narodov – UN ECE leta 1985. V ta sporazum so vključene naslednje
železniške smeri: 
-       
E-65: Gdynia–Varšava–Breclav–Dunaj–Bruck na Muri
Beljak–Jesenice–Ljubljana–Pivka–Reka 
-       
E-67: Bruck na Muri–Gradec–Šentilj–Zidani Most 
-       
E-69: Budimpešta–Kotoriba–Pragersko–Zidani Most–Ljubljana–Koper 
-       
E-70: Pariz–Torino–Milano–Trst–Sežana–Ljubljana–
Dobova–Zagreb–Beograd–Sofija–Ankara. 
Proge, ki izhajajo iz teh dokumentov in potekajo čez
Slovenijo, so prikazane na slikah 2/3 in 2/4. Iz tega prikaza je razvidno, da
je mednarodnega pomena celoten prometni križ slovenskih železnic
Jesenice–Dobova in Koper–Šentilj, vključno s progami Divača–Sežana in
Pragersko–Središče. 
Navedeni trije dokumenti, ki opredeljujejo razvoj evropske
železniške infrastrukture, so rezultat spoznanja, da zlasti na glavnih smereh
železniška mreža, zgrajena v prejšnjem stoletju, ne ustreza več sedanjemu
tehničnemu in gospodarskemu razvoju, niti sedanjim smerem prometnih tokov. 
Globalni cilj načrta razvoja evropske železniške
infrastrukture je ponovna oživitev železniškega sistema, ki ima svoje
količinske in kakovostne cilje. Količinski cilj je gradnja zmogljivih prog,
zgrajenih po enotnih tehničnih parametrih, ki bi povezovale najpomembnejša
gospodarska in demografska središča Evrope. Kakovostni cilji v tovornem prometu
so zagotovitev zanesljivega in točno po voznem redu urejenega prometa, v
potniškem prometu pa je dan glavni poudarek pogostosti in višji potovalni
hitrosti vlakov. Merilo kakovosti je načelo, da mora biti čas čistega prevoza z
železnico, vključno s povprečno čakalno dobo na vlak in prevozom od doma do
postaje in nazaj, krajši od prevoza z avtomobilom. Ker se šteje, da je
povprečna potovalna hitrost z avtomobilom po sodobni avtocesti 90 km/h, mora
biti potovalna hitrost na železnici vsaj 135 km/h, kar ustreza tehnični
hitrosti 160 km/h. Ta hitrost se šteje kot spodnja meja hitrosti na
najsodobnejših evropskih progah. 
Hitrost 160 km/h je torej eden od pogojev, ki ga države
podpisnice navedenih dokumentov, torej tudi Slovenija, morajo upoštevati ob
večjih rekonstrukcijah in novogradnjah glavnih železniških prog. 
Postavljeni količinski in kakovostni cilji pa poleg
pogojevanja hitrosti vplivajo tudi na preostale tehnične parametre za
rekonstrukcijo in novogradnjo glavnih prog. Najpomembnejši tehnični parametri
po Evropskem sporazumu o najpomembnejših mednarodnih železniških progah so
navedeni v tabeli 2/1. 
Četrti dokument “Evropski sporazum o pomembnejših progah
mednarodnega kombiniranega transporta in pripadajočih napravah – AGTC”
opredeljuje že v drugem dokumentu navedene glavne proge E65, E67, E69 in E70
kot pomembne tudi za mednarodni kombinirani transport, hkrati pa uvršča na
raven mednarodnega pomena kontejnerski terminal v Ljubljani in Kopru ter mejne
prehode Opčine–Sežana, Jesenice–Podrožca in Maribor–Šentilj. Tudi v tem
dokumentu so predpisani najnižji standardi infrastrukture (postaj, prog in
terminalov) in obratovalne značilnosti vlakov te vrste prevoza (tabela 2/2). 
Na sliki 2/5 je prikazan presek stanja prog za visoke
hitrosti v Evropi v letu 1995, na sliki 2/6 pa predvideni presek izgradnje prog
za visoke hitrosti po letu 2005. 
V tem poglavju navedeni evropski dokumenti zajemajo le proge,
ki so tudi s stališča preostalih evropskih držav mednarodnega pomena (slika
2/4). Z vidika interesov Slovenije pa je treba vanje vključiti tudi obstoječo
progo Jesenice–Nova Gorica–Sežana in novo progo Murska Sobota–Hodoš. 
Proga Jesenice–Nova Gorica–Sežana (soški koridor) je
namenjena mednarodnemu, zlasti tranzitnemu prometu. Je hkrati pomembna alternativna
pot progi čez Ljubljano in ima pomembno vlogo za razvoj območja, čez katero
poteka. Proga je za to svojo vlogo ustrezno posodobljena (osna obremenitev 20
t), posegi v geometrijo proge pa niso smiselni niti predvideni. Potrebni bosta
elektrifikacija, posodobitev SV-TK naprav in obnovitev predorov. 
Nova proga Murska Sobota–Hodoš je ustrezno predstavljena
mednarodni javnosti, zlasti v projektu o povezavi nekdanjih vzhodnih držav z
Zahodno Evropo – projekt TER. Proga je že vključena v ta projekt. 
Tabela 2/1: Tehnični parametri prog po
evropskem sporazumu o najpomembnejših mednarodnih železniških progah (AGC)


 

Obstoječe proge –
rekonstrukcije

Nove proge


potniški
promet

mešani
promet


1.Število tirov

–

–

–


2. Nakladalni profil

UIC-B

UIC-C1

UIC-C1


3. Najmanjša medtirna
  razdalja

4,0 m

4,2 m

4,2 m


4. Računska najnižja
  hitrost

160 km/h

300 km/h

250 km/h


5. Dovoljena osna
  obremenitev:

 

 

 


–
  lokomotiva

 

 

 


(200
  km/h)

22,5 t

–

22,5 t


–
  motorniki in motorni

 

 

 


vlaki
  (300 km/h)

17,0 t

17,0 t

17,0 t


– potniški
  vozovi

16,0 t

–

16,0 t


–
  tovorni vozovi:

 

 

 


–
  100 km/h

20,0 t

–

22,5 t


–
  120 km/h

20,0 t

–

20,0 t


–
  140 km/h

18,0 t

–

18,0 t


6. Dovoljena masa
na dolžinski meter

 

 

 


8,0 t

–

8,0 t


7. Največji nagib

–

35 mm/m

12,5 mm/m


8. Najmanjša dolžina peronov
  na glavnih postajah

400 m

400 m

400 m


9. Najmanjša uporabna
  dolžina prehitevalnih tirov

750 m

–

750 m


10. Nivojsko križanje
  ceste in železnice

nobeno

nobeno

nobeno


* Glej pojasnilo. 
Tabela 2/2: Evropski sporazum o
pomembnejših mednarodnih progah in spremljajočih napravah za kombinirani prevoz
(AGTC)


 

Obstoječe proge

 


stanje

cilj

Nove proge


1. Število tirov

ni določen

ni določeno

2


2. Nakladalni profil*

UIC-B

UIC-C1

UIC-C1


3. Najmanjša medtirna razdalja

–

4,0 m

4,2 m


4. Računska najnižja hitrost

100 km/h

120 km/h

120 km/h


5. Dovoljena osna obremenitev

 

 

 


– 100 km/h

20 t

22,5 t

22,5 t


– 120 km/h

20 t

20 t

20 t


6. Največji nagib

ni določen

ni določen

12,5mm/m


7. Najmanjša uporabna dolžina prehitevalnih  tirov

600 m

750 m

750 m





* Glej pojasnilo. 
Pojasnilo k tabelam 2/1 in 2/2 
Nakladalni profil UIC-C1 omogoča: 
-       
prevoz cestnih tovornih vozil in cestnih sestavov (tovornjakov s
priklopniki, členkastih vozil, vlečnih vozil s polpriklopniki), ki ustrezajo
evropskemu cestnemu nakladalnemu profilu (višine 4 m, širine 2,5 m) na posebnih
železniških tovornih vozovih, katerih pod je na višini 60 cm nad zgornjim robom
tirnice, 
-       
prevoz navadnih cestnih polpriklopnikov širine 2,5 m in višine 4 m na
železniških tovornih vozovih s spuščenim podom z normalnim podstavnim vozičkom,
-       
prevoz zabojnikov ISO širine 2,44 m in višine 2,90 m na navadnih
železniških tovornih ploščadnih vozovih, 
-       
prevoz premičnih tovornih zabojev širine 2,5 m na navadnih železniških
tovornih ploščadnih vozovih. 
Nakladalni profil UIC-B omogoča: 
-       
prevoz zabojnikov ISO širine 2,44 m in višine 2,90 m na železniških
tovornih ploščadnih vozovih za prevoz zabojnikov, s tem da je pod ploščadnega
voza na višini 1,18 m nad gornjim robom tirnic, 
-       
prevoz premičnih tovornih zabojev širine 2,50 m in višine 2,60 m na
navadnih železniških tovornih ploščadnih vozovih (pod ploščadnih vozov je na
višini 1,246 m), 
-       
prevoz polpriklopnikov na železniških tovornih vozovih s spuščenim
podom. 
Glavne proge slovenskih železnic ustrezajo nakladalnemu
profilu UIC-B.
3.0. POLOŽAJ SLOVENIJE V PRIMERJAVI S TUJIMI KONKURENČNIMI
ŽELEZNIŠKIMI SMERMI
Položaj slovenskih železnic in pristanišča Koper je v
primerjavi s tujimi konkurenčnimi železniškimi smermi in tujimi pristanišči kot
najpomembnejšimi za prevoz tovora razviden s slike 3/1. 
Strateška prednost Slovenije je njen prometni položaj, kar pa
še ne pomeni, da bodo prometni tokovi v resnici izbrali poti čeznjo. Tudi
sosednje države si namreč prizadevajo prevzeti čim več prometa in s tem
povečati tranzit in prihodek. 
Na sliki 3/1 so prikazane možne obvozne visoko zmogljive
železniške smeri mimo Slovenije. Z njihovo uresničitvijo bi Slovenija izgubila
glavnino svojih prevoznih prihodkov iz železniškega in pristaniškega prometa.
Ker gre za visoko kakovosten izvoz storitev, ki ne onesnažujejo okolja, in za
dejavnost, v kateri ima Slovenija s svojim železniškim in pristaniškim sistemom
realne primerjalne prednosti, bi bila to nepopravljiva škoda. To možno
nevarnost je treba v tem programu najresneje upoštevati. V nadaljevanju so
opisani interesi posameznih držav na tem področju. 
Interesi Avstrije 
Pri povezavi Avstrije z Italijo, južno
Francijo in Španijo sta si konkurenčni predvsem progi: 
Nova Gorica–Sežana–Koper–Ljubljana–Jesenice–Šentilj in
Trst–Trbiž–Beljak–Gradec–Dunaj. 
Avstrija bo slovenske proge za tranzit svojega blaga
uporabljala le, ko bodo storitve v slovenski smeri bistveno konkurenčnejše od
smeri Trst–Beljak. Želi namreč čim več prevažati po svojih progah, in seveda po
čim kakovostnejši infrastrukturi, ki jo že posodablja. 
Prav tako je možno, da bo Avstrija zaradi prekinjene glavne
proge Ljubljana–Zagreb–Beograd za pot proti jugovzhodu uveljavila smer
Dunaj–Budimpešta–Beograd. 
Avstrija namreč pripravlja projekte za gradnjo proge za
visoke hitrosti (200–250 km/h) v smeri Beljak–Gradec–Dunaj, od tu naprej pa se
pripravljajo načrti za hitro progo Dunaj–Budimpešta in Budimpešta–Beograd. V
povezavi z novo italijansko progo Videm–Beljak bi to lahko bila sodobna
povezava avstrijskega železniškega omrežja v smeri jugozahodne Evrope. 
Interesi Italije 
Italija vidi prihodnost svoje
gospodarske rasti v prodoru v Vzhodno Evropo. Iz tega izvira pobuda za
posodobitev prometnih koridorjev, tako cestnih kot železniških, v smeri
Trst–Ljubljana–Budimpešta. Pri tem pa je treba poudariti, da so za Italijo
zanimive tudi druge smeri. Najrealnejša je smer Videm–Trbiž–Beljak–Dunaj, saj
poteka precejšen del te proge po italijanskem ozemlju, celotna proga pa se
pospešeno posodablja. Ob ustrezni prometni politiki Italija lahko preusmeri
tranzitne tokove na to smer, ki je neposredna konkurenca smeri
Sežana–Ljubljana–Šentilj in smeri Sežana–Nova Gorica–Jesenice. Da so
razmišljanja o tem resna, kaže gradnja nove dvotirne proge za hitrost 160 km/h
na odseku med Vidmom in Trbižem. Proga bo omogočala kakovostno povezavo
tržaškega pristanišča z avstrijskimi železnicami. Še nevarnejši za tranzit
preko naših prog iz Italije proti Budimpešti sta predvidena gradnja ravninske
proge Reka–Zagreb in želja Hrvaške za povezavo Reke s Trstom čez naše ozemlje. 
Interesi Hrvaške 
V svojih razvojnih načrtih Hrvaška
načrtuje gradnjo dveh novih prog za hitrost od 160 do 200 km/h, ki naj bi
potekali tudi čez ozemlje Slovenije. Ti progi sta: 
Trst–Lupoglav (istrske proge)–Reka–Zagreb–Budimpešta in
Zagreb–Pragersko–Gradec–Dunaj. 
Z zgraditvijo teh dveh prog bi bila ustvarjena nova
tehnološko izredno ugodna, sodobna povezava vzhoda z zahodom, ki bi obšla
Slovenijo (Trst–Reka–Zagreb–Dunaj–Budimpešta). 
Slovenija bi ob takem razvoju in počasni posodobitvi svojih
glavnih železniških smeri postala osamljen otok v mednarodnem železniškem
sistemu, pristanišče Koper pa bi popolnoma izgubilo svojo perspektivno vlogo
med severnojadranskimi pristanišči. 
Interesi Madžarske 
Z Madžarsko Slovenija nima neposredne
železniške povezave in je odvisna od prog čez Avstrijo in Hrvaško. Glede na
prometne tokove, ki potekajo v smeri od vzhoda na zahod, sta Madžarska in
Hrvaška v odnosu na Slovenijo filter, kjer se odloča, ali bo šel tovor na zahod
čez Avstrijo, čez Hrvaško ali Slovenijo v slovensko, hrvaško ali italijansko
pristanišče. Gradnja nove proge Murska Sobota–Hodoš bi pomenila prednost za
Slovenijo zlasti zato, ker bi bila najkrajša zveza med Koprom in izvori ter
ponori tovora v Češki, Slovaški in deloma Poljski. 
Neposredna železniška zveza med Slovenijo in Madžarsko bi
bila pomembna tudi zato, ker bi bil na tej progi le en mejni prehod, kar bi
omogočalo hitrejši pretok blaga in potnikov. Z novo progo bi ustvarili tudi
boljše komercialne možnosti za pritegnitev tovora v pristanišče Koper po
slovenskih progah.
4.0. RAZVOJ SLOVENSKE ŽELEZNIŠKE INFRASTRUKTURE
Spremenjen geostrateški položaj Slovenije po osamosvojitvi
narekuje novo zasnovo razvoja prometnega sistema Slovenije, zasnovo prometnega
omrežja nasploh in v okviru tega tudi zasnovo železniškega omrežja. Nekdanje in
do sedaj načrtovane prometne povezave ne ustrezajo več povsem novim usmeritvam
Slovenije in spremenjenim mednarodnim prometnim potrebam. Z novim prometnim
sistemom, ki bo hkrati ustrezno dopolnil evropske dokumente, prikazane v
poglavjih 2.0 in 3.0, moramo zagotoviti predvsem razmere za skladen gospodarski
in prostorski razvoj Slovenije ter dobre prometne povezave s sosednjimi
državami in širšim prostorom, ob upoštevanju novih mednarodnih interesov za
čezevropske železniške povezave. 
Mednarodne daljinske železnice skozi Slovenijo ne smejo biti
le koridorji, namenjeni tranzitu, temveč morajo služiti tudi potrebam
medregionalnega povezovanja med najpomembnejšimi središči oskrbnih dejavnosti v
Sloveniji–Ljubljano, Mariborom in Koprom, kot nosilci policentričnega razvoja
Slovenije. 
Zaradi zagotovitve gospodarnejšega in skladnejšega razvoja
države, izboljšanja povezanosti s svetom, izboljšanja življenjskih pogojev,
varstva okolja, smotrnejše rabe energije, varstva naravnih in kulturnih
danosti, večje izbire prometnih sredstev in uveljavitve pravičnejše
porazdelitve stroškov in koristi, je v integralnem prometnem omrežju potreben
radikalen, kakovosten premik na področju železniškega omrežja. Potrebna bo
takšna obnova in dograditev obstoječih prog ter gradnja nove železniške
infrastrukture, da bo železnica postala osnovni nosilec javnega potniškega
prometa, po izvedeni izenačitvi pogojev pa tudi prednostno prevozno sredstvo za
tovorni prevoz na večje razdalje. V dolgoročni perspektivi bo železniško
omrežje prevzelo osrednjo vlogo v prometnem sistemu države, kar terja že v
obdobju do leta 2005 (obdobje tega nacionalnega programa) v okviru
dolgoročne/ciljne vizije razvoja železniškega omrežja Slovenije, ustrezno
modernizacijo obstoječega omrežja. 
Ciljna zasnova takega sistema, ki zajema celotno železniško
omrežje Slovenije z vozlišči in stičišči, je prikazana na slikah 4/1 in 4/2.
Prevladujočo vlogo ima nova hitra proga Trst–Ljubljana–Zagreb za hitrost 250
km/h. 
Pri povezavi Slovenije z Madžarsko sta poleg obstoječe
povezave čez Hrvaško predvideni še dve povezavi z Madžarsko in to
Ormož–Ljutomer –Murska Sobota–Hodoš in Beltinci–Lendava s tem, da ima zaradi
smeri tranzitnih prometnih tokov prednost povezava preko Hodoša, ki je predvidena
za hitrost do 160 km/h. 
Hrbtenico zmogljivih železniških prog za višje in visoke
hitrosti na smeri Koper–Maribor dopolnjuje omrežje preostalih prog, tako da
bodo pomembnejša razvojna središča Slovenije na teh progah. 
Regionalne proge bodo z omrežji višjih kategorij povezovale
druga pomembnejša središča, ki bi ostala sicer nepovezana z železniškim
omrežjem Slovenije. 
Prometni tokovi naj bi se združevali in medsebojno povezovali
na prestopnih točkah – prometnih vozliščih. Na tak način bo omogočeno povezovanje
vseh vrst javnega in individualnega prometa predvsem tako, da se bodo v teh
točkah železniški, avtobusni, letalski in pomorski sistemi ter individualni
motorni, kolesarski in peš promet združevali v integralno celoto. Na mestih,
kjer se bodo zaključevale priključne avtobusne linije, bodo prestopi urejeni v
okviru prestopnih točk (prometnih glav), na vseh prestopnih točkah pa bodo
urejena parkirišča in kolesarnice. Sistem prestopnih točk bodo tvorile: 
-       
primarne prestopne točke, ki bodo omogočale prestop med različnimi
železniškimi podsistemi, med železniškim in avtobusnim sistemom, kakor tudi med
letalskim in pomorskim sistemom ter med sistemi javnega prometa na republiški
in regionalni ravni, 
-       
sekundarne prestopne točke, ki bodo omogočale prestop med železniškimi
in avtobusnimi sistemi ter kolesarskim prometom na lokalni (občinski) ravni. 
Pri posodobitvi in razvoju železniške infrastrukture gre za
tri temeljne med seboj ločene, vendar funkcionalno povezane sklope, katerih
izvedba mora biti usklajena s standardi, opredeljenimi v veljavnih evropskih
dokumentih in predpisih UIC: 
-       
obnova obstoječih prog, 
-       
dograditev obstoječih prog, 
-       
gradnja prog za visoke hitrosti. 
4.1. Obnova obstoječih prog 
Obnova obstoječih prog obsega obnavljanje oziroma ohranjanje
obratovalne sposobnosti obstoječih prog na čim višji tehnični ravni in s tem
zagotavljanje čim večje varnosti, zanesljivosti in racionalnosti obratovanja. 
Sem spadajo: 
-       
remont zgornjega ustroja proge, 
-       
obnova vozne mreže, 
-       
obnova SV- in TK-naprav, 
-       
obnova mostov in podpornih ter opornih zidov, gradnja izvennivojskih
križanj, 
-       
manjše rekonstrukcije postaj in prog. 
Pri skupni dolžini 863 km tirov glavnih prog in 20-letnem
ciklusu remontov je treba letno obnoviti 43 km tirov z novim materialom. K temu
je treba prišteti še potrebno obnavljanje 665 km tirov regionalnih prog z
rabljenim materialom in v daljših časovnih presledkih, tako da je upravičeno
računati s potrebno skupno dolžino remonta približno 50 km letno. Namen
navedenih del je: 
-       
zagotavljanje varnosti, zanesljivosti in racionalnosti obratovanja, 
-       
zagotovitev najnižje dopustne osne obremenitve 22,5 t na vseh glavnih
progah, 
-       
zagotovitev nakladalnega profila UIC – B, 
-       
povečanje progovne hitrosti v okvirih obstoječe osi proge. 
4.2. Dograditev obstoječih prog in vozlišč 
Dograditev obstoječih prog obsega dopolnitev zmogljivosti in
višjo stopnjo posodobitve obstoječe infrastrukturne mreže. Ta je potrebna
zaradi predvidenega povečanja obsega prevoza, pritegnitve novih prometnih
tokov, povečanja stopnje varnosti in uvajanja višjih standardov ob upoštevanju
varstva okolja in racionalizacije poslovanja. 
Sem uvrščamo naslednje projekte: 
-       
gradnjo nove proge za povezavo Slovenije z Madžarsko (25,0 km), 
-       
gradnjo drugega tira na odsekih: 
-       
Koper–Divača (45,8 km) 
-       
Ljubljana–Jesenice (71,2 km) 
-       
Maribor–Šentilj (16,5 km), 
-       
gradnjo izvennivojskih križanj ceste z železnico in izvennivojskih
dostopov na perone, 
-       
gradnjo telekomandne naprave na progi Sežana–Jesenice (129,8 km), 
-       
elektrifikacijo proge Sežana–Anhovo (56,6 km), 
-       
elektrifikacijo proge Anhovo–Jesenice (73,2 km), 
-       
gradnjo sodobnejših sistemov signalnovarnostnih naprav, 
-       
gradnjo sodobnejših sistemov telekomunikacijskih naprav, ki obenem
omogočajo tudi ustrezno in nemoteno povezavo z Evropo, 
-       
posodobitev ranžirne postaje Zalog, 
-       
gradnjo ljubljanskega železniškega vozlišča, 
-       
gradnjo potniške postaje Ljubljana. 
Zadnji dve alinei sta neposredno povezani z razvojem
primestnega potniškega prometa po železnici. Razbremenitev obstoječih vpadnic v
ljubljanskem železniškem vozlišču s preusmeritvijo tranzitnih tovornih tokov po
obvoznih progah zunaj mesta daje obetavne možnosti za razvoj tirnega
primestnega in mestnega prometa v povezavi s cestno železnico v samem središču
mesta. Obstoječo delitev dnevnih migracijskih tokov v ljubljanski regiji (14%
železnica, 50% avtobus, 36% osebni avtomobili) je treba temeljito spremeniti v
korist železnice. Cilj, ki je narodnogospodarsko in ekološko gotovo utemeljen,
je preusmeritev več kot polovice primestnih migracijskih tokov na železnico,
kar z drugimi besedami pomeni, da bi se po železnici od sedanjih osem tisoč
potnikov dnevno v prihodnosti prepeljalo okrog 30 tisoč potnikov dnevno. 
4.3. Gradnja prog za višje in visoke hitrosti 
Koridorji prog za višje in visoke hitrosti temeljijo na
zasnovi evropske mreže hitrih in glavnih prog, določeni v navedenih evropskih
dokumentih. 
Kot je razvidno iz slike 4/2 je v proučevanju nova hitra
proga za hitrost 250 km/h, ki poteka čez Slovenijo v smeri:
Pariz/Madrid–Barcelona–Torino–Milano–Benetke–Trst–Ljubljana–Zagreb/Budimpešta–Kijev–Beograd–Atene/Carigrad.
Med proge za hitrosti do 160 km/h sodijo glavna proga proti
Mariboru in Dunaju, obvozne proge ljubljanskega železniškega vozlišča, glavna
proga Pragersko–Ormož–Murska Sobota–Hodoš, glavna proga iz Kopra s priključkom
na hitro progo Trst–Ljubljana ter glavna proga Ljubljana–Jesenice (z
rekonstrukcijo in gradnjo drugega tira). 
S tem bo slovenska železniška hrbtenica prog v smeri
Koper–Ljubljana–Maribor–madžarska meja z odcepi proti Trstu, Reki, Beljaku,
Zagrebu in Gradcu sestavni del omrežja evropskih hitrih prog. Te proge bodo
povezovale Slovenijo z drugimi evropskimi državami, “deželna” središča pa med
seboj in s podobnimi središči sosednjih držav. 
Na hitri progi Trst–Ljubljana–Zagreb bodo poleg priključkov
(vozlišč) glavnih prog v Ljubljani, Zidanem Mostu in koprsko-tržaškem območju
tudi stičišča v drugih točkah prepletanja hitre proge z obstoječimi
posodobljenimi progami, ki bodo omogočala tudi vožnje vlakov nižje stopnje in
določenega dela tovornega prevoza po tej progi.
5.0. DINAMIKA RAZVOJA IN POTREBNA FINANČNA SREDSTVA
5.1. Projekti, sofinancirani s posojili EBOR/EIB 
Vrednost projektov, za katere je dogovorjeno, da bosta zanje
dali posojila EBOR in EIB v obdobju od 1994 do 1997 in uporaba teh sredstev po
posameznih vrstah del ter po posameznih odsekih prog so razvidni v tabeli 5/1.
V tabeli 5/2 so po letih prikazana potrebna sredstva za vračanje vseh do sedaj
odobrenih posojil za vlaganje v slovensko železniško infrastrukturo. Pri posojilih
EBOR in EIB gre pretežno za kreditiranje obnove obstoječih prog (glej poglavje
4.1), in sicer: 
-       
remont 148 km prog (slika 5/1), 
-       
zamenjava 50 km vozne mreže (slika 5/2), 
-       
obnova mostov in podpornih ter opornih zidov, 
-       
nabava opreme za vzdrževanje proge in opreme za dopolnitev IS, tehnična
pomoč, 
-       
obnova telekomunikacijskega sistema in ŽAT central (slika 5/3), 
-       
posodobitev ranžirne postaje Zalog (slika 5/4), 
-       
odprava ozkih grl (izvennivojska križanja, predori). 
Ob tem je treba pripomniti, da se bodo remontna in druga dela
na odsekih prog, ki se ujemajo z bodočimi progami za višje oziroma visoke
hitrosti, opravljala že v skladu s tehničnimi standardi, ki veljajo za to
hitrostno raven. 
5.2. Drugi razvojni projekti 
Dinamika razvoja po drugih projektih in po posameznih letih v
obdobju od 1994 do 2005 je razvidna v tabeli 5/1. 
V prvih dveh stolpcih (obnova) gre za sredstva, potrebna za
ohranjanje eksploatacijske sposobnosti obstoječih prog na čim višji tehnični
ravni. V prvem stolpcu so prikazana potrebna letna sredstva za 50 km remonta, v
drugem pa potrebna letna sredstva za vsakoletno investicijsko porabo pri
prenovitvi postaj, prog in signalnovarnostnih naprav, za naložbe za povečanje
varnosti po odločbah republiških inšpekcijskih služb, za izgradnjo manj
zahtevnih podhodov in izvennivojskih križanj ceste z železnico ipd. 
V tretjem in četrtem stolpcu so navedena potrebna sredstva za
dograditev obstoječega železniškega sistema s signalnovarnostnimi in
telekomunikacijskimi napravami, gradnjo nove proge za povezavo Slovenije z
Madžarsko, gradnjo drugega tira na posameznih odsekih enotirnih prog,
modernizacijo proge Sežana–Nova Gorica–Jesenice in za gradnjo oziroma prenovo
prog za višje hitrosti, tako kot je to opredeljeno v nadaljevanju. 
5.2.1. Dograditev signalnovarnostnega in
telekomunikacijskega sistema ter elektrifikacija prog 
Dograditev telekomunikacijskega sistema obsega zamenjavo
obstoječega zastarelega analognega telekomunikacijskega sistema z novim
digitalnim telekomunikacijskim sistemom. Projekt je nadaljevanje s posojilom
EBOR/EIB začete naložbe in bo z njo vzpostavljen sodoben telekomunikacijski
sistem na celotnem prometnem križu slovenskih železnic. 
Dograditev signalnovarnostnih naprav obsega vgradnjo
elektronskih signalnovarnostnih naprav namesto zastarelih mehaničnih ali
relejnih varnostnih naprav na odsekih, kjer so te najbolj zastarele, in sicer
najprej na odsekih Ljubljana–Sežana in Pragersko–Murska Sobota. Tudi ta naložba
pomeni posodobitev glavne prometne železniške smeri Sežana–Pragersko–Šentilj–Murska
Sobota in s tem večjo varnost, prepustnost, racionalnost obratovanja. 
Dinamika in prostorska alokacija dograditve navedenih
signalnovarnostnih in telekomunikacijskih naprav sta razvidni s slike 5/3 in
5/4. V sklop dograditev sodijo tudi naslednji projekti: 
-       
izgradnja telekomandne naprave na progi Sežana–Jesenice do leta 2000, 
-       
elektrifikacija proge Sežana–Jesenice na relaciji Sežana–Anhovo do leta
2000 (prva faza), na relaciji Anhovo–Jesenice pa po letu 2000 (druga faza). 
5.2.2. Nove proge, gradnja drugega tira 
Pri dograditvi obstoječe mreže prog je v letih 1997 in 1998
predvidena gradnja slovenskega dela nove enotirne proge za neposredno povezavo
Slovenije z Madžarsko v smeri Puconci–Hodoš v dolžini 25,0 km. Proga je
namenjena pritegnitvi tranzitnega tovora iz Češke, Slovaške, Poljske, vzhodne
Nemčije, Madžarske in Ukrajine v smeri proti pristanišču Koper, ima pa tudi
velik politični pomen zaradi tesnejše povezave Slovencev, ki živijo na
madžarski strani meje, z matično domovino. Proga je projektirana za hitrost do
160 km/h. 
Da bi se mesto Lendava povezalo s slovenskim železniškim
omrežjem po našem ozemlju, se do leta 2000 zgradi železniška proga
Beltinci–Lendava v dolžini približno 20 km. 
V obdobju od leta 1998 do leta 2000 je predvidena gradnja
drugega tira Divača–Koper v dolžini 45,8 km. S tem se bo na tem enotirnem
odseku bistveno povečala zmogljivost proge in s tem izboljšala zaledna povezava
pristanišča Koper. V obdobju od leta 2001 do 2005 je predvidena tudi gradnja
obvoznih prog ljubljanskega prometnega vozlišča in s tem povezanega sistema
mestnega in primestnega prometa v Ljubljani. Za bolj pospešen razvoj
primestnega prometa na železnici in s tem povezanim nakupom novih voznih
sredstev bo do leta 2000 treba zgraditi dodatna postajališča na vpadnicah,
zlasti v ljubljanski regiji. 
Gradnja drugega tira Ljubljana–Jesenice v dolžini 71,2 km je
zaradi spremenjenih prometnih tokov predvidena šele po letu 2005 in ni
vključena v program naložb v obravnavanem obdobju. Prav tako je po letu 2005
načrtovana gradnja na sliki 4/2 predvidenih novih regionalnih prog, ki
dopolnjujejo obstoječi železniški sistem. 
5.2.3. Proge za višje in visoke hitrosti 
Uresničitev evropske mreže hitrih prog na ozemlju Slovenije v
skladu z evropskimi dokumenti, navedenimi v poglavju 3.0., je predvidena po
letu 2000. Prvi takšen poseg je prenova proge dolžine 106 km Zidani
Most–Maribor–Šentilj v smeri proti Dunaju za hitrost do 160 km/h. Začetek
večjih del je predviden leta 2001, medtem ko bi remonti na posameznih odsekih
te proge, kjer trasa proge ostaja v svoji osi, že potekali po standardih, ki
jih taka hitrost zahteva. V prenovo te proge je vključena tudi gradnja drugega
tira Maribor–Šentilj (16,5 km). Ta proga povezuje hitro progo Gradec–Dunaj s
hitro progo (v proučevanju – za hitrost 250 km/h) Trst–Ljubljana–Zidani Most –
Zagreb kot delom južnoevropske hitre proge
Madrid–Barcelona–Milano–Benetke–Trst–Ljubljana–Zagreb–Beograd/Budimpešta (slika
4/2). 
Dolžina hitre proge od slovensko-italijanske meje pri Trstu
do slovensko-hrvaške meje pri Dobovi je 179 km. Njena gradnja s prvim odsekom
Ljubljana–Zidani Most je predvidena po letu 2005 in ni vključena v dinamiko
finančnih naložb v obravnavanem obdobju. 
Predvidena vrednost 1 km take proge je po izkušnjah tujih
železnic 15 mio USD, tako da bi bila vrednost celotne proge po grobi oceni 2691
mio USD. Idejne gradbene rešitve za odsek proge Ljubljana–Zagreb so izdelane,
izbrana je savska različica, za odsek Trst–Ljubljana pa je izdelanih več
različic. 
Z vzpostavitvijo sistema navedenih prog za višje in visoke
hitrosti bi se Slovenija enakopravno vključila v evropski sistem hitrih prog.
Dostopnost Slovenije in mobilnost prebivalstva bi se tako bistveno izboljšali,
časi potovanj v primerjavi z obstoječimi pa skrajšali, kot to kaže slika 5/5. 
Predvidena dinamika gradnje je izraz trenutnih realnih razmer
in predvidevanj v Evropi, treba pa jo bo skrbno prilagajati dogajanju v naših
sosednjih državah, saj taka naložba ne more biti rezultat načrtovanja ene same
države, pač pa jo je treba obravnavati kot člen v verigi interesov in prometne
politike evropskih držav kot celote. 
Tabela 5/1: Dinamika potrebnih
naložb do l. 2005 (cene 30. 9. 1993)


v mio SIT
 

 

 

Obnova

Proge za
višje in
visoke
hitrosti

Skupaj

SKUPAJ
 

Leto

 

remont

druge investicije

dogradit-ev








1994

EBOR/EIB

3.927

1.044

779

–

5.750

 
 

 

drugi viri

–

2.400

610

–

3.010

8.760
 

1995

EBOR/EIB

4.058

1.632

1.362

–

7.052

 
 

 

drugi viri

–

2.400

3.986

–

6.386

13.438
 

1996

EBOR/EIB

2.154

1.334

940

–

4.428

 
 

 

drugi viri

–

2.400

4.187

–

6.587

11.015
 

1997

EBOR/EIB

–

559

500

–

1.059

 
 

 

drugi viri

3.782

2.400

6.909

–

13.091

14.150
 

1998

 

3.782

2.000

11.012

–

 

16.794
 

1999

 

3.782

2.000

8.313

–

 

14.095
 

2000

 

3.782

2.000

8.278

–

 

14.060
 

2001

 

3.782

2.000

11.208

5.220

 

22.210
 

2002

 

3.782

2.000

10.932

8.352

 

25.066
 

2003

 

3.782

2.000

11.744

8.352

 

25.878
 

2004

 

3.782

2.000

5.872

10.904

 

22.558
 

2005

 

3.782

2.000

8.308

10.904

 

24.994
 





 

Vlaganja v razvoj železnice na km proge pri nekaterih tujih
železnicah v letu 1991:
-       
Avstrija                                                                         196.000
USD/km
-       
Portugalska                                                                  125.000
USD/km
-       
Švica                                                                            455.000
USD/km
-       
Italija                                                                             233.470
USD/km
-       
Slovenija                                                                       55.000
USD/km
                                                                                            (predvideni
znesek za leto 1994)
Tabela 5/2: Potrebna sredstva za
vračanje posojil javnega podjetja Slovenske železnice po posameznih letih (cene
30. 9. 1993)


v mio SIT


Leto

Glavnica

Obresti

Skupaj


1994

1.009,9

1.123,8

2.133,7


1995

767,5

1.207,2

1.974,7


1996

784,2

1.505,7

2.289,9


1997

1.477,4

1.605,5

3.082,9


1998

1.600,2

1.498,2

3.098,4


1999

1.778,8

1.365,7

3.143,7


2000

1.721,5

1.233,8

2.955,3


2001

1.690,1

1.045,3

2.735,4


2002

1.719,2

911,2

2.630,4


2003

1.757,2

784,1

2.541,3


2004

1.650,2

642,1

2.292,3


2005

1.523,1

532,2

2.055,3


2006

1.538,4

426,8

1.965,2


2007

1.270,3

319,6

1.589,9


2008

1.285,8

230,9

1.516,7


2009

671,9

150,1

822,0


2010

548,5

111,1

659,6


2011

548,5

77,0

625,5


2012

548,5

43,1

591,6


2013

221,3

6,8

228,1


2014

61,3

1,9

63,2


 

24.173,0

14.822,1

38.995,1


V tabelah 5/1 in 5/2 finančni viri za uresničitev
nacionalnega programa razvoja slovenske železniške infrastrukture po letu 1997
niso določeni in bodo opredeljeni najkasneje v letu 1997.
6.0. SKLEP
Nacionalni program razvoja slovenske železniške
infrastrukture opredeljuje glavne smeri slovenskega železniškega omrežja in
hkrati daje grobo finančno oceno potrebnih sredstev, ki bi omogočila ta razvoj.
Dinamika in obseg tega razvoja sta v tem programu sicer v
grobem prilagojena dolgoročnim načrtom evropskih držav in najnujnejšim potrebam
ter interesom našega gospodarstva in družbe, vendar ju bo treba še sproti
prilagajati nadaljnjemu razvoju prometnih tokov v tem delu Evrope. 
Ustrezen razvoj slovenske železniške infrastrukture je
odločilen pogoj za vključenost slovenskih železnic in pristanišča Koper v
evropske prometne tokove. Zaostanek na tem področju bo v prihodnosti nenadomestljiv
in ima lahko usodne posledice ne le za slovensko prometno gospodarstvo, pač pa
tudi za gospodarstvo Slovenije kot celoto, saj gre za področje, kjer ima
Slovenija objektivne primerjalne prednosti in jih mora izkoristiti.
Št. 326-03/90-2/41
Ljubljana, dne 25. oktobra 1995.
Predsednik 
Državnega zbora 
Republike Slovenije 
Jožef Školč l. r.

Barvna
priloga - 1. del
Barvna
priloga - 2. del