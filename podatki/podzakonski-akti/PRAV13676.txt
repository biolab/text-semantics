1. člen
(vsebina)
Ta pravilnik določa kriterije za izkazovanje pomembnejših dosežkov
delovanja nevladne organizacije za podelitev statusa nevladne organizacije v
javnem interesu na področju ohranjanja narave.
2. člen
(kriteriji za izkazovanje pomembnejših dosežkov)
(1) Nevladna organizacija izkazuje pomembnejše dosežke svojega
delovanja na področju ohranjanja narave, če izpolnjuje najmanj tri od
naslednjih petih kriterijev:
1.     
izvaja aktivnosti v naravi, ki omejujejo ali preprečujejo ogrožanje
narave, vzdržujejo ali izboljšujejo ugodno stanje naravnih vrednot, habitatnih
tipov, rastlinskih in živalskih vrst ter njihovih habitatov ali prispevajo k
povečanju znanja o biotski raznovrstnosti;
2.     
se dejavno in konstruktivno vključuje v procese načrtovanja in izvajanja
posegov v naravo, s tem da javnost oziroma povzročitelje ogrožanja narave
seznanja s posledicami posegov ali ravnanj in možnostmi za posege in ravnanja,
ki so za naravo manj ogrožajoči, ali se dejavno in konstruktivno vključuje v
procese normativnega urejanja na področjih, ki urejajo ohranjanje narave ali
vplivajo na ohranjanje narave;
3.     
zbira ali analizira podatke o naravi, ki so pomembni za njeno ohranjanje
(o neživi naravi, habitatnih tipih, rastlinskih in živalskih vrstah,
ekosistemsko zaključenih območjih ipd.), o dejavnikih ogrožanja narave ali
njihovih vplivih na naravo, zbrane podatke pregledno vodi in omogoča njihovo
uporabo za namene preprečevanja ogrožanja narave;
4.     
izobražuje in ozavešča javnost o naravi in pomenu njene ohranitve z
organizacijo seminarjev, okroglih miz, delavnic, predavanj, z izdajanjem
elektronskih ali tiskanih publikacij, organiziranjem razstav, pripravo
prispevkov za medije ipd. ter širi strokovno znanje;
5.     
organizira ali spodbuja prostovoljne aktivnosti za ohranjanje narave.
(2) Ne glede na prejšnji odstavek se za pomembnejše
dosežke na področju ohranjanja narave ne štejejo aktivnosti, ki jih nevladne
organizacije izvajajo v povezavi z rabo naravnih virov, naravnih vrednot ali
sestavin biotske raznovrstnosti.
3. člen
(končanje postopkov)
Postopki za podelitev statusa nevladne organizacije v javnem
interesu na področju ohranjanja narave, začeti pred uveljavitvijo tega
pravilnika, se končajo v skladu z dosedanjimi predpisi.
4. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-644/2018
Ljubljana, dne 4. julija 2019
EVA 2018-2550-0118
Simon Zajc
minister
za okolje in prostor