I. SPLOŠNE DOLOČBE
1. člen
(1) Ta pravilnik ureja organizacijo in način dela komisije za
pregled in oceno investicijske dokumentacije na področju državnih cest (v
nadaljnjem besedilu: komisija), ki se izdeluje v skladu z Uredbo o metodologiji
za pripravo in obravnavo investicijske dokumentacije na področju državnih cest
(Uradni list RS, št. 124/07; v nadaljnjem besedilu: uredba), ter opredeljuje
njene glavne naloge. 
(2) Investicijska dokumentacija iz prejšnjega odstavka se
nanaša na predinvesticijsko zasnovo ter investicijski program oziroma njegovo
novelacijo, kadar je ta potrebna.
II. IMENOVANJE KOMISIJE
2. člen
(1) Minister za promet (v nadaljnjem besedilu: minister) s
sklepom imenuje predsednika, člane ter sekretarja komisije. 
(2) Sklep iz prejšnjega odstavka je interni akt.
III. TEMELJNA NAČELA DELA KOMISIJE
3. člen
(1) Komisija je pri svojem delu samostojna in deluje v skladu
z veljavnimi predpisi. 
(2) Komisija je za delo v okviru svojih pristojnosti
odgovorna neposredno ministru.
4. člen
(1) Predsednik, sekretar in člani komisije morajo kot zaupne
varovati vse podatke iz investicijske dokumentacije. 
(2) Predsednik, sekretar in člani komisije ne smejo o
informacijah, s katerimi se seznanijo pri obravnavi investicijske
dokumentacije, seznanjati nikogar razen pooblaščenega predstavnika
investitorja. Informacije v zvezi z investicijo lahko daje le pooblaščeni
predstavnik investitorja.
IV. NALOGE KOMISIJE
5. člen
(1) Komisija v skladu z uredbo izdela poročilo o pregledu in
izdelavi ocene investicijske dokumentacije. 
(2) Strokovna ocena se pripravi za tisto investicijsko
dokumentacijo, ki predstavlja osnovo za odločitev o nadaljnji izdelavi
investicijske dokumentacije oziroma osnovo za odločitev o investiciji. 
(3) Komisija izdela poročilo o pregledu in izdelavi ocene
posamezne investicijske dokumentacije najkasneje v dveh mesecih od datuma
prejema dokumentacije.
V. NALOGE PREDSEDNIKA KOMISIJE
6. člen
(1) Predsednik komisije skrbi za izvajanje določil tega
pravilnika. 
(2) Predsednik komisije izmed imenovanih članov komisije
določi ocenjevalce za pregled in oceno posamezne investicijske dokumentacije
ter izmed njih določi poročevalca, določi pa tudi rok za izdelavo predloga
poročila. Glede na vsebino obravnavane investicijske dokumentacije morajo biti
v komisiji zastopani člani – ocenjevalci, ki so strokovno usposobljeni za
ocenjevanje vsebinskih področij, ki so obravnavana v investicijski
dokumentaciji, in niso kakorkoli povezani s pripravo investicijske
dokumentacije, ki jim je bila dodeljena v pregled in oceno.
7. člen
Število ocenjevalcev posamezne investicijske dokumentacije je
določeno glede na vrsto investicije iz 3. člena uredbe in njeno vrednost, in
sicer se lahko določi največ: 
-       
tri ocenjevalce: za vse vrste investicijskega vzdrževanja ter za
investicije iz 5. in 6. točke 3. člena uredbe do vrednosti 2.000.000 eurov; 
-       
štiri ocenjevalce: za rekonstrukcije, za investicije iz 5. in 6. točke
3. člena uredbe nad vrednostjo 2.000.000 eurov ter za novogradnje in nadomestne
gradnje do vrednosti 20.000.000 eurov; 
-       
pet ocenjevalcev: za novogradnje in nadomestne gradnje z ocenjeno
vrednostjo investicije nad 20.000.000 eurov.
8. člen
(1) Ocenjevalci predsedniku komisije predložijo predlog
poročila o pregledu in izdelavi ocene investicijske dokumentacije, ki
predstavlja strokovno osnovo za nadaljnjo izdelavo investicijske dokumentacije
oziroma za odločitev o investiciji. 
(2) V roku štirinajstih dni po prejemu predloga poročila iz
prejšnjega odstavka predsednik komisije na podlagi predložene investicijske
dokumentacije, predloga poročila ocenjevalcev in razprave na seji komisije
izdela končno poročilo o pregledu in izdelavi ocene investicijske
dokumentacije, ki ga podpišejo ocenjevalci in predsednik komisije.
VI. NALOGE SEKRETARJA KOMISIJE
9. člen
Organizacijska in administrativno-tehnična dela v zvezi z
delovanjem komisije opravlja sekretar komisije (v nadaljnjem besedilu:
sekretar).
10. člen
Organizacijska in administrativno-tehnična dela, ki so vezana
na delo komisije, obsegajo: 
-       
vodenje evidence o prispeli in obravnavani dokumentaciji, 
-       
vabila na seje komisije, 
-       
razpošiljanje dokumentacije ocenjevalcem, 
-       
pridobivanje zahtevanih dopolnitev in dodatnih pojasnil, ki so jih
zahtevali ocenjevalci, ter seznanjanje ocenjevalcev z vsemi dopolnitvami, 
-       
urejanje in razpošiljanje celotne dokumentacije (končno poročilo, sklep
in druga dokumentacija), 
-       
pripravo polletnih in letnih poročil o prispeli, obravnavani in potrjeni
dokumentaciji, 
-       
vodenje evidenc o prisotnosti članov komisije na sejah, 
-       
sodelovanje na sejah in izdelavo zapisnika seje komisije, 
-       
arhiviranje dokumentacije (zapisniki, poročila, sklepi), 
-       
pripravo predloga sklepa o odobritvi ali zavrnitvi investicijske
dokumentacije in njegovo posredovanje ministru v podpis, 
-       
druge naloge po navodilu predsednika komisije.
11. člen
Prostor za seje komisije in arhivske prostore za tekoče delo
komisije zagotavlja Ministrstvo za promet (v nadaljnjem besedilu: ministrstvo).
VII. NAČIN DELA KOMISIJE
12. člen
(1) Delo komisije poteka na rednih in dopisnih sejah. 
(2) Seje komisije se sklicujejo po potrebi, praviloma enkrat
mesečno.
13. člen
Investitor mora komisiji predložiti investicijsko
dokumentacijo v najmanj toliko izvodih, kot je predpisano število ocenjevalcev,
in v dodatnih dveh izvodih. Investicijski dokumentaciji mora biti priložen tudi
sklep o potrditvi predhodno izdelane investicijske dokumentacije.
14. člen
(1) Sekretar investicijsko dokumentacijo nemudoma po njenem
prejemu posreduje predsedniku komisije, ko predsednik določi ocenjevalce, pa še
vsem ocenjevalcem v pregled, ter skliče sejo na predlog predsednika komisije.
Ocenjevalci pripravijo pisna mnenja, poročevalec pa pisni predlog poročila o
posamezni obravnavani zadevi in jih posredujejo predsedniku komisije najmanj
deset dni pred datumom, določenim za sejo. 
(2) Ocenjevalci lahko dodatna pojasnila ali dopolnila v zvezi
z obravnavano investicijsko dokumentacijo zahtevajo preko sekretarja najkasneje
v roku 20 dni po prejemu dokumentacije. 
(3) Vabila na sejo s priloženim gradivom morajo biti članom
komisije in vabljenim udeležencem seje praviloma dostavljena najmanj pet dni
pred začetkom seje. Predlog poročila in mnenja ocenjevalcev so priloga k
vabilu.
15. člen
(1) Na sejo komisije, na kateri bo obravnavana predlagana
investicijska dokumentacija, so vabljeni ocenjevalci ter predstavniki
izdelovalca in investitorja. 
(2) Sejo vodi predsednik komisije. 
(3) Seje so za javnost zaprte.
16. člen
(1) Če so k investicijski dokumentaciji dane pripombe, v
zvezi s katerimi so potrebna dodatna pojasnila, jih predstavniki investitorja
oziroma izdelovalca dokumentacije podajo na seji. 
(2) Ocenjevalci se do pojasnil opredelijo ter nato oblikujejo
osnutek ocene predložene investicijske dokumentacije.
17. člen
(1) Če se mnenja ocenjevalcev razhajajo s predlaganim poročilom,
se uskladijo in razrešijo na seji do te mere, da lahko predsednik komisije na
podlagi usklajenega mnenja izdela končno poročilo. 
(2) Če želi posamezen ocenjevalec tudi po usklajevanju podati
ločeno mnenje, se to mnenje dokumentira v zapisniku. 
(3) Komisija lahko v nujnih primerih o poročilu odloča na
dopisni seji. V tem primeru lahko predsednik izdela končno poročilo le, če so
stališča ocenjevalcev usklajena.
VIII. ZAPISNIKI, POROČILA IN SKLEPI
18. člen
O seji komisije se vodi zapisnik, ki ga sestavi sekretar.
Zapisnik podpišeta sekretar in predsednik komisije.
19. člen
(1) Zapisnik vsebuje zlasti: 
-       
navedbo časa, kraja, datuma in zaporedne številke seje komisije, 
-       
imena prisotnih udeležencev seje (članov komisije in drugih), 
-       
dnevni red seje, 
-       
navedbo investicijske dokumentacije, poročevalca, kratek povzetek
predstavitve in povzetek vsebine razprave, 
-       
morebitna ločena mnenja ocenjevalcev, 
-       
čas zaključka seje, 
-       
podpis sekretarja in predsednika komisije. 
(2) Pisna mnenja ocenjevalcev so sestavni del zapisnika.
20. člen
Dokumentacijo komisije in izvirnik zapisnika hrani
ministrstvo.
21. člen
Člani komisije in investitor prejmejo fotokopijo zapisnika,
drugi udeleženci seje komisije pa le, če tako na njihov predlog odloči
predsednik komisije.
22. člen
(1) Poročilo o pregledu in izdelavi ocene investicijske
dokumentacije podpišejo predsednik komisije in ocenjevalci. 
(2) Poročilo o pregledu in izdelavi ocene investicijske
dokumentacije mora vsebovati: 
-       
osnovne podatke o investiciji (naročnik in izdelovalec investicijske
dokumentacije, predmet, lokacija in vrednost investicije, terminski načrt
glavnih aktivnosti z dinamiko financiranja, viri financiranja, strokovne
podlage za investicijsko dokumentacijo), 
-       
oceno o skladnosti investicijske dokumentacije s predpisano
metodologijo, 
-       
upravičenost glede na veljavna merila, 
-       
morebitno dodatno strokovno mnenje ocenjevalca, 
-       
zaključno mnenje komisije s predlogom, ali se investicijska
dokumentacija potrdi ali zavrne.
IX. KONČNA DOLOČBA
23. člen
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. februarja 2009.
Št. 007-215/2008/9
Ljubljana, dne 5. januarja 2009
EVA 2009-2411-0009
dr. Patrick Vlačič l.r. 
Minister 
za promet