1. SPLOŠNE DOLOČBE
1. člen
(vsebina pravilnika)
Ta pravilnik v zvezi z vodnim telesom ali
njegovimi deli (v nadaljnjem besedilu: vodno telo), ki se uporablja ali je
namenjeno za odvzem vode, določa:
-      
kriterije za določitev zunanjih meja njegovega
vodovarstvenega območja,
-      
kriterije za določitev meja notranjih območij
vodovarstvenega območja (v nadaljnjem besedilu: notranja območja),
-      
izhodišča za določitev vodovarstvenega režima v
zvezi s posegi v okolje, ki so glede na kriterije za določitev meja tveganje za
onesnaženje vodnega telesa, in
-      
druga vprašanja, potrebna za določitev
vodovarstvenega območja.
2. člen
(uporaba)
Določbe tega pravilnika se uporabljajo za
varovanje vodnih teles, ki se uporabljajo ali so namenjena za odvzem vode za
javno oskrbo s pitno vodo.
3. člen
(pomen pojmov)
Pojmi po tem pravilniku imajo naslednji
pomen:
1.     zajetje je objekt, ki je namenjen neposredno za odvzem vode iz vodnega
telesa,
2.     napajalno območje je območje, od koder voda doteka v zajetje ob
normalnih pogojih srednjega hidrološkega leta,
3.     stanje vodnega telesa je kemijsko, količinsko in ekološko stanje
vodnega telesa,
4.     poseg v okolje je gradnja objektov ali drugo človekovo ravnanje ali
opustitev ravnanja, ki pomeni tveganje za onesnaženje vodnega telesa,
5.     naravno ozadje vodnega telesa je kemijsko, količinsko in ekološko
stanje vodnega telesa, ki ni posledica antropogenega vpliva,
6.     vodovarstveni režim so ukrepi zaščite vodnega telesa ter prepovedi
in omejitve posegov v okolje na posameznih notranjih območjih vodovarstvenega
območja, namenjeni zmanjševanju tveganja za onesnaženje vodnega telesa,
7.     medzrnski vodonosnik je vodonosnik, v katerem prevladuje poroznost,
ki nastane kot posledica stika med zrni kamnine ali sedimenta,
8.     kraški vodonosnik je vodonosnik, v katerem prevladuje kanalska
poroznost, vzdolž katere je hitrost toka podzemne vode hitrejša kot v
preostalem delu vodonosnika,
9.     razpoklinski vodonosnik je vodonosnik, kjer prevladuje poroznost
razpok. Podrejeno se pojavljata tudi kanalska in medzrnska poroznost,
10.  krovne
plasti vodonosnika so geološke plasti, ki prekrivajo vodonosnik in imajo slabo
ali zelo slabo prepustnost,
11.  zelo
slabo prepustne geološke plasti so geološke plasti, ki imajo vrednost
koeficienta prepustnosti manjšo od 1.10-9 m/s,
12.  slabo
prepustne geološke plasti so geološke plasti, ki imajo vrednost koeficienta
prepustnosti med 1.10-9 m/s in 1.10-7 m/s,
13.  tekoče
vode so naravni vodotoki kot so hudourniki, potoki in reke, ne glede na to, ali
imajo stalen ali občasen pretok. Za tekoče vode se štejejo tudi stoječe vode,
pri katerih je izražena vzdolžna komponenta hitrosti in je čas pretoka pri
srednji letni vodi manjši od 10 dni,
14.  umetno
napajanje ali umetno bogatenje je nadzorovano ponikanje površinske vode v
vodonosnik s pomočjo umetnih naprav, kot so ponikovalne lagune, bazeni,
vodnjaki, drenaže z namenom povečati količine podzemne vode in/ali varovati
vodno telo pred onesnaževanjem,
15.  tveganje
za onesnaženje vodnega telesa je verjetnost, da bo nek poseg v okolje v
določenih okoliščinah ali v določenem času onesnažil vodno telo,
16.  depresijski
lijak je območje, na katerem se piezometrična gladina podzemne vode zniža
zaradi črpanja,
17.  izohrona
je črta enakih časov dospetja vode do zajetja,
18.  hidroizohipsa
je črta, ki povezuje točke z enakim hidravličnim potencialom na piezometrični
gladini podzemne vode,
19.  zakraselo
območje je območje, kjer se pojavljajo kraški pojavi kot so požiralniki, kraške
jame, škraplje, vrtače, kraški kanali in odprte razpoke, ki omogočajo hitro
pretakanje vode skozi vodonosnik,
20.  darcyjeva
enačba je enačba Q = k x i x A za izračun pretoka podzemne vode skozi
vodonosnik Q (m3/s) na podlagi zmnožka koeficienta prepustnosti k
(m/s), gradienta piezometrične gladine i in preseka vodonosnika A (m2)
pravokotno na smer toka,
21.  disperzija
potencialnih in dejanskih onesnaževal (v nadaljnjem besedilu: disperzija) je
razpršitev onesnaževala v bočni in vzdolžni smeri toka podzemne vode,
22.  infiltracijska
površina je površina, skozi katero se preceja voda s površine v vodonosnik
naravno ali z umetnim napajanjem,
23.  naravne
danosti vodnega telesa so geometrija vodnega telesa in druge lastnosti, ki
vplivajo na površinski disperzni tok vode v horizontalni smeri, na površinski
tok vode v strugah vodotokov, na tok vode v vertikalni smeri v območju
koreninskega sistema, na tok vode v vertikalni smeri v nezasičenem območju
vodonosnika in na tok vode v horizontalni smeri v zasičenem območju
vodonosnika,
24.  povprečni
zadrževalni čas je kvocijent med povprečnim dolgoletnim volumnom vode v vodnem
telesu in povprečnim dolgoletnim pretokom vode skozi vodno telo,
25.  onesnaževalo
pomeni kakršnokoli snov, ki lahko povzroči onesnaženje, vključno z mikroorganizmi,
26.  fitofarmacevtska
sredstva so aktivne snovi in pripravki določeni s predpisi, ki urejajo
fitofarmacevtska sredstva.
2. KRITERIJI ZA DOLOČITEV VODOVARSTVENEGA OBMOČJA
4. člen
(izhodišča za opredelitev vodovarstvenega
območja)
(1) Izhodišča za opredelitev vodovarstvenega območja temeljijo na:
1.     naravnih danostih vodnega telesa in njegovega napajalnega območja,
ki varujejo vodno telo pred onesnaženjem ali drugimi vrstami obremenjevanja,
2.     dolgoročnem pomenu vodnega telesa za lokalni ali regionalni razvoj,
3.     pogojih zagotavljanja pitne vode in zahtevah iz predpisov, ki
urejajo pitno vodo,
4.     ocenah o dejanskih in možnih poteh mikroorganizmov vzdolž toka vode
do zajetja,
5.     ocenah o dejanskih in možnih poteh kemijskih in fizikalnih
onesnaževal vzdolž toka površinske in podzemne vode do zajetja,
6.     tveganju za onesnaženje zaradi posegov v okolje iz priloge 1, ki je
sestavni del tega pravilnika, in
7.     stroških za vzpostavitev vodovarstvenega režima ter stroških za
vzpostavitev tehnologije priprave in čiščenja vode, zajete iz vodnega telesa,
ki je varovano z vodovarstvenim režimom.
(2) Pri ugotavljanju tveganja za onesnaženje je treba upoštevati vrsto
posega v okolje ter s tem povezano ustreznost predvidenih tehnologij,
mikrobiološke, kemijske in fizikalne lastnosti onesnaževal, ki bi lahko
ogrozile vodno telo, ter naravne danosti napajalnega območja zajetja.
(3) Vodvarstveno območje mora biti določeno tako, da je na njem
omogočeno izvajanje vodovarstvenega režima v obsegu in na način, ki zagotavlja
ohranjanje naravnega stanja vodnega telesa.
(4) Ne glede na določbo prejšnjega odstavka mora biti vodvarstveno
območje na območju, ki je že obremenjeno, določeno tako, da je na njem
omogočeno izvajanje vodovarstvenega režima najmanj v obsegu in na način, ki
zagotavlja znižanje tveganja za onesnaženje zaradi posegov v okolje iz priloge
1 tega pravilnika na raven, ki je sprejemljiva za odvzem vode.
2.1. Območje zajetja in notranja območja
5. člen
(območje zajetja)
(1) Območje zajetja je ograjeni del vodovarstvenega območja neposredno
ob zajetju.
(2) Na območju zajetja je treba zagotavljati varovanje zajetja pred
neposrednim poškodovanjem objektov zajetja in neposrednim vnosom onesnaževal v
zajetje ali njegovo bližino.
(3) Na območju zajetja je dovoljeno samo vzdrževanje in obnavljanje
objektov in naprav, ki služijo zajetju.
6. člen
(notranja območja)
(1) Vodovarstveno območje se zaradi različnih stopenj varovanja lahko
deli na notranja območja, in sicer na:
1.     širše območje, na katerem se izvaja varovanje z blažjim
vodovarstvenim režimom,
2.     ožje območje, na katerem se izvaja varovanje s strogim
vodovarstvenim režimom, in
3.     najožje območje, na katerem se izvaja varovanje z najstrožjim
vodovarstvenim režimom.
(2) Širše območje zajema celotno napajalno območje zajetja in je
namenjeno dolgoročnemu zagotavljanju zdravstvene ustreznosti pitne vode. Na tem
območju mora vodovarstveni režim zagotavljati sprejemljivo tveganje za
onesnaženje vodnega telesa z radioaktivnimi snovmi ali snovmi, ki so obstojne
ali pa se razgrajujejo zelo počasi.
(3) Ožje območje je območje, ki glede na naravne danosti zagotavlja
dovolj dolg zadrževalni čas, dovolj veliko razredčenje in dovolj dolg čas za
ukrepanje. Na tem območju mora vodovarstveni režim zagotavljati sprejemljivo
tveganje za onesnaženje vodnega telesa z onesnaževali, ki počasi razpadajo.
(4) Najožje območje je območje blizu zajetja, kjer je glede na naravne
danosti razredčenje majhno, onesnaževala pa hitro dospejo do zajetja. Na tem
območju mora vodovarstveni režim zagotavljati sprejemljivo tveganje za onesnaženje
vodnega telesa z mikroorganizmi in drugimi onesnaževali.
7. člen
(dodatna delitev notranjih območij)
Če iz analize tveganja za onesnaženje že
izvedenih posegov v okolje na vodovarstvenem območju sledi, da vodovarstveni
režim v zvezi z novimi posegi v okolje zagotavlja sprejemljivo tveganje za
onesnaženje vodnega telesa samo na delu posameznega notranjega območja, je
treba tako notranje območje razdeliti na dve ali več manjših podobmočij, na
katerih veljajo vodovarstveni režimi različnih zahtevnosti.
2.2. Izhodišča za določitev
vodovarstvenega režima
8. člen
(izhodišča za določitev vodovarstvenega
režima na notranjih območjih)
(1) Določitev vodovarstvenega režima na
notranjih območjih izhaja iz značilnosti obravnavanega območja, ugotovljenih na
podlagi izhodišč za opredelitev vodovarstvenega območja iz 4. člena tega
pravilnika.
(2) V strokovnih podlagah iz 53. člena tega
pravilnika se vodovarstveni režim pripravi kot predlog stopnje varovanja v
obliki prepovedi, omejitev in zaščitnih ukrepov za posege v okolje na
posameznem notranjem območju in se lahko prikaže v obliki besedila ali v obliki
tabele ali v kombinaciji obeh načinov. Pripravljavec strokovnih podlag iz 53.
člena tega pravilnika izbere predlog stopnje varovanja tako, da so prepovedi,
omejitve in zaščitni ukrepi glede na značilnosti posameznega vodovarstvenega
območja jasno določeni in strokovno utemeljeni.
(3) Če se za prikaz predloga stopnje
varovanja iz prejšnjega odstavka izbere tabelo, se ta pripravi v obliki iz
priloge 1 tega pravilnika. 
(4) V predlogu stopnje varovanja iz drugega
odstavka tega člena se lahko za posamezno notranje vodovarstveno območje določi
strožji ali blažji vodovarstveni režim kot izhaja iz priloge 1 tega pravilnika,
če to zahtevajo značilnosti obravnavanega območja, ugotovljene na podlagi
izhodišč za opredelitev vodovarstvenega območja iz 4. člena tega pravilnika.
9. člen
(izhodišča za prikaz prepovedi, omejitev
in zaščitnih ukrepov)
(1) Če se v strokovnih podlagah iz 53.
člena tega pravilnika stopnja varovanja na notranjih območjih prikaže v obliki
tabele, se za prepovedi, omejitve in zaščitne ukrepe uporabljajo oznake iz 3. točke
podnaslova »Pomen oznak« iz priloge 1 tega pravilnika.
(2) V tabeli iz prejšnjega odstavka se
stopnja varovanja lahko podrobneje pojasni z dodatnimi pogoji in omejitvami,
označenimi s številkami, ki so nadpisane k posameznim prepovedim, omejitvam in
zaščitnim ukrepom in morajo biti podrobneje opisane v seznamu na koncu tabele
na način iz 4. točke podnaslova »Pomen oznak« iz priloge 1 tega pravilnika.
(3) Prepovedi, omejitve in zaščitni ukrepi
ter dodatni pogoji in omejitve iz priloge 1 tega pravilnika se glede na
značilnosti obravnavanega območja, ugotovljenih na podlagi izhodišč za
opredelitev vodovarstvenega območja iz 4. člena tega pravilnika, in glede na
stopnjo varovanja na notranjih območjih lahko pri pripravi posameznega akta o
vodovarstvenem območju ustrezno spremenijo oziroma dopolnijo.
10. člen
(črtan)
11. člen
(črtan)
2.3. Merila za določitev velikosti
vodovarstvenega območja
12. člen
(merila za velikost notranjih območij)
(1) Velikost notranjih območij se glede na vrsto površinskega ali
podzemnega vodnega telesa in značilnosti njunega napajalnega območja določi na
podlagi časa zadrževanja onesnaževala, razredčenje onesnaževala od mesta vnosa
do zajetja ali časa za ukrepanje.
(2) Čas zadrževanja onesnaževala in razredčenje onesnaževala od mesta
vnosa do zajetja je odvisna od hitrosti pretakanja vode skozi vodno telo,
ugotavlja pa se ju na podlagi ocene časa dotoka vode iz poljubne točke v
napajalnem območju do zajetja.
(3) Čas dotoka vode iz prejšnjega odstavka se izračuna na podlagi
podatkov o meritvah in modelnih izračunov. Čas dotoka vode je vsota časa
prenosa onesnaževala od mesta vnosa do toka vode in časa prenosa onesnaževala s
tokom vode do zajetja.
(4) Čas za ukrepanje se določi na podlagi ocene časa izvedbe možnih
interventnih ukrepov ter ukrepov odprave posledic onesnaženja, preden
onesnaževalo dospe do zajetja.
2.4. Vodovarstvena območja za zajetja
podzemne vode
13. člen
(tipi vodonosnikov)
Pri določitvi notranjih območij se zaradi
razlik v poroznosti vodonosnika in zaradi posebnih značilnosti toka podzemne
vode uporabljajo različne metode za medzrnski, kraški in razpoklinski
vodonosnik.
14. člen
(vodovarstveno območje za zajetje v
medzrnskem vodonosniku)
(1) Pri določitvi notranjih območij za varovanje vodnega telesa v
medzrnskem vodonosniku je treba tok podzemne vode opisati z izračuni na podlagi
Darcyjeve enačbe in na podlagi izračunov po tej enačbi izdelati načrt
hidroizohips in izohron, pri čemer pa je treba upoštevati, da:
1.     je hitrost pretakanja podzemne vode v medzrnskem vodonosniku
praviloma manjša od 10 m/dan in je manj odvisna od hidrometeoroloških razmer,
porazdelitev hitrosti pretakanja podzemnih vod pa je razmeroma homogena,
2.     se tveganje za onesnaženje vodnega telesa podzemne vode praviloma
zmanjšuje z oddaljenostjo od zajetja, mikroorganizmi pa se pri pretakanju
podzemne vode skozi porozno sredino večinoma odstranijo.
(2) Notranja območja za medzrnske vodonosnike se opredelijo glede na
čas zadrževanja onesnaževala in razredčenje onesnaževala.
15. člen
(vodovarstveno območje za zajetja v
kraškem vodonosniku)
(1) Pri določitvi notranjih območij za varovanje vodnega telesa v
kraškem vodonosniku je treba upoštevati, da:
1.     ima tok podzemne vode značilnosti turbulentnega toka po kanalih in
ga ni možno opisati z izračuni na podlagi Darcyjeve enačbe in zato ni možno
izdelati načrta hidroizohips in določiti izohron,
2.     se podzemna voda običajno pretaka s hitrostmi, ki so bistveno večje
od 10 m/dan, in so močno odvisne od hidrometeoroloških razmer,
3.     je porazdelitev hitrosti pretakanja podzemnih vod zelo heterogena
in se zato tveganje onesnaženja praviloma ne zmanjšuje z oddaljenostjo od
zajetja,
4.     so zadrževalne in filtracijske sposobnosti tega vodonosnika lahko
slabe, v odprtih zakraselih območjih pa jih ni, in
5.     da se mikroorganizmi pri pretakanju podzemne vode skozi porozno
sredino večinoma ne odstranijo.
(2) Notranja območja za kraške vodonosnike se določijo glede na čas za
ukrepanje in, če je to možno, tudi glede na čas zadrževanja onesnaževala in
razredčenje onesnaževala.
(3) Poleg meril iz prejšnjega odstavka je treba upoštevati, da je za
zajetje v kraškem vodonosniku:
1.     na širšem območju zagotovljeno varovanje zajetja z dovolj dolgim
časom zadrževanja onesnaževala v krovnih plasteh vodonosnika ali nezasičeni
coni vodonosnika, ali z dovolj velikim razredčenjem onesnaževala tako, da je
možna izvedba interventnih ukrepov in ukrepov odprave posledic onesnaženja na
zajetje,
2.     na ožjem območju zagotovljeno varovanje zajetja z izvedbo
interventnih ukrepov v zelo kratkem času, ker ima onesnaženje na tem območju
hiter in močan vpliv na zajetje zaradi možnega trenutnega prodora onesnaževala
skozi zakrasela območja do gladine podzemne vode ali do toka podzemne vode v
kraških kanalih, čas za izvedbo zahtevnih interventnih ukrepov pa je zelo
kratek,
3.     na najožjem območju zagotovljeno varovanje zajetja pred
kakršnimkoli onesnaženjem, ker ima onesnaženje na tem območju usodne posledice
za zajetje zaradi možnosti trenutnega prodora onesnaževala skozi zakrasela
območja do gladine podzemne vode ali do toka podzemne vode v kraških kanalih,
možnosti izvedbe interventnih ukrepov pa na tem območju ni.
16. člen
(vodovarstveno območje za zajetja v
razpoklinskem vodonosniku)
(1) Pri določanju notranjih območij za varovanje vodnega telesa v
razpoklinskem vodonosniku je treba upoštevati, da:
1.     ima tok podzemne vode lahko podobne značilnosti kot tok vode v
medzrnskem ali v kraškem vodonosniku,
2.     so značilnosti tega vodonosnika bolj podobne značilnostim
medzrnskega vodonosnika, če je tok vode skozi homogeno razpokano sredino
laminaren, in
3.     so značilnosti tega vodonosnika bolj podobne značilnostim kraškega
vodonosnika, če je tok vode nelaminaren ali če teče skozi sredino, ki je nehomogeno
razpokana.
(2) Notranja območja za razpoklinski vodonosnik se opredelijo glede na
značilnosti toka podzemne vode na način, ki se uporablja za opredelitev
notranjih območij v medzrnskem vodonosniku ali v kraškem vodonosniku.
2.5. Vodovarstvena območja za zajetja
površinskih voda
17. člen
(vrste površinskih voda)
Vodovarstvena območja se glede na vrste
vodnih teles površinskih voda za odvzem vode določijo na poseben način za
stoječe in tekoče vode.
18. člen
(značilnosti stoječih površinskih voda)
Pri določanju notranjih območij za
varovanje stoječih površinskih voda je treba upoštevati, da je:
1.     za te vode značilen počasen pretok, ker na tok vode gradient
gladine vode nima vpliva,
2.     za vodna telesa stoječih površinskih voda značilen povprečni
zadrževalni čas daljši od 5 dni,
3.     količinsko, kemijsko in ekološko stanje vodnega telesa površinskih
voda močno odvisno od sezonskih sprememb hidrometeoroloških razmer.
19. člen
(značilnosti tekočih površinskih voda)
Pri določanju notranjih območij za
varovanje vodnega telesa tekočih površinskih voda je treba upoštevati, da je:
1.     za te vode značilna izražena komponenta vzdolžne hitrosti zaradi
gradienta gladin, na podlagi te hitrosti pa se izračuna izohrone, in
2.     količinsko, kemijsko in ekološko stanje tekočih površinskih voda
močno odvisno od sezonskih sprememb hidrometeoroloških razmer.
20. člen
(vodovarstveno območje za zajetja
površinskih voda)
(1) Velikost notranjih območij za zajetja na stoječih in tekočih
površinskih vodah se v napajalnem območju določijo v skladu z merili za
opredelitev velikosti notranjih območij iz 6. člena tega pravilnika.
(2) Če je napajalno območje vodnih teles stoječih ali tekočih
površinskih voda manjše, neposeljeno in je na njem kmetijska raba ekstenzivna,
se pri določanju notranjih območij prednostno uprabi metoda izbranih razdalj iz
36. in 39. člena tega
pravilnika.
3. POVRŠINA VODOVARSTVENEGA OBMOČJA
3.1. Površina vodovarstvenega območja
21. člen
(površina vodovarstvenega območja)
(1) Površina vodovarstvenega območja ne sme biti manjša od naravne
površine napajalnega območja, ki se izračuna na naslednji način:
P[m2] = Qo/Qnap,
kjer je:
-      
Qnap [m/s] količina napajanja vodnega telesa s
padavinami, iz površinskih voda in iz podzemnih dotokov, pri čemer se vse
oblike napajanja vodnega telesa izražajo z ekvivalentno količino padavin (m3)
na enotno površino (m2) v časovni enoti (s) in
-      
Qo povprečni pretok odvzema vode [m3/s].
(2) Površina vodovarstvenega območja za zajetja podzemne vode na
izvirih se izračuna tako, da se za povprečni pretok odvzema vode upošteva
povprečni dnevni pretok izvira.
(3) Pri izračunu količine napajanja vodnega telesa, ki se uporablja za
odvzem vode, se upošteva tudi količina vode iz dotokov iz rečne struge, iz
pritokov, iz dotokov iz drugih vodonosnikov ter količine iz nezajetih odtokov
iz vodovarstvenega območja.
(4) Z vodovarstvenim območjem je treba zajeti tudi območja izven meja
napajalnega območja, če tveganje za onesnaženje vodnega telesa ali verjetnost
spremembe količinskega stanja ali smeri toka vode izven meja napajalnega
območja ni zanemarljiva.
3.2. Površina območja zajetja
22. člen
(meja območja zajetja)
(1) Meja območja zajetja je praviloma 10 m okrog in/ali vzvodno od
zajetja za vodnjak ali drenažno zajetje.
(2) Meja območja zajetja je praviloma 20 m okrog zajetja za kraški
izvir.
(3) Meja območja zajetja je praviloma najmanj 20 m okrog zajetja na
vodnem telesu površinske vode, pri čemer se meja na kopnem ogradi, na vodi pa
označi s plovci.
(4) Meja območja zajetja je praviloma najmanj 20 m okrog zajetja, če je
zajetje v sami strugi površinske vode, pri čemer meje s plovci ni treba
označiti, če hidravlične razmere tega ne omogočajo, morajo pa se na zajetje
postaviti table, čitljive z razdalje 50 m, ki prepovedujejo pristop.
(5) Če je zajetje na bregu tekočih površinskih voda in je širina struge
pri nizkem vodostaju manjša od 20 m, se v območje zajetja vključi tudi 10 m pas
na nasprotnem bregu zajetja.
(6) Ne glede na določbe iz prejšnjih odstavkov so v območje zajetja
vključeni tudi drenažni kraki, drenažni kanali, galerije in razpoke, ki so v
neposredni zvezi z zajetjem.
3.3. Površina vodovarstvenega območja
3.3.1 Površina vodovarstvenega območja za
medzrnski vodonosnik
23. člen
(meja vodovarstvenega območja za medzrnski
vodonosnik)
Meje notranjih območij za medzrnski vodonosnik
so enake:
1.     za širše območje meji napajalnega območja,
2.     za ožje območje najmanj 400 dnevni izohroni, izračunani za dotok
vode do zajetja skozi zasičeno cono, in
3.     za najožje območje najmanj 50 dnevni izohroni, izračunani za dotok
vode do zajetja skozi zasičeno cono, ali krožnici, oddaljeni najmanj 50 m od
zajetja, kar je daljše.
24. člen
(zunanja meja vodovarstvenega območja za
medzrnski vodonosnik)
(1) Ne glede na določbe prejšnjega člena mora biti meja širšega območja
na robu depresijskega lijaka in na zunanjih bočnih tokovnicah vzvodno do meje
napajalnega območja.
(2) Pri določitvi meje širšega območja iz prejšnjega odstavka je treba
upoštevati disperzijo.
25. člen
(meja ožjega območja za medzrnski
vodonosnik)
(1) Ne glede na določbe druge alinee 21. člena tega pravilnika površina ožjega območja ne sme biti manjša od
dela napajalnega območja zajetja, ki zagotavlja dolgoročno obnavljanje četrtine
količine odvzete vode v povprečnem hidrološkem letu.
(2) Meja ožjega območja je lahko bližje zajetju, vendar ne manj od 1000
m ali manj od 50-dnevne izohrone, če je vodonosnik prekrit z zveznimi
neprekinjenimi zelo slabo prepustnimi plastmi debeline najmanj 5 m ali najmanj
8 m, če je hitrost toka večja od 10 m/dan.
(3) Meja ožjega območja je lahko bližje zajetju, kot je 50-dnevna
izohrona, če so zaščitni ukrepi taki, da je iz izdelane analize tveganja za
onesnaženje v skladu z določbami iz 4. poglavja tega pravilnika zagotovljeno,
da zaradi izvedenih posegov v okolje na vodovarstvenem območju ni nevarnosti za
vodno telo.
26. člen
(meja najožjega območja za medzrnski
vodonosnik)
(1) Meja najožjega območja je enaka 50-dnevni izohroni, izračunani za
dotok vode do zajetja pod gladino podzemne vode skozi zasičeno cono.
(2) Ne glede na določbe prejšnjega odstavka meja najožjega območja ne
sme biti bližja od krožnice, oddaljene najmanj 50 m do zajetja.
27. člen
(izjeme pri določanju meje najožjega
območja za medzrnski vodonosnik)
(1) Ne glede na določbe prejšnjega člena se najožje območje ne določi,
če:
1.     se podzemna voda odvzema izključno iz globljih vodonosnikov, ki se
ne napajajo neposredno s površine, in
2.     so ti vodonosniki prekriti z zelo slabo prepustnimi plastmi in
3.     imajo vodnjaki za odvzem vode iz teh globljih vodonosnikov ustrezno
zatesnjen del nad zajetim slojem ali
4.     je vsa voda zaščitena z zelo slabo prepustnimi plastmi dovolj
velike debeline med vodnjakom in mejo, ki je enaka 50-dnevni izohroni.
(2) Uveljavitev določb iz prejšnjega odstavka mora biti utemeljena in
razvidna iz izdelanih geoloških analiz v skladu z določbami iz 4. poglavja tega
pravilnika.
28. člen
(podlage za določitev meja notranjih
območij za medzrnski vodonosnik)
(1) Meje notranjih območij za medzrnski vodonosnik se določajo na
podlagi podatkov o:
1.     hitrosti toka podzemne vode,
2.     smeri toka podzemne vode,
3.     piezometrične gladine podzemne vode,
4.     razredčenja dejanskih in morebitnih onesnaževal,
5.     velikosti napajalnega območja in
6.     geološko-kemijskih lastnosti podzemne vode.
(2) Podatki iz prejšnjega odstavka se pridobijo z uporabo naslednjih
metod:
1.     ugotavljanja površinskega napajalnega območja po morfologiji
površja in rečne mreže,
2.     ocene geohidravličnih lastnosti pretakanjavode skozi posamezne
geološke plasti,
3.     določanja hidrogeoloških mej na podlagi stratigrafskih, litoloških
in tektonskih elementov, doblejnih s terenskimi in fotogrametričnimi geološkimi
raziskavami,
4.     določanja prispevnega območja po ugotavljanju izvora podzemne vode
na podlagi presoje hidrogeokemijsko značilnih enot,
5.     sledilnih poskusov z določanjem hitrosti toka podzemne vode,
razredčenja in disperzije onesnaževala,
6.     grafičnega načrtovanja zunanjih tokovnic in izohron z modeliranjem
značilnih točk zunanjih robnih tokovnic – spodnje kulminacijske točke in
teoretične širine zajema, ali
7.     načrtovanja zunanjih tokovnic in izohron z matematičnim modeliranjem.
(3) Če uporaba rezultatov samo ene od metod iz prejšnjega odstavka ne
zagotavlja zanesljive in učinkovite opredelitve meja na notranjih območij, je
treba za opredelitev meja notranjih območij za medzrnski vodonosnik uporabiti
rezultate več metod iz prejšnjega odstavka.
29. člen
(varnostna razširitev meje vodovarstvenega
območja za medzrnski vodonosnik)
Vodovarstveno območje je treba razširiti v
bočni in vzdolžni smeri, če se na podlagi podrobnejše preučitve hidrogeoloških
razmer ugotovi, da:
1.     odteka del podzemne vode iz naravnega napajalnega območja mimo
depresijskega lijaka,
2.     odteka del podzemne vode iz naravnega napajalnega območja mimo
zajetja,
3.     se spremeni gradient piezometrične gladine v različnih hidroloških
obdobjih,
4.     se spremeni transmisivnost vodonosnika ob znižanju gladine vode v
sušnih obdobjih,
5.     se spreminjajo smeri toka podzemne vode,
6.     je vodonosnik nehomogen,
7.     doteka voda v zajetje iz več vodonosnikov, ki ležijo drug nad
drugim, ali
8.     ni na voljo podatkov o disperziji ali so le-ti nezanesljivi.
3.3.2 Površina vodovarstvenega območja za
kraški vodonosnik
30. člen
(meja vodovarstvenega območja za kraški
vodonosnik)
Meja vodovarstvenega območja za kraški
vodonosnik je enaka:
1.     za širše območje zunanji meji napajalnega območja,
2.     za ožje območje meji zaokroženega zakraselega območja od koder je čas dotoka v zajetje
večji od 12 ur, in
3.     za najožje območje meji zaokroženega zakraselega območja, od koder
je čas dotoka manjši kot 12 ur.
31. člen
(meja širšega območja za kraški
vodonosnik)
Meja širšega območja je enaka zunanji meji
celotnega naravnega napajalnega območja.
32. člen
(meja ožjega območja za kraški vodonosnik)
(1) Meja ožjega območja se določi za:
1.     razpoklinska območja z visokimi hitrostmi pretakanja skupaj z
glavnimi in stranskimi tokovi proti zajetju ali črpališču,
2.     območja požiralnikov z vključenimi površinami možnih površinskih
odtokov na območja požiralnikov z neposredno zvezo do gladine podzemne vode,
3.     območja vseh kraških polj z vključenimi površinami možnih
površinskih odtokov na območja polj s požiralniki z neposredno zvezo do gladine
podzemne vode.
(2) Ne glede na določbe prejšnjega odstavka, je treba širšemu območju
priključiti zakrasela območja, če so prekrita z zelo slabo prepustnimi zveznimi
in neprekinjenimi geološkkimi plastmi debeline najmanj 8 m ali če se v pokrovu
nahaja viseča podzemna voda ločena od vodonosnika z zelo slabo prepustnim
slojem debeline najmanj 5 m.
33. člen
(meja najožjega območja za kraški
vodonosnik)
Meja najožjega vodovarstvenega območja se
določi za:
1.     zakrasela in razpoklinska območja z neposredno zvezo z zajetjem ali
črpališčem,
2.     razpoklinska območja z visokimi hitrostmi pretakanja skupaj z
glavnimi in stranskimi tokovi proti zajetju ali črpališču,
3.     območja požiralnikov z vključenimi površinami možnih površinskih
odtokov na območja požiralnikov z neposredno zvezo do gladine podzemne vode,
4.     območja vseh kraških polj z vključenimi površinami možnih
površinskih odtokov na območja polj s požiralniki z neposredno zvezo do gladine
podzemne vode.
34. člen
(podlage za določitev meje vodovarstvenega
območja za kraški vodonosnik)
(1) Meje notranjih območij za kraški vodonosnik se določijo na podlagi
podatkov o:
1.     hitrosti toka podzemne vode,
2.     smeri toka podzemne vode,
3.     piezometrične gladine podzemne vode,
4.     razredčenju dejanskih in morebitnih onesnaževal,
5.     velikosti napajalnega območja,
6.     zakraselosti napajalnega območja, in
7.     geološo-kemijskih lastnosti podzemne vode.
(2) Podatki iz prejšnjega odstavka se pridobijo z uporabo naslednjih
metod:
1.     ugotavljanja površinskega napajalnega območja po morfologiji
površja in rečne mreže,
2.     ocene geohidravličnih lastnosti pretakanja vode skozi posamezne
geološke plasti,
3.     določanja hidrogeoloških mej na podlagi stratigrafskih, litoloških
in tektonskih elementov, doblejnih s terenskimi in fotogrametričnimi geološkimi
raziskavami,
4.     ugotavljanja prispevnega območja po ugotavljanju izvora podzemne
vode na podlagi presoje hidrogeokemijsko značilnih enot,
5.     določanja zakraselih območij s speleološkimi raziskavami, ali
6.     sledilnih poskusov z določanjem hitrosti toka podzemne vode,
razredčenja in disperzije onesnaževala.
(3) Če uporaba rezultatov samo ene od metod iz prejšnjega odstavka ne
zagotavlja zanesljive in učinkovite določitve mej, je treba za določitev meje
vodovarstvenega območja uporabiti rezultate več metod iz prejšnjega odstavka.
3.4. Površina vodovarstvenega območja
zajetij iz površinskih voda
35. člen
(meja vodovarstvenega območja za zajetja
površinske vode)
Mejo vodovarstvenega območja za zajetja
površinskih voda se določa z metodo:
1.     izbranih razdalj,
2.     izohron in razredčenja onesnaževal ali
3.     časa za ukrepanje.
3.4.1 Površina vodovarstvenega območja za
zajetje iz stoječe površinske vode
36. člen
(metoda izbranih razdalj)
Meja vodovarstvenega območja za zajetje iz
stoječe površinske vode se določi z uporabo metode izbranih razdalj tako, da:
1.     širše območje obsega napajalno območje vodnega vira,
2.     ožje območje obsega vse tekoče vključno z obrežnim pasom do 100 m,
3.     najožje območje obsega stoječe vode, vključno s 100m obrežnim pasom
pri najvišjem 100-letnem vodostaju, in
4.     se ožje območje razteza vsaj 100 m izven najožjega območja.
37. člen
(metoda izohron in razredčenja
onesnaževal)
Meja vodovarstvenega območja za zajetje iz
stoječe površinske vode se po metodi izohron ob upoštevanju enoletne visoke
vode določi tako, da:
1.     širše območje obsega napajalno območje vodnega vira,
2.     ožje območje obsega celotno stoječo vodo, z njenim obrežnim pasom,
širokim najmanj 100 m, in tekoče vode, katerih čas dotoka do zajetja je manjši
ali enak 20 dni, vključno z njihovim 100 m obrežnim pasom.
3.     najožje območje obsega tisti del stoječih in tekočih vod, kjer je
čas dotoka do zajetja manjši ali enak 10 dni, vključno s pripadajočim 100 m
obrežnim pasom pri najvišjem 100-letnem vodostaju za stoječe vode in enoletnem
vodostaju za tekoče vode,
4.     se ožje območje razteza vsaj 100 m izven najožjega območja.
38. člen
(čas za ukrepanje)
Meja vodovarstvenega območja za zajetja iz
stoječih površinskih voda se določi po metodi časov intervencije z računom
hitrosti toka vode pri enoletnem visokem pretoku, ob upoštevanju določb 6. člena tega pravilnika tako, da:
1.     širše območje obsega napajalno območje vodnega vira,
2.     ožje območje obsega tisti del stoječih in tekočih voda, kjer je čas
dotoka do zajetja manjši ali enak 48 ur, vključno s pripadajočim 100 m obrežnim
pasom pri najvišjem 100-letnem vodostaju za stoječe vode in enoletnem vodostaju
za tekoče vode,
3.     najožje območje obsega tisti del stoječih in tekočih voda, kjer je
čas dotoka do zajetja manjši ali enak 12 ur, vključno s pripadajočim 100 m
obrežnim pasom pri najvišjem 100-letnem vodostaju za stoječe vode in enoletnem
vodostaju za tekoče vode, in
4.     se ožje območje razteza vsaj 100 m izven najožjega območja.
3.4.2 Površina vodovarstvenega območja
zajetij iz tekočih površinskih voda
39. člen
(metoda izbranih razdalj)
Meja vodovarstvenega območja za zajetja iz
tekočih površinskih voda se določi po metodi izbranih razdalj tako, da:
1.     širše območje obsega napajalno območje vodnega vira,
2.     ožje območje obsega vse tekoče in stoječe vode, iz katerih se
napaja odsek vodotoka z zajemom, vključno s pripadajočim 100 m obrežnim pasom,
3.     najožje območje obsega odsek vodotoka z zajemom v vzvodni smeri
15.000 m, v nizvodni pa 50 m, vključno s pripadajočim 100 m obrežnim pasom
vodotoka pri najvišjem 100-letnem vodostaju, in
4.     se ožje območje razteza vsaj 100 m izven najožjega območja.
40. člen
(metoda izohron)
Meja vodovarstvenega območja za zajetja iz
tekočih površinskih voda se po metodi izohron ob upoštevanju enoletnega
visokega pretoka določi tako, da:
1.     širše območje obsega napajalno območje vodnega vira,
2.     ožje območje obsega mrežo površinskih vodnih tokov, za katere je
čas dotoka do zajetja manjši ali enak 5 dni, vključno s 100 m obrežnim pasom,
3.     najožje območje obsega odsek vodotoka z zajemom vode, za katerega
je v vzvodni smeri čas dotoka do zajetja manjši ali enak 1 dan, vključno s
pripadajočim 100 m obrežnim pasom pri najvišjem 100-letnem vodostaju, in
4.     se ožje območje razteza vsaj 100 m izven najožjega območja.
41. člen
(metoda časov intervencije)
Meja vodovarstvenega območja za zajetja iz
tekočih površinskih voda se določi po metodi časov intervencije z računom
hitrosti toka vode pri enoletnem visokem pretoku in ob upoštevanju določb 6. člena tega pravilnika tako, da:
1.     širše območje obsega napajalno območje vodnega vira;
2.     ožje območje obsega tisti del mreže površinskih voda, za katero je
čas dotoka do zajetja manjši ali enak 12 ur vključno s pripadajočim 100 m
obrežnim pasom,
3.     najožje območje obsega odsek vodotoka z zajemom vode, za katerega
je čas dotoka do zajetja manjši ali enak 4ure, vendar ne manj kot 500 m,
vključno s pripadajočim 100m obrežnim pasom pri najvišjem 100-letnem vodostaju,
in
4.     se ožje območje razteza vsaj 100 m izven najožjega območja.
3.5 Površina vodovarstvenega območja v
posebnih primerih
42. člen
(sistem različnih vodonosnikov)
(1) Če voda doteka v zajetje iz več vodonosnikov, ki ležijo drug nad
drugim, je potrebno oceniti količine, ki jih pri odvzemanju vode prispevajo
posamezni vodonosniki.
(2) Meja vodovarstvenega območja več vodonosnikov, ki ležijo drug nad
drugim, mora biti prilagojena zajetemu vodonosniku, ki ima največje napajalno
območje.
43. člen
(napajanje vodonosnika iz površinske vode)
(1) Če je voda v zajetju sestavljena iz vode iz obrežnega dela
površinske vode in vode iz vodonosnika, se za določitev meja vodovarstvenega območja
poleg meril za določitev meje vodovarstvenega območja za zajetje iz podzemne
vode uporabijo tudi merila za določanje meje vodovarstvenega območja za zajetja
iz površinskih voda.
(2) Voda, ki naravno napaja vodonosnik, ne sme presegati mejnih
vrednosti določenih s predpisom, ki ureja kakovost površinskih voda, ki se jih
odvzema za oskrbo s pitno vodo.
(3) Če pri obnavljanju podzemnih količin vode sodeluje tudi površinska
voda in če večina površinske vode odteka z infiltracijo v izkoriščani
vodonosnik, mora biti napajalno območje površinske vode vključeno najmanj v
širše območje.
(4) Za zajetje, iz katerega se zaradi morfoloških ali geoloških pogojev
zajema vodo po pretakanju od infiltracijske površine skozi vodonosnik v času,
ki je krajši od 50 dni, je treba ugotoviti ali zaščitni ukrepi, predvideni za
najožje območje, zadoščajo za varovanje zajetja.
44. člen
(umetno napajanje vodonosnika)
(1) Voda, ki umetno napaja vodonosnik, ne sme presegati mejnih
vrednosti določenih s predpisom, ki ureja kakovost površinskih voda, ki se jih
odvzema za oskrbo s pitno vodo.
(2) Območje med mestom umetnega napajanja in območjem zajetja mora biti
uvrščeno v najožje območje, če je čas dotoka od mesta napajanja do zajetja pri
najintenzivnejšem napajanju krajši od 50 dni.
(3) Objekti umetnega napajanja morajo biti podvrženi istemu
vodovarstvenemu režimu kot objekti zajetja.
(4) Če je razdalja med mestom umetnega napajanja in območjem zajetja
manjša od 50 m in vodonosnik ni
prekrit zveznimi neprekinjenimi zelo slabo prepustnimi geološkkimi plastmi debeline najmanj 5 m ali
najmanj 8 m, če je hitrost toka večja od 10 m/dan, mora biti celotno območje
ograjeno.
(5) Določitev meje širšega območja vodonosnika, ki se umetno napaja, je
odvisno od količine in kakovosti naravne podzemne vode glede na količino in
kakovost površinske vode, ki se uporablja za umetno bogatenje.
45. člen
(kombinirana zajetja)
(1) Če v zajetje površinske vode doteka tudi voda iz vodonosnika, se
poleg meril za določenje meje vodovarstvenega območja za zajetja površinskih
voda uporabijo tudi merila za določanje meje vodovarstvenega območja za zajetja
iz podzemnih voda.
(2) Če je zajetje izvedeno tako, da hkrati zajema površinsko in
podzemno vodo, morajo biti meje vodovarstvenih območij določene z uporabo meril
za podzemne in površinske vode.
4. NAČRTOVANJE ZAŠČITNIH UKREPOV
46. člen
(zaščitni ukrepi)
(1) Zaščitne ukrepe za gradnjo objektov ter
izvajanje gradbenih del, za katere je pričakovati, da v času gradnje ter
izvajanja gradbenih del predstavljajo tveganje za onesnaženje vodnega telesa,
je treba načrtovati na podlagi analize tveganja tako, da je tveganje za
onesnaženje vodnega telesa zaradi te gradnje objektov ter izvajanja gradbenih
del sprejemljivo. Šteje se, da je tveganje za onesnaženje vodnega telesa sprejemljivo,
če to izhaja iz rezultatov analize tveganja za onesnaženje.
(2) Če se v strokovnih podlagah iz 53.
člena tega pravilnika predlog stopnje varovanja na notranjih območjih prikaže v
obliki besedila, je treba navesti vrste objektov ali vrste izvajanja gradbenih
del v skladu s predpisi, ki urejajo enotno klasifikacijo vrst objektov, za
katere je treba načrtovati zaščitne ukrepe iz prejšnjega odstavka.
(3) Če se v strokovnih podlagah iz 53.
člena tega pravilnika predlog stopnje varovanja na notranjih območjih prikaže v
obliki tabele, se v skladu s predpisi, ki urejajo enotno klasifikacijo vrst
objektov, predlaga vrste objektov ali vrste izvajanja gradbenih del, za katere
je treba načrtovati zaščitne ukrepe iz prvega odstavka tega člena in se jih
označi z oznakami »pp« ali »pip« v skladu s prilogo 1 tega pravilnika.
47. člen
(optimizacija zaščitnih ukrepov)
(1) Analizo tveganja za onesnaženje je treba izdelati z uporabo metod
deterministične ali verjetnostne analize tveganja iz 48. in 49. člena tega pravilnika in z uporabo
analize stroškov, ki nastanejo pri odpravi posledic onesnaženja in izpada
oskrbe z vodo.
(2) Stroške zaščitnih ukrepov je treba ovrednotiti s primerjalno
ekonomsko analizo stroškov in koristi vzpostavitve zaščitnih ukrepov, pri čemer
je treba upoštevati tudi stroške priprave pitne vode, ki jih zaradi uvajanja
zaščitnih ukrepov ni treba zagotavljati.
48. člen
(deterministična analiza tveganja)
(1) Sprejemljivost tveganja za onesnaženje zaradi gradnje objektov iz
tabele 1.1 priloge 1 tega pravilnika ali izvedbe gradbenih del iz tabele 1.2
priloge 1 tega pravilnika se po deterministični analizi tveganja ugotavlja na
podlagi naslednjih meril:
1.     gradnja objektov ali izvedba gradbenih del je sprejemljiva, če
sprememba kateregakoli parametra, ki je predmet analize tveganja za
onesnaženje, ne presega relativne občutljivosti za ta parameter iz tabele 2
priloge 2, ki je sestavni del tega pravilnika, in
2.     gradnja objekta ali izvedba gradbenih del je sprejemljiva, če
zaradi spremembe kateregakoli parametra, ki je predmet analize tveganja za
onesnaženje, vrednost tega parametra ne presega mejne vrednosti, ki je za ta
parameter določena s predpisom, ki ureja pitno vodo.
(2) Za parametre, pri katerih vrednost relativne občutljivosti v tabeli
2 priloge 2 tega pravilnika ni določena, se šteje, da je vrednost relativne
občutljivosti +2.
(3) Snovi, ki jih pred posegom v prostor ni bilo v vodnem telesu, se po
izvedenem posegu ne smejo pojaviti.
(4)Relativna občutljivost iz prejšnjih
odstavkov tega člena je razmerje med opazovano novo vrednostjo stanja vode
zaradi ogroženosti in referenčnim stanjem in se izračuna na naslednji način:
S = (R+ΔR)/R
kjer je:
-      
S relativna občutljivost,
-      
R referenčno stanje, ki je enako povprečni
vrednosti parametra pred gradnjo objekta, izračunani kot aritmetična sredina
rezultatov analiz monitoringa na zajetju v zadnjih petih letih. Če ni na voljo
rezultatov analiz zadnjih petih let, se določi ničelno stanje z dodatnim
monitoringom potencialnih onesnaževal na zajetju, ki mora obsegati obdobje vsaj
dveh let z najmanjšo pogostostjo vzorčenja šestkrat letno, in
-      
ΔR sprememba referenčnega stanja zaradi
ogroženosti.
49. člen
(verjetnostna analiza tveganja)
(1) Sprejemljivost tveganja za onesnaženje se po verjetnostni analizi
tveganja ugotavlja na podlagi verjetnosti dogodka, zaradi katerega pride do
onesnaženja vodnega telesa.
(2) Verjetnostna analiza se izvede z uporabo meril in na način, ki je
določen za deterministično analizo tveganja.
(3) Verjetnostna analiza tveganja se izvede, če:
1.     verjetnost dogodka presega 10-2 na leto in se iz zajetja
oskrbuje manj kot 1.000 prebivalcev,
2.     verjetnost dogodka presega 10-3 na leto in se iz zajetja
oskrbuje več kot 1.000 prebivalcev,
3.     verjetnost dogodka presega 10-4 na leto in se iz zajetja
oskrbuje več kot 10.000 prebivalcev ali
4.     verjetnost dogodka presega 10-5 na leto in se iz zajetja
oskrbuje več kot 100.000 prebivalcev.
(4) Tveganje za onesnaženje vodnega telesa je zaradi gradnje objekta na
vodovarstvenem območju na podlagi verjetnostne analize tveganja sprejemljivo,
če je relativna občutljivost, ki je posledica verjetnosti dogodka iz prejšnjega
odstavka, manjša od predpisane v tabeli 2 priloge 2 tega pravilnika.
(5) Pri verjetnostni analizi tveganja je treba upoštevati tudi tveganja
za onesnaženje že izvedenih posegov v okolje na vodovarstvenem območju.
50. člen
(obseg in vsebina analize tveganja za
onesnaženje)
(1) Analiza tveganja za onesnaženje zaradi gradnje objekta na
vodovarstvenem območju vsebuje:
-      
opis ogroženosti vodnega vira in opredelitev scenarijev vpliva na vodni vir z:
- določitvijo
števila in vrste onesnaževal,
- opredelitvijo
mehanizma razlitja in/ali sprostitve onesnaževal,
-  opredelitvijo scenarijev normalnega in alternativnega razvoja
dogodkov ter scenarija najslabše možnosti,
-      
opredelitev onesnaževal z oceno:
- interakcije
onesnaževala in okolja,
- toksičnosti
onesnaževala,
- mobilnosti
onesnaževala,
- kemijskih
lastnosti in količine onesnaževal,
-      
lastnosti zajetja z:
- opisom
načina zajema,
- oceno
količine zajete vode,
- opisom
režima in dinamike izkoriščanja vodnega vira,
-      
opredelitev vodnega vira z:
-  oceno obstoječega stanja, ki se jo izdela kot zbirni pregled
naravnega ozadja in obremenjenosti vodnega vira,
-  oceno
naravnega ozadja,
-  obremenjenostjo
vodnega vira,
-  opisom
naravnih danosti vodnega vira,
-      
opredelitev transportnih poti onesnaževal od
vira ogrožanja do zajetja,
-      
izračun transporta onesnaževal glede na
različne scenarije,
-      
opredelitev tveganja za onesnaženje.
(2) Pri izračunu transporta onesnaževal je potrebno podati in dokazati:
1.     izhodišča za izbiro računske metode,
2.     preverljivost in ponovljivost računske metode,
3.     primerljivost računske metode z drugimi metodami, in
4.     zanesljivost računske metode.
(3) V okviru izračuna transporta onesnaževal se izvede analizo
občutljivosti, s katero se dokaže zanesljivost računskega modela. Analiza
občutljivosti se izvede na ključnih parametrih za izračun transporta
onesnaževal.
51. člen
(revizija analize tveganja za onesnaženje)
(1) Ne glede na določbe prejšnjega člena mora biti sestavni del analize
tveganja za onesnaženje revizija projektne dokumentacije, s katero se opravi
kontrola brezhibnosti in računska pravilnost analize tveganja za onesnaženje.
(2) Revizijo dokumentacije iz 50. člena tega pravilnika sme opravljati pravna ali fizična oseba, ki
izpolnjuje predpisane pogoje revidenta po predpisih, ki urejajo graditev
objektov.
(3) Ne glede na določbe prejšnjega odtavka lahko opravlja revizijo
analize tveganja za onesnaženje tudi visokošolski oziroma drug zavod, ki
opravlja raziskovalno ali izobraževalno dejavnost s področja zaščite vodnih
virov, če ima v sodni register vpisano tudi dejavnost s projektiranjem
povezanega tehničnega svetovanja in zaposleni pri njem izpolnjujejo predpisane
pogoje za odgovornega revidenta po predpisih, ki urejajo graditev objektov.
52. člen
(izdelava analize tveganja za onesnaženje)
Izdelavo analize tveganja za onesnaženje
vodnega telesa zagotovi investitor posega v okolje na vodovarstvenem območju.
5. STROKOVNE PODLAGE
53. člen
(strokovne podlage)
Za posamezen akt o vodovarstevenem območju
se pripravijo strokovne podlage v obsegu in na način iz priloge 3, ki je
sestavni del tega pravilnika.

Priloga
1: Prepovedi, omejitve in zaščitni ukrepi za posege v okolje
glede na stopnjo varovanja na notranjih območjih
Priloga
2: Tabela 2 – Dopustne vrednosti relativne občutljivosti
Priloga
3: Strokovne podlage za pripravo akta o zavarovanju in grafični prikaz
vodovarstvenih območij

Pravilnik o kriterijih za določitev
vodovarstvenega območja (Uradni list RS, št. 64/04)
vsebuje naslednjo končno določbo:
»6. KONČNA DOLOČBA
54. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o kriterijih za določitev vodovarstvenega območja (Uradni list RS,
št. 5/06) vsebuje naslednjo končno določbo:
»4. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o kriterijih za določitev vodovarstvenega območja (Uradni list RS,
št. 58/11) vsebuje naslednjo prehodno in
končno določbo:
»8. člen
Določbe tega pravilnika se ne uporabljajo za
strokovne podlage, ki so bile izdelane in izročene naročniku pred uveljavitvijo
tega pravilnika.
9. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o kriterijih
za določitev vodovarstvenega območja (Uradni list RS, št. 15/16)
vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.