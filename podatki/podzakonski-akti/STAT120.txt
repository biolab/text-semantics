1. SPLOŠNA DOLOČBA
1. člen
(1) S tem statutom se ureja
organizacija Javnega zavoda Krajinski park Kolpa, ki je vpisan pri sodnem
registru okrožnega sodišča v Novem mestu pod vpisno številko SRG 2006/00619,
številka vložka 1/04961/00 (v nadaljnjem besedilu: zavod).
(2) Ta statut ureja tudi način dela,
organe zavoda, njihove pristojnosti, način odločanja v posameznih organih
zavoda ter druga vprašanja, pomembna za opravljanje dejavnosti in poslovanje
zavoda.
2. USTANOVITELJI
2. člen
Ustanovitelj zavoda je Republika Slovenija,
ki jo zastopa Vlada Republike Slovenije (v nadaljnjem besedilu: ustanovitelj).
3. IME IN SEDEŽ ZAVODA
3. člen
(1) Ime zavoda je: Javni zavod
Krajinski park Kolpa.
(2) Skrajšano ime zavoda je: Krajinski
park Kolpa.
(3) Sedež zavoda je: Adlešiči 16, 8341
Adlešiči.
4. člen
Zavod je neprofitna pravna oseba.
5. člen
Spremembo imena ali sedeža zavoda lahko
predlaga ustanovitelj, član sveta zavoda, strokovni svet zavoda ali direktor
zavoda. O tem odloči svet zavoda, k odločitvi sveta pa mora dati soglasje
ustanovitelj.
6. člen
(1) Zavod
ima svoj znak (logo), ki je sestavljen iz grafične podobe. Grafična podoba
znaka je naslednja: znak je sestavljen iz zunanjega okvira znaka, ki je romb s
pobranimi robovi. Znotraj ležečega romba je stilizirana pentlja, ki ponazarja
mlado praprot v obliki svitka. Pod znakom je večji napis »KOLPA« in pod tem
manjši »KRAJINSKI PARK«. Obe vrstici teksta pod stiliziranim znakom praproti
sta enako dolgi. Za znak se uporabljata ali zelena (praprot) ali opečnata (ilovica)
barva. Znak iz Priloge 1 Uredbe o Krajinskem parku Kolpa (Uradni list RS, št.
85/06), je:
(2) Zavod
ima tudi svoj pečat (štampiljko), ki je štirioglate oblike z dolžino 36 mm in širino 28,5 mm, v zgornjem delu vsebuje znak krajinskega parka, pod njim pa je najprej besedilo
»KRAJINSKI PARK«, pod njim beseda »KOLPA« in pod njo »Slovenija«. Osnovna
izvedba štampiljke je brez številke, vse dodatne pa so oštevilčene (1, 2, 3 …).
Zavod lahko uporablja tudi izvedenke štampiljke – manjšo štampiljko z vsemi
navedenimi elementi. Osnovna izvedba štampiljke je:
(3) Znak zavoda se zavaruje pri
pristojnem organu za varstvo industrijske lastnine.
(4) O uporabi znaka in pečata
(štampiljke) zavoda se lahko sprejme poseben akt zavoda.
4. DEJAVNOSTI ZAVODA
7. člen
(1) Zavod opravlja naslednje naloge:
-      
pripravlja predlog načrta upravljanja;
-      
sprejema letne programe dela parka na podlagi načrta upravljanja parka
in opravlja oziroma skrbi za tam določene naloge;
-      
stalno spremlja in analizira stanje naravnih vrednot, biotske
raznovrstnosti in krajinske pestrosti v parku in pripravlja poročila o stanju v
parku;
-      
skrbi za izvajanje varstvenih režimov in razvojnih usmeritev ter izvaja
naravovarstvene naloge;
-      
skrbi za vzdrževanje, obnavljanje in varovanje naravnih vrednot v parku
in drugih vrednih delov parka;
-      
sklepa pogodbe o varstvu iz zakona, ki ureja ohranjanje narave;
-      
sodeluje z Zavodom za varstvo narave pri pripravi naravovarstvenih
smernic za del, ki se nanaša na park;
-      
sodeluje z Zavodom za varstvo kulturne dediščine Slovenije na področju
ohranjanja kulturne dediščine;
-      
sodeluje pri pripravi območnega in regionalnega razvojnega programa;
-      
usklajuje in spremlja raziskovalne naloge v zvezi s parkom;
-      
izvaja mednarodne projekte in sodeluje pri njihovem izvajanju, tudi z
namenom pridobivanja sredstev za delovanje parka, predstavitvah in strokovnih
raziskavah parka;
-      
skrbi za predstavitev parka, ki vključuje tudi ozaveščanje javnosti o
pomenu parka;
-      
zagotavlja dostop do informacij o parku in vodi informacijski center
parka;
-      
sodeluje z lokalnimi skupnostmi pri doseganju namena varstva in razvoja
parka;
-      
sodeluje z lastniki zemljišč na območju parka in jim strokovno pomaga in
svetuje;
-      
pripravlja in vzdržuje poti in označbe v parku ter drugo parkovno
infrastrukturo, potrebno za obisk parka, in opravlja vodniško službo po parku;
-      
ureja naravne vrednote ali dele parka za ogledovanje in obiskovanje v
skladu z načrtom upravljanja parka;
-      
izvaja druge naloge v sklopu varstva in razvoja parka v skladu z uredbo,
ki ureja Krajinski park Kolpa.
(2) Upravljavec parka opravlja kot
javno službo tudi naloge, ki se nanašajo na upravljanje z nepremičninami v
parku, ki so v lasti države in služijo namenom parka.
8. člen
Zavod je v skladu z Uredbo o uvedbi in
uporabi standardne klasifikacije dejavnosti (Uradni list RS, št. 2/02) registriran
za opravljanje naslednjih dejavnosti:


22.110

Izdajanje
  knjig;


22.120

Izdajanje
  časopisov;


22.130

Izdajanje
  revij in periodike;


22.140

Izdajanje
  posnetih nosilcev zvočnega zapisa;


22.150

Drugo
  založništvo;


52.620

Trgovina
  na drobno na tržnicah in stojnicah;


52.630

Druga
  trgovina na drobno zunaj prodajaln;


55.239

Druge
  nastanitve za krajši čas;


55.304

Dejavnost
  premičnih in provizoričnih gostinskih obratov;


55.400

Točenje
  pijač;


63.300

Dejavnost
  potovalnih agencij in organizatorjev potovanj; s turizmom povezane
  dejavnosti;


70.110

Organizacija
  izvedbe nepremičninskih projektov za trg;


70.120

Trgovanje
  z lastnimi nepremičninami;


70.200

Dajanje
  lastnih nepremičnin v najem;


70.320

Upravljanje
  z nepremičninami za plačilo ali po pogodbi;


72.210

Razvoj
  in založba programskih paketov;


72.220

Oskrba z
  računalniškimi programi in svetovanje;


72.300

Obdelava
  podatkov;


72.400

Omrežne
  podatkovne storitve;


73.101

Raziskovanje
  in eksperimentalni razvoj na področju naravoslovja;


73.102

Raziskovanje
  in eksperimentalni razvoj na področju tehnologije;


73.103

Raziskovanje
  in eksperimentalni razvoj na področju kmetijstva in sorodnih dejavnosti;


73.104

Raziskovanje
  in eksperimentalni razvoj na področju medicine;


73.201

Raziskovanje
  in eksperimentalni razvoj na področju družboslovja;


73.202

Raziskovanje
  in eksperimentalni razvoj na področju humanistike;


74.130

Raziskovanje
  trga in javnega mnenja;


74.140

Podjetniško
  in poslovno svetovanje;


74.201

Geodetsko,
  geološko, geofizikalno, geokemično in drugo opazovanje, meritve, kartiranje;


74.202

Prostorsko,
  urbanistično in krajinsko načrtovanje;


74.203

Arhitekturno
  in gradbeno projektiranje in z njim povezano tehnično svetovanje;


74.204

Drugo
  projektiranje in tehnično svetovanje;


74.400

Oglaševanje;


74.810

Fotografska
  dejavnost;


74.820

Pakiranje;


74.851

Prevajanje;


74.852

Fotokopiranje
  in drugo razmnoževanje;


74.853

Druga
  splošna tajniška opravila;


74.860

Dejavnost
  klicnih centrov;


74.871

Prirejanje
  razstav, sejmov in kongresov;


74.872

Oblikovanje,
  aranžerstvo, dekoraterstvo;


74.873

Druge
  poslovne dejavnosti, d.n.;


80.422

Drugo
  izobraževanje, izpopolnjevanje in usposabljanje, d.n.;


92.110

Snemanje
  filmov in video filmov;


92.511

Dejavnost
  knjižnic;


92.521

Dejavnost
  muzejev;


92.522

Varstvo
  kulturne dediščine;


92.530

Dejavnost
  botaničnih in živalskih vrtov ter naravnih rezervatov.


9. člen
Spremembo ali razširitev dejavnosti lahko
predlaga ustanovitelj, član sveta zavoda, strokovni svet zavoda ali direktor
zavoda. O tem odloči svet zavoda, na odločitev sveta pa je potrebno pridobiti
soglasje ustanovitelja.
5. ORGANI
10. člen
Organi zavoda so:
-      
svet zavoda;
-      
strokovni svet zavoda;
-      
direktor zavoda.
5.1. Svet zavoda
11. člen
(1) Zavod upravlja svet zavoda, ki ima
11 članov, in ­sicer:
-      
sedem predstavnikov ustanovitelja, od katerih vlada imenuje po enega na
predlog ministrstva, pristojnega za ohranjanje narave, ministrstva, pristojnega
za kulturo, ministrstva, pristojnega za finance, ministrstva, pristojnega za
kmetijstvo, ministrstva, pristojnega za podjetništvo in turizem, ministrstva,
pristojnega za šolstvo in šport, in službe vlade, pristojne za lokalno
samoupravo in regionalno politiko;
-      
trije predstavniki lokalne skupnosti, ki se nahaja na območju
krajinskega parka, in jih imenuje lokalna skupnost;
-      
en predstavnik delavcev zavoda, ki ga izvolijo zaposleni izmed vseh
zaposlenih v zavodu.
(2) Člani sveta zavoda so izvoljeni
oziroma imenovani za mandatno dobo štirih let, po preteku te dobe pa so lahko
ponovno izvoljeni oziroma imenovani na to funkcijo.
(3) Mandat vseh članov sveta se
zaključi ob istem času. Izjema so odstopi posameznih članov ali njihova
zamenjava. Naknadno izvoljenemu ali imenovanemu članu sveta zavoda se izteče
mandat sočasno z mandati ostalih članov sveta zavoda.
12. člen
Pravila in postopke za izvolitev
predstavnika delavcev zavoda si zaposleni določijo sami v skladu s predpisi, ki
urejajo sodelovanje delavcev pri upravljanju.
13. člen
(1) Predstavnike lokalne skupnosti
imenuje lokalna skupnost na območju krajinskega parka.
(2) Kandidat za člana sveta zavoda se
mora o svoji kandidaturi strinjati in podati o tem pisno soglasje.
(3) Pravila in postopke za imenovanje
predstavnikov lokalne skupnosti si lokalna skupnost določi sama.
14. člen
(1) Svet zavoda vodi predsednik sveta
zavoda, v primeru njegove odsotnosti pa namestnik predsednika ali v primeru
odsotnosti tudi tega drug član sveta zavoda, ki ga posebej za to priložnost
pooblasti predsednik sveta zavoda.
(2) Predsednika sveta zavoda imenuje
ustanovitelj izmed svojih predstavnikov, pri čemer je to predstavnik ministrstva,
pristojnega za ohranjanje narave.
(3) Svet zavoda z večino glasov imenuje
namestnika predsednika sveta zavoda na predlog predsednika sveta zavoda.
Predsednik sveta zavoda izbere kandidata za namestnika predsednika sveta izmed
članov sveta zavoda, ki so predstavniki lokalne skupnosti.
15. člen
Pristojnosti sveta zavoda so:
-      
s soglasjem ustanovitelja zavoda sprejme statut in spremembe statuta
zavoda;
-      
sprejema splošne akte iz svoje pristojnosti;
-      
na predlog direktorja sprejme kadrovski načrt zavoda;
-      
izvaja nadzor nad upravljanjem in poslovanjem zavoda;
-      
obravnava in sklepa o pobudah strokovnega sveta;
-      
na predlog direktorja obravnava in potrdi 5-letni načrt upravljanja
krajinskega parka, ki ga mora predložiti v sprejem ustanovitelju;
-      
na predlog direktorja sprejme letni program dela, ki ga mora predložiti
v potrditev ustanovitelju;
-      
na predlog direktorja sprejema letno poročilo o delovanju zavoda;
-      
potrjuje cenik storitev;
-      
odloča o dodatku za delovno uspešnost direktorja, o nagradi direktorju
za uspešnost poslovanja pa odloča Vlada RS;
-      
daje mnenje o kandidatu za imenovanje za direktorja;
-      
opravlja druge z zakonom, sklepom o ustanovitvi ter statutom določene
zadeve.
16. člen
(1) Svet zavoda se konstituira na
svoji prvi redni seji, ki jo skliče predsednik sveta zavoda v roku 30 dni od
imenovanja vseh članov sveta zavoda.
(2) Član sveta zavoda, ki ga izvolijo
delavci javnega zavoda, se lahko pridruži svetu zavoda pozneje, vendar njegov
mandat preteče sočasno z mandati ostalih članov sveta zavoda.
17. člen
(1) Seje sveta zavoda sklicuje
predsednik sveta zavoda ali namestnik predsednika sveta, če je predsednik sveta
zavoda odsoten.
(2) Predsednik sveta zavoda oziroma
namestnik predsednika sveta mora sklicati izredno sejo sveta zavoda, če to
zahteva direktor zavoda ali član sveta zavoda ali strokovni svet zavoda v pisni
obliki z obrazložitvijo.
(3) Vabilo s predlogom dnevnega reda
morajo člani sveta zavoda praviloma prejeti najmanj 8 dni pred sejo sveta ­zavoda.
(4) Gradivo za predlagane točke
dnevnega reda morajo člani sveta praviloma prejeti vsaj 4 dni pred sejo sveta ­zavoda.
(5) Na sejo sveta se obvezno vabi tudi
direktor zavoda.
18. člen
(1) Seje sveta zavoda so praviloma javne.
(2) Seje sveta zavoda so na podlagi
sklepa sveta zavoda lahko tudi zaprte za javnost, vendar ima vedno tudi v takem
primeru pravico prisostvovati seji direktor zavoda ter drugi vabljeni s strani
sveta zavoda.
19. člen
Svet zavoda veljavno sklepa, če je bil
sklic opravljen v skladu s 17. členom tega statuta in je navzoča večina članov
sveta zavoda. Sklep sveta zavoda je veljaven, če zanj glasuje večina navzočih
članov sveta zavoda. Če je izid glasovanja neodločen, velja sklep, za katerega
je glasoval predsednik sveta zavoda.
20. člen
Če je po zakonu, sklepu o ustanovitvi
zavoda ali po tem statutu za veljavnost sklepa potrebno soglasje ustanovitelja,
je sklep veljaven, ko je pridobljeno pisno soglasje ustanovitelja.
21. člen
Svet zavoda ima lahko korespondenčne seje.
Sklic, potek, zapisniki in način izvedbe korespondenčne seje se podrobneje
uredijo s poslovnikom sveta zavoda.
22. člen
Člani sveta so upravičeni do povračila
utemeljenih potnih stroškov. Povračilo potnih stroškov izplačuje zavod, razen
če članu sveta te stroške povrne že njegov delodajalec.
23. člen
O vsaki seji sveta zavoda se vodi zapisnik.
Vsebino, priloge in postopek potrditve zapisnikov se določi s poslovnikom sveta
zavoda.
5.2. Strokovni svet zavoda
24. člen
(1) Strokovni organ zavoda je
strokovni svet zavoda.
(2) Člane strokovnega sveta zavoda
imenuje svet ­zavoda.
(3) Strokovni svet zavoda sestavlja 5
članov, in sicer:
-      
direktor zavoda,
-      
dva strokovnjaka iz vrst delavcev zavoda, ki jih predlaga direktor
zavoda,
-      
dva zunanja strokovnjaka, od katerih je eden imenovan na predlog Zavoda
Republike Slovenije za varstvo narave, drugi na predlog direktorja zavoda.
(4) Člani strokovnega sveta zavoda
izmed sebe izvolijo predsednika strokovnega sveta zavoda.
(5) Mandatna doba članov strokovnega
sveta zavoda je štiri leta.
25. člen
Na predlog direktorja, ustanovitelja ali
člana sveta zavoda se začne nov postopek imenovanja članov strokovnega sveta
najmanj 3 mesece pred iztekom mandata.
26. člen
Člani strokovnega sveta so upravičeni do
povračila utemeljenih potnih stroškov. Povračilo potnih stroškov izplačuje
zavod, razen če članu strokovnega sveta zavoda te stroške povrne že njegov
delodajalec.
27. člen
(1) Strokovni svet zavoda opravlja
naslednje naloge:
-      
daje strokovna izhodišča za letne programe dela in razvoja zavoda;
-      
skrbi za izvajanje strokovnih nalog zavoda in izvaja strokovni nadzor
nad izvajanjem naravovarstvenih nalog;
-      
daje svetu zavoda in direktorju zavoda mnenja in predloge glede
organizacije dela in pogojev za razvoj dejavnosti parka in turizma na območju
parka;
-      
daje mnenje na 5-letni načrt upravljanja krajinskega parka,
-      
daje mnenje na letni program dela;
-      
daje mnenja o strokovnih vprašanjih, ki se pojavljajo ob izvajanju
letnega programa dela;
-      
daje mnenja, pobude in predloge o razvoju dejavnosti na strokovnem
področju;
-      
opravlja druge naloge, določene s tem statutom in drugimi akti zavoda.
(2) Strokovni svet zavoda mora
obravnavati vsa vprašanja, pobude in predloge, ki jih v zvezi z njegovo
pristojnostjo pripravijo in nanj naslovijo direktor zavoda, svet zavoda ali
ustanovitelj.
(3) Strokovni svet sprejema svoja
mnenja v okviru navedenih pristojnosti oziroma priporočila v obliki sklepov.
28. člen
(1) Strokovni svet zavoda deluje na
sejah strokovnega sveta zavoda.
(2) Sejo strokovnega sveta zavoda
sklicuje predsednik strokovnega sveta zavoda najmanj enkrat letno.
(3) Predsednik strokovnega sveta
zavoda je dolžan sklicati sejo strokovnega sveta zavoda na zahtevo najmanj dveh
članov strokovnega sveta zavoda, na pobudo direktorja zavoda ali na podlagi
sklepa sveta zavoda.
(4) Vabilo s predlogom dnevnega reda
morajo člani strokovnega sveta prejeti najmanj 8 dni pred sejo strokovnega
sveta.
(5) Gradivo za predlagane točke
dnevnega reda za sejo strokovnega sveta morajo člani prejeti najmanj 4 dni pred
sejo.
(6) Seje strokovnega sveta vodi predsednik
strokovnega sveta.
29. člen
(1) Sklepi strokovnega sveta zavoda se
sprejemajo z večino glasov navzočih članov strokovnega sveta zavoda. Sklepi se
evidentirajo zapisniško.
(2) Seje strokovnega sveta zavoda so
lahko korespondenčne.
30. člen
(1) O vsaki seji strokovnega sveta
zavoda se vodi zapisnik, ki mora vsebovati: datum seje, imena in število
prisotnih in odsotnih, dnevni red seje, povzetek razprave in sklepe.
(2) Zapisniku mora biti priložena
dokumentacija, ki zadeva posamezno točko dnevnega reda.
5.3. Direktor
31. člen
Direktor zavoda je poslovodni organ zavoda.
32. člen
(1) Direktorja zavoda imenuje in
razrešuje ustanovitelj.
(2) Mandat direktorja zavoda traja
štiri leta. Po izteku mandata je lahko ponovno imenovan.
(3) Direktor zavoda je lahko predčasno
razrešen iz razlogov, določenih z zakonom, ki ureja zavode.
(4) Če je direktor zavoda razrešen iz
drugih razlogov in ne gre za razrešitev iz krivdnih razlogov, mu pripada odškodnina
v višini treh mesečnih plač.
33. člen
(1) Za direktorja zavoda je lahko
imenovana oseba, ki poleg splošnih, z zakonom določenih pogojev, izpolnjuje
tudi sledeče pogoje:
-      
ima univerzitetno ali visoko strokovno ali višjo strokovno izobrazbo
ustrezne smeri,
-      
ima najmanj pet let delovnih izkušenj na vodstvenih delih,
-      
pozna področje dela zavoda,
-      
je sposoben organizirati in voditi delo v kolektivu,
-      
obvlada najmanj en svetovni jezik.
34. člen
(1) Direktor zavoda ima naslednje
pristojnosti in odgovornosti:
-      
organizira in vodi delo in poslovanje zavoda;
-      
predstavlja in zastopa zavod;
-      
odgovarja za zakonitost dela zavoda;
-      
vodi strokovno delo zavoda in je odgovoren za strokovnost dela zavoda;
-      
pripravi 5-letni načrt upravljanja krajinskega parka ter ga da v
potrditev svetu zavoda;
-      
pripravi predlog letnih programov dela, finančnih načrtov in programov
investicij ter ga da v sprejem svetu zavoda;
-      
pripravi predlog letnega poročila o delovanju zavoda ter ga da v sprejem
svetu zavoda;
-      
posreduje potrjene in sprejete načrte in programe iz prejšnjih alinej
ustanovitelju;
-      
predlaga druge temelje poslovne politike ter sprejema ukrepe za
izvajanje sprejetih aktov;
-      
predlaga razvojne dejavnosti in organizacijske spremembe zavoda;
-      
sprejema akte, ki niso v pristojnosti drugih organov zavoda;
-      
izvršuje sklepe sveta zavoda;
-      
sprejema sklepe o objavi delovnih mest, sklepa delovna razmerja,
razporeja delavce, sklepa o prenehanju delovnega razmerja in odloča o vseh
drugih delovno-pravnih razmerjih, za katere je pristojen po zakonu in
kolektivni pogodbi;
-      
vodi strokovno delo zavoda in odgovarja za strokovnost dela zavoda,
organizira strokovni nadzor in izdaja strokovna navodila;
-      
skrbi za tekoče informiranje delavcev o bistvenih dogodkih iz poslovanja
zavoda;
-      
izvršuje druge naloge in pristojnosti glede na zakon, kolektivno
pogodbo, akt o ustanovitvi, ta statut in druge splošne akte zavoda.
6. ORGANIZACIJA ZAVODA
35. člen
(1) Organizacija zavoda se lahko uredi
z drugimi splošnimi akti zavoda, ki jih sprejeme svet zavoda.
(2) Zavod ima lahko za opravljanje
posamezne dejavnosti ali dela dejavnosti ali za opravljanje dejavnosti na določenem
območju organizacijske enote.
(3) Organizacijske enote določi svet
zavoda s posebnimi pravili in s soglasjem ustanovitelja.
7. NADZORNA SLUŽBA
36. člen
(1) V zavodu je organizirana nadzorna
služba, ki na območju krajinskega parka nadzoruje izpolnjevanje varstvenih
režimov in izvajanje z zakonom določenih prepovedi.
(2) Organizacijo nadzorne službe
natančneje določa pravilnik o notranji organizaciji in sistematizaciji delovnih
mest.
(3) Vsa pooblastila iz prvega odstavka
tega člena izvaja nadzorna služba v imenu in za račun zavoda.
8. VARSTVO PRI DELU
37. člen
Zavod je dolžan v skladu z zakonom
zagotavljati varstvo delavcev pri delu.
9. POSLOVNA SKRIVNOST
38. člen
Za poslovno skrivnost se štejejo podatki in
listine:
-      
za katere določi direktor ali svet zavoda s posebnim sklepom;
-      
ki jih zavodu sporoči pristojni organ ali druga fizična ali pravna oseba
v zvezi z delovanjem zavoda.
10. VIRI, NAČINI IN POGOJI ZA PRIDOBIVANJE SREDSTEV ZA
DELO ZAVODA
39. člen
Zavod pridobiva sredstva za delo in za
upravljanje krajinskega parka:
-      
iz državnega proračuna;
-      
z vstopninami, dotacijami in donacijami;
-      
s sredstvi, pridobljenimi z upravljanjem nepremičnin;
-      
s prihodki od prodaje blaga in storitev, ki jih opravlja v skladu z 8.
členom tega statuta in cenikom, ki ga potrdi svet zavoda;
-      
iz različnih državnih ali mednarodnih programov pomoči;
-      
s pridobivanjem sredstev na podlagi sofinanciranja programov in
projektov, ki so v skladu z namenom ustanovitve krajinskega parka, iz sredstev
lokalnih, državnih in mednarodnih skladov, ustanov oziroma drugih organizacij;
-      
iz drugih virov, v skladu z zakonom.
11. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
40. člen
(1) Zavod je pravna oseba, ki
samostojno nastopa v pravnem prometu.
(2) Premoženje v upravljanju zavoda je
last ustano­vitelja.
(3) S premičnim in nepremičnim
premoženjem upravlja zavod v skladu s predpisi, ki urejajo upravljanje s
premoženjem v lasti Republike Slovenije.
(4) O razpolaganju z nepremičnim
premoženjem na predlog zavoda odloča ustanovitelj.
(5) Za posle, ki niso določeni s
finančnim načrtom in katerih vrednost presega 33.400 €, si mora zavod pridobiti
soglasje sveta zavoda.
12. ODGOVORNOSTI USTANOVITELJEV ZA OBVEZNOSTI ZAVODA TER
MEDSEBOJNE PRAVICE IN OBVEZNOSTI USTANOVITELJA IN ZAVODA
41. člen
(1) Ustanovitelj zagotavlja zavodu
sredstva za opravljanje javne službe in izvajanje javnih pooblastil na podlagi
letne pogodbe, ki jo ministrstvo, pristojno za ohranjanje narave, sklene z
zavodom.
(2) Zavod pripravi petletni načrt
upravljanja krajinskega parka, letno pripravlja program dela, finančni načrt,
program investicij in letno poročilo zavoda ter jih posreduje ustanovitelju.
(3) Ustanovitelj prevzame odgovornosti
za obveznosti zavoda, ki nastanejo iz naslova opravljanja javne službe, do
višine sredstev, ki jih v tekočem letu zagotavlja iz proračuna Republike
Slovenije za delovanje zavoda.
(4) Ustanovitelj ne odgovarja za
obveznosti zavoda iz naslova opravljanja drugih dejavnosti, ki jih zavod
opravlja na trgu.
42. člen
Zavod za svoje obveznosti odgovarja z vsemi
sredstvi, s katerimi razpolaga.
13. DRUGI SPLOŠNI AKTI ZAVODA
43. člen
(1) Zavod ima poleg akta o ustanovitvi
in tega statuta še druge splošne akte.
(2) Svet zavoda sprejme: Poslovnik o
delu sveta, Pravilnik o notranji organizaciji in sistemizaciji delovnih mest,
Katalog delovnih mest, Pravilnik o delovnih razmerjih in Pravilnik o
disciplinski in odškodninski odgovornosti.
(3) Svet zavoda lahko sprejme tudi
druge splošne akte zavoda, če tako sam odloči in je to potrebno za delovanje
zavoda.
14. SPREMEMBE STATUTA
44. člen
Za spremembo statuta velja enak postopek
kot za sprejem statuta.

Statut Javnega zavoda Krajinski park Kolpa
(Uradni list RS, št. 50/07)
vsebuje naslednjo končno določbo:
»15. SPREJEM IN ZAČETEK VELJAVNOSTI STATUTA
45. člen
(1) Ta statut je sprejet, ko ga z
večino glasov vseh članov sprejme svet zavoda.
(2) Ta statut začne veljati, ko
ustanovitelj posreduje predsedniku sveta zavoda pisno soglasje k tem statutu.«.