1. člen
(vsebina)
Ta pravilnik določa način vpisa
potrošniških organizacij v register potrošniških organizacij (v nadaljnjem
besedilu: register) ter organizacijske, tehnične in prostorske pogoje, ki jih
mora izpolnjevati organizacija za vpis v register.
2. člen
(register)
(1) Register vodi ministrstvo,
pristojno za gospodarstvo (v nadaljnjem besedilu: ministrstvo).
(2) Ministrstvo v registru
potrošniških organizacij vodi evidenco potrošniških organizacij.
(3) Podatki, vpisani v register, so
javni.
3. člen
(pogoji)
Potrošniška organizacija mora za vpis v
register izpolnjevati naslednje pogoje:
-      
je registrirana kot društvo ali zavod ali druga organizacija, ki ne
opravlja pridobitne dejavnosti in so jo ustanovili potrošniki zaradi varstva svojih
pravic;
-      
je nevtralna ter neodvisna od interesov ponudnikov blaga in storitev;
-      
razpolaga z ustrezno opremljenimi poslovnimi prostori, pri čemer se
stanovanje ne šteje kot poslovni prostor;
-      
ob vhodu v poslovni prostor mora imeti na vidnem mestu napis z navedbo
imena organizacije in uradnih ur;
-      
ima vzpostavljeno delujočo spletno stran;
-      
v okviru svojega dela ima določene uradne ure ter opredeljene načine in
poti komuniciranja s potrošniki;
-      
potrošniku zagotavlja varstvo njegovih osebnih podatkov.
4. člen
(postopek vpisa)
(1) Potrošniška organizacija
vloži vlogo za vpis v register pri ministrstvu.
(2) Vloga iz prejšnjega odstavka mora
vsebovati naslednje podatke oziroma so ji priložene naslednje priloge:
-      
odločbo oziroma drugo dokazilo o registraciji društva, zavoda ali druge
organizacije;
-      
ime in priimek osebe, ki je pooblaščena za zastopanje;
-      
izjavo o nevtralnosti ter neodvisnosti od interesov ponudnikov blaga in
storitev;
-      
dokazilo o razpolaganju s poslovnimi prostori in sicer pogodbo o
lastništvu ali najemu poslovnih prostorov;
-      
dokazilo o napisu imena organizacije in uradnih ur ob vhodu v poslovni
prostor;
-      
izjavo o načinu in poteh komuniciranja s potrošniki;
-      
dokazilo o delovanju spletne strani.
(3) Če so izpolnjeni pogoji za vpis v
register, ministrstvo izda odločbo v skladu s predpisi, ki urejajo splošni
upravni postopek, in na podlagi odločbe opravi vpis v register.
5. člen
(vpis v evidenco)
V evidenco se vpišejo naslednji podatki:
-      
datum in zaporedna številka vpisa;
-      
datum in številka odločbe, na podlagi katere je bil vpis opravljen;
-      
ime potrošniške organizacije;
-      
podatki o registraciji društva, zavoda ali druge organizacije;
-      
sedež organizacije;
-      
temeljni akt društva, zavoda ali druge organizacije (datum, številka);
-      
številka in datum odločbe, na podlagi katere je bil opravljen izbris
organizacije.
6. člen
(sprememba podatkov)
O vsaki spremembi podatkov, določenih s tem
pravilnikom, mora vpisana potrošniška organizacija obvestiti ministrstvo
najpozneje v tridesetih dneh od uveljavitve spremembe. Spremembe podatkov in
datum sprememb se vpišejo v evidenco.
7. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.
Št. 007-431/2011/8
Ljubljana, dne 26. januarja 2012
EVA 2011-2111-0101
v funkciji ministra za gospodarstvo
mag. Mitja Gaspari l.r.
Minister