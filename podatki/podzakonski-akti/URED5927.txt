1. SPLOŠNE DOLOČBE
1. člen
(vsebina)
Ta uredba določa pogoje in postopek
podeljevanja koncesije za opravljanje javne službe svetovanja potrošnikom (v
nadaljnjem besedilu: koncesija), koncesijska razmerja, financiranje izvajanja
koncesije ter nadzor nad izvajanjem koncesije.
2. člen
(koncedent in koncesionar)
(1) Koncedent je Vlada Republike
Slovenije, njegove pravice in obveznosti pa v imenu in za račun Republike Slovenije
izpolnjuje Ministrstvo za gospodarstvo (v nadaljnjem besedilu: ministrstvo).
(2) Koncesionar je nevladna
potrošniška organizacija, vpisana v register potrošniških organizacij pri
ministrstvu, ali druga nevladna organizacija, ki je ustanovljena za varstvo
pravic potrošnikov in izvaja posamezne strokovne in raziskovalne naloge na področju
varstva potrošnikov in ki izkaže nepridobitnost, nevtralnost in neodvisnost
organizacije od interesov ponudnikov blaga ali storitev.
3. člen
(število in območje koncesij)
Za opravljanje javne službe se podeli ena
koncesija za izvajanje javne službe svetovanja potrošnikom za celotno območje
Republike Slovenije.
4. člen
(čas trajanja koncesije in neprenosljivost
koncesije)
(1) Koncesija se podeli za štiri leta.
(2) Koncesija je neprenosljiva.
2. PREDMET KONCESIJE IN POGOJI ZA OPRAVLJANJE JAVNE
SLUŽBE
5. člen
(predmet koncesije)
(1) Predmet koncesije je splošna
svetovalna dejavnost na področju varstva pravic in ekonomskih interesov potrošnikov
na področjih:
-      
obligacijskih razmerij;
-      
varstva potrošnikov po zakonu, ki ureja varstvo potrošnikov;
-      
potrošniških kreditov po zakonu, ki ureja potrošniške kredite;
-      
stanovanjskega področja;
-      
izvajanja javnih gospodarskih služb (komunalne storitve, pogrebne
storitve, energetika);
-      
elektronskih komunikacij in pošte;
-      
pravic potnikov v letalskem, železniškem, avtobusnem in vodnem prometu.
-      
(2) Svetovalna dejavnost iz prejšnjega odstavka vključuje predvsem:
-      
pojasnjevanje predpisov in postopkov za uveljavljanje pravic potrošnika,
-      
svetovanje pri reševanju konkretnih primerov,
-      
odstopanje zadev v reševanje pristojnim organom.
6. člen
(centralni informacijski sistem)
(1) Koncesionar sprejema vprašanja in
dopise potrošnikov ter v ta namen vodi centralni informacijski sistem.
(2) Centralni informacijski sistem iz
prejšnjega odstavka vključuje predvsem:
-      
sprejem telefonskih klicev na posebno telefonsko številko,
-      
sprejem elektronske pošte na poseben elektronski naslov,
-      
knjiženje vhodne in izhodne pošte,
-      
vnašanje podatkov v enotno spletno informacijsko platformo za
klasifikacijo pritožb potrošnikov.
7. člen
(splošni pogoji za opravljanje javne
službe)
(1) Koncesionar mora vsak delovni dan
med uradnimi urami v svojih poslovnih prostorih brezplačno pisno in telefonsko
svetovati potrošnikom. V javnem razpisu se opredelijo uradne ure in roki za
odgovarjanje potrošnikom.
(2) Koncesionar, ki poleg javne službe
opravlja še druge dejavnosti, mora zagotoviti ločenost finančnega poslovanja na
podlagi podeljene koncesije od drugih svojih dejavnosti.
(3) Koncesionar mora zagotavljati
tudi:
-      
strokovno, učinkovito in racionalno opravljanje nalog javne službe,
-      
učinkovit notranji nadzor,
-      
klasificirane podatke o potrošniških pritožbah iz enotne spletne
informacijske platforme.
8. člen
(pogoji za pridobitev koncesije)
(1) Koncesijo lahko pridobi
organizacija, ki izpolnjuje naslednje pogoje:
1.    
je nevladna potrošniška organizacija, vpisana v register potrošniških
organizacij pri ministrstvu ali druga nevladna organizacija, ki je ustanovljena
za varstvo pravic potrošnikov in izvaja posamezne strokovne in raziskovalne
naloge na področju varstva potrošnikov in ki izkaže nepridobitnost, nevtralnost
in neodvisnost organizacije od interesov ponudnikov blaga ali storitev,
2.    
proti njej ni uveden postopek prisilne poravnave, stečaja ali
likvidacijski postopek ali ni prenehala poslovati na podlagi sodne ali druge
odločbe,
3.    
v zadnjih petih letih pred objavo javnega razpisa in v teku javnega
razpisa ni bila pravnomočno obsojena za kaznivo dejanje, ki je povezano z
njegovim poslovanjem, oziroma ji ni bila izdana sodna ali upravna odločba, s
katero ji je prepovedano opravljati dejavnost, ki je povezana z izvajanjem
koncesije, in je ta postala izvršljiva,
4.    
ima poravnane vse davke, prispevke in druge obvezne dajatve ali poslovne
obveznosti v skladu s predpisi,
5.    
v obdobju zadnjih treh let ni kršila sprejetih obveznosti iz naslova
prejetih sredstev za izvajanje dejavnosti na področju varstva potrošnikov,
6.    
ima ustrezne strokovne reference, ki jih dokazuje z referencami o delu
na področju varstva potrošnikov za preteklo triletno obdobje,
7.    
je kadrovsko usposobljena za izvajanje svetovalne dejavnosti z
zagotovljenimi svetovalci z najmanj univerzitetno izobrazbo (prejšnja) pravne
smeri in najmanj enim letom delovnih izkušenj ali visokošolsko izobrazbo (prva
bolonjska stopnja) pravne smeri in najmanj dvema letoma delovnih izkušenj,
8.    
razpolaga s primerno opremljenimi poslovnimi prostori za izvajanje javne
službe svetovanje potrošnikom, v katerih se ne opravlja pridobitna dejavnost,
in ki niso namenjeni bivanju,
9.    
razpolaga z ustrezno informacijsko tehnologijo za podporo pri izvajanju
javne službe z dostopom do svetovnega spletnega sistema,
10.  je
organizacijsko usposobljena in ima vzpostavljen delujoč sistem organizacije
dela.
(2) V javnem razpisu za pridobitev
koncesije po tej uredbi se podrobneje opredelijo pogoji iz prejšnjega odstavka.
9. člen
(merila za izbiro koncesionarjev)
(1) Razpisno dokumentacijo pripravi
ministrstvo, pristojno za gospodarstvo.
(2) Pri izbiri koncesionarjev se
upoštevajo naslednja merila:
-      
strokovna usposobljenost prijavitelja za opravljanje splošnega
svetovanja,
-      
izkušnje prijavitelja na drugih področjih varstva potrošnikov,
-      
znanje in izkušnje svetovalcev,
-      
cena storitve.
(3) V javnem razpisu za pridobitev
koncesije po tej uredbi se podrobneje opredelijo merila iz prejšnjega odstavka.
3. POSTOPEK PODELJEVANJA KONCESIJE
10. člen
(javni razpis)
(1) Koncesija se podeli z odločbo
Vlade Republike Slovenije na podlagi javnega razpisa, ki ga izvede ministrstvo.
(2) Javni razpis mora vsebovati:
-      
predmet koncesije,
-      
pogoje za pridobitev koncesije iz te uredbe,
-      
merila za izbiro koncesionarja,
-      
začetek in čas trajanja koncesije,
-      
rok, do katerega se sprejemajo prijave na javni razpis,
-      
rok, do katerega bodo prijavljene organizacije obveščene o izbiri, in
-      
druge podatke, pomembne za izvajanje koncesije.
(3) Javni razpis se objavi v Uradnem
listu Republike Slovenije ter na spletnih straneh ministrstva in traja najmanj
15 dni od objave.
(4) Javni razpis je uspešen, če je do
poteka razpisnega roka predložena vsaj ena veljavna prijava. Prijava je
veljavna, če je pravočasna in izpolnjuje vse zahteve javnega razpisa.
11. člen
(strokovna komisija)
(1) Prijave na javni razpis oceni
tričlanska strokovna komisija, ki jo s sklepom imenuje minister, pristojen za
gospodarstvo (v nadaljnjem besedilu: komisija).
(2) Komisija pregleda prispele prijave
z vidika izpolnjevanja razpisnih pogojev in meril. O delu komisije se sestavi
zapisnik, ki mora vsebovati:
-      
kraj, datum in uro pregleda ter ocenitev prijav,
-      
imena članov komisije,
-      
seznam vlagateljev prispelih prijav,
-      
seznam vlagateljev nepopolnih prijav,
-      
analizo prispelih prijav in njihovo ocenitev glede na razpisna merila,
-      
predlog za izbiro koncesionarja in
-      
pripombe članov komisije.
(3) Komisija pripravi poročilo o
izvedbi javnega razpisa in obrazložen predlog izbire koncesionarja ter ju
predloži ministru, pristojnemu za gospodarstvo.
(4) Člani komisije, ki jih imenuje
minister, pristojen za gospodarstvo, so dolžni ministra opozoriti na morebitno
nasprotje interesov, če se med prijavljenimi na razpis pojavi subjekt, s
katerim so kakorkoli povezani oni sami ali njihovi družinski člani, ali če
obstajajo druge okoliščine, ki vplivajo ali bi lahko vplivale na objektivnost
in nepristranskost njihovega dela v komisiji.
12. člen
(izbira koncesionarja)
Koncedent z odločbo Vlade Republike
Slovenije izbere koncesionarja na podlagi poročila in obrazloženega predloga,
ki ju pripravi komisija.
4. KONCESIJSKO RAZMERJE
13. člen
(ureditev koncesijskega razmerja)
(1) Medsebojna razmerja koncedent in
koncesionar podrobneje uredita s koncesijsko pogodbo.
(2) Ob neskladju med to uredbo in
koncesijsko pogodbo veljajo določbe te uredbe.
(3) Koncesionar mora opravljati javno
službo, za katero mu je na podlagi te uredbe podeljena koncesija, v skladu s to
uredbo in koncesijsko pogodbo.
14. člen
(vsebina koncesijske pogodbe)
S koncesijsko pogodbo se določijo:
-      
obseg opravljanja javne službe,
-      
začetek opravljanja javne službe,
-      
pogoji, pod katerimi mora koncesionar opravljati javno službo,
-      
obveznosti koncesionarja do uporabnikov,
-      
začetek in čas trajanja koncesije,
-      
rok za odpoved koncesije in način odpovedi,
-      
sredstva, ki jih za opravljanje javne službe zagotavlja koncedent, in
način financiranja,
-      
obveznost vsebinskega in finančnega poročanja koncesionarja koncedentu,
-      
dolžnost in način poročanja koncesionarja koncedentu o vseh dejstvih in
pojavih, ki utegnejo vplivati na opravljanje koncesionirane dejavnosti, in
-      
druge določbe, pomembne za določitev in izvajanje koncesionirane
dejavnosti.
5. PRENEHANJE KONCESIJSKEGA RAZMERJA
15. člen
(načini prenehanja koncesijskega razmerja)
(1) Koncesijsko razmerje preneha s
prenehanjem veljavnosti koncesijske pogodbe ali prenehanjem koncesionarja, če
ta nima pravnih naslednikov ali z odvzemom koncesije.
(2) Ob prenehanju koncesijskega
razmerja prevzame javno službo do podelitve nove koncesije koncedent.
16. člen
(prenehanje veljavnosti koncesijske
pogodbe)
(1) Koncesijska pogodba preneha
veljati:
-      
po poteku časa, za katerega je bila sklenjena,
-      
z odpovedjo koncesije,
-      
s sporazumnim razdrtjem.
(2) Razlogi in pogoji za razdrtje in
odpoved, odpovedni rok in druge medsebojne pravice in obveznosti ob razdrtju
pogodbe se določijo v koncesijski pogodbi.
17. člen
(prenehanje koncesionarja)
(1) Koncesijsko razmerje preneha s
prenehanjem koncesionarja, če ta nima pravnih naslednikov.
(2) Če ima koncesionar pravnega
naslednika, lahko ta na predlog ministrstva in ob soglasju Vlade Republike Slovenije
stopi v koncesijsko razmerje ter v celoti prevzame vse pravice in obveznosti
koncesionarja, če izpolnjuje pogoje za opravljanje javne službe in pogoje za
podelitev koncesije, določene s to uredbo in koncesijsko pogodbo.
18. člen
(odvzem koncesije)
Koncedent lahko koncesionarju odvzame
koncesijo, če:
-      
ne izpolnjuje več pogojev za koncesionarja,
-      
ne začne izvajati javne službe, za katero mu je bila podeljena
koncesija, v roku, določenem v koncesijski pogodbi,
-      
krši določbe te uredbe ali koncesijske pogodbe,
-      
preneha opravljati javno službo, za katero mu je bila podeljena
koncesija, pred potekom časa, za katerega je bila sklenjena koncesijska
pogodba,
-      
ne opravlja javne službe strokovno in učinkovito ter skladno z navodili
koncedenta,
-      
organ, pristojen za nadzor nad porabo proračunskih sredstev, ugotovi, da
koncesionar uporablja sredstva nenamensko ali jih uporablja v nasprotju s
koncesijsko pogodbo,
-      
v drugih primerih, določenih s koncesijsko pogodbo.
6. FINANCIRANJE IZVAJANJA KONCESIJE
19. člen
(zagotavljanje sredstev)
Sredstva za izvajanje koncesije se
zagotovijo v skladu s sprejetim državnim proračunom.
20. člen
(priznavanje sredstev)
Koncesionarju se priznajo upravičeni
stroški za izvajanje koncesije, katerih vrsta in obseg se opredelita z javnim
razpisom in koncesijsko pogodbo, če opravlja javno službo v skladu s to uredbo
in koncesijsko pogodbo, vendar največ v obsegu, predvidenem v državnem
proračunu.
21. člen
(način in dinamika plačil)
Način in dinamika plačil koncesionarju se
opredelita s koncesijsko pogodbo.
22. člen
(začasno zadržanje sredstev)
Če se pri nadzoru nad višino izplačanih
sredstev in njihovo porabo glede na namen ugotovijo nepravilnosti ali če
koncesionar ne spoštuje navodil koncedenta, lahko ta delno ali v celoti začasno
zadrži izplačilo sredstev, dokler se ne odpravijo ugotovljene nepravilnosti in
dokler se ne začnejo izpolnjevati pogodbene obveznosti.
23. člen
(vračilo sredstev)
Če koncesionar krši koncesijsko pogodbo ali
če se pri nadzoru nad porabo proračunskih sredstev, dodeljenih za opravljanje
javne službe, izkaže, da je koncesionar prejel sredstva neupravičeno, lahko
koncedent zahteva vračilo že izplačanih proračunskih sredstev skupaj s
pripadajočimi zakonskimi zamudnimi obrestmi od dneva nakazila do dneva vračila.
7. NADZOR NAD IZVAJANJEM
24. člen
(nadzor)
(1) Izvajanje koncesije nadzira
ministrstvo.
(2) Ministrstvo lahko kadar koli med
trajanjem pogodbenega razmerja zahteva vpogled v del poslovanja koncesionarja,
ki se nanaša na opravljanje javne službe in izvajanje koncesijske pogodbe.
8. KONČNA DOLOČBA
25. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.
Št. 00713-1/2012
Ljubljana, dne 26. januarja 2012
EVA 2011-2111-0096
Vlada Republike Slovenije
mag. Mitja Gaspari l.r.
Minister