1. člen
Ta pravilnik določa kriterije za izkazovanje pomembnejših
dosežkov delovanja nevladne organizacije na področjih mednarodnih odnosov,
zunanjih zadev, mednarodnega razvojnega sodelovanja in mednarodne humanitarne
pomoči, ki Ministrstvo za zunanje zadeve zaprosi za podelitev statusa nevladne
organizacije v javnem interesu.
2. člen
Nevladna organizacija izkaže pomembnejše dosežke svojega
delovanja, če s svojim delovanjem, upoštevajoč kriterije po tem pravilniku,
pomembno prispeva k razvoju področja mednarodnih odnosov, zunanjih zadev ali
mednarodnega razvojnega sodelovanja in humanitarne pomoči.
3. člen
Kriteriji za izkazovanje pomembnejših dosežkov delovanja
nevladne organizacije na področju mednarodnih odnosov so:
1.     
dopolnjevanje in razvijanje vsebin, izvajanje usposabljanj,
izpopolnjevanj in predavanj, povezanih z mednarodnimi odnosi, ki omogočajo pridobitev
dodatnih strokovnih znanj za posameznike,
2.     
izdajanje strokovnih revij, periodike ali knjižnih publikacij na
področju mednarodnih odnosov,
3.     
prejem priznanj ali nagrad na lokalni, državni oziroma mednarodni ravni
za dosežke na področju mednarodnih odnosov,
4.     
aktivno sodelovanje ter izvajanje projektov, programov in drugih
aktivnosti za krepitev mednarodnih odnosov med Republiko Slovenijo in drugimi
državami ter mednarodnimi organizacijami,
5.     
promocija delovanja Republike Slovenije na področju evropskih zadev ali
posameznih mednarodnih organizacij.
4. člen
Kriteriji za izkazovanje pomembnejših dosežkov delovanja
nevladne organizacije na področju zunanjih zadev so:
1.     
dopolnjevanje in razvijanje vsebin, izvajanje usposabljanj,
izpopolnjevanj in predavanj, povezanih z zunanjimi zadevami, ki omogočajo
pridobitev dodatnih strokovnih znanj za posameznike,
2.     
izdajanje strokovnih revij, periodike ali knjižnih publikacij na
področju zunanjih zadev,
3.     
prejem priznanj ali nagrad na lokalni, državni oziroma mednarodni ravni
za dosežke na področju zunanjih zadev,
4.     
tvorno sodelovanje ter izvajanje projektov, programov in drugih
aktivnosti za krepitev mednarodnih odnosov med Republiko Slovenijo in drugimi
državami ter mednarodnimi organizacijami,
5.     
usposabljanje ali sodelovanje pri usposabljanju posameznikov za
sodelovanje predstavnikov Republike Slovenije v mednarodnih organizacijah, v
institucijah na področju evropskih zadev ali v drugih mednarodnih institucijah,
6.     
promocija delovanja Republike Slovenije na področju evropskih zadev ali
posameznih mednarodnih organizacij,
7.     
opravljanje dejavnosti s področja mednarodnega gospodarskega sodelovanja
in gospodarske promocije, predvsem pomoč slovenskim poslovnim subjektom pri
vstopanju na tuje trge in promocija Republike Slovenije kot lokacije za tuje
neposredne investicije,
8.     
ohranjanje in promocija slovenske kulture v svetu,
9.     
nudenje pomoči Slovencem v zamejstvu in po svetu.
5. člen
Kriteriji za izkazovanje pomembnejših dosežkov delovanja
nevladne organizacije na področju mednarodnega razvojnega sodelovanja in
humanitarne pomoči so:
1.     
izvajanje projektov, programov in drugih dejavnosti mednarodnega
razvojnega sodelovanja in mednarodne humanitarne pomoči, kot izhaja iz
Resolucije o mednarodnem razvojnem sodelovanju in humanitarni pomoči Republike
Slovenije in zakona, ki ureja mednarodno razvojno sodelovanje in humanitarno
pomoč,
2.     
izvajanje projektov, programov in drugih dejavnosti mednarodnega
razvojnega sodelovanja in humanitarne pomoči, ki se financirajo iz drugih,
javnih ali zasebnih, virov,
3.     
prispevek in sodelovanje v mednarodni skupnosti (v mednarodnih in
regionalnih organizacijah in pobudah) in v Republiki Sloveniji na podlagi
izhodišč, načel in prednostnih nalog, kot so opredeljeni v Resoluciji o
mednarodnem razvojnem sodelovanju in humanitarni pomoči,
4.     
spodbujanje, promocija in učinkovito izvajanje koordiniranega odziva na
nujne potrebe v tujini po naravnih oziroma drugih nesrečah,
5.     
promocija delovanja mednarodnega razvojnega sodelovanja in humanitarne
pomoči ter aktivno sodelovanje z nacionalnim koordinatorjem za mednarodno
razvojno sodelovanje pri teh dejavnostih,
6.     
spodbujanje razumevanja pomena mednarodnega razvojnega sodelovanja in humanitarne
pomoči v javnosti, tudi v okviru globalnega učenja ali globalnega
prostovoljstva,
7.     
periodično objavljanje strokovnih člankov, kot tudi drugih avdio in
video materialov v tiskani ali spletni obliki, izdajanje strokovnih revij,
periodike ali knjižnih publikacij na področju mednarodnega razvojnega
sodelovanja in humanitarne pomoči,
8.     
dopolnjevanje in razvijanje vsebin ali izvajanje usposabljanj,
izpopolnjevanj ali predavanj, povezanih z mednarodnim razvojnim sodelovanjem in
humanitarno pomočjo, ki omogočajo pridobitev strokovnih znanj za posameznike,
9.     
prejem priznanj ali nagrad na lokalni, državni oziroma mednarodni ravni
za dosežke na področju mednarodnega razvojnega sodelovanja in humanitarne
pomoči.
6. člen
Nevladna organizacija mora za podelitev statusa delovanja v
javnem interesu izkazati izpolnjevanje najmanj treh kriterijev, določenih v 3.,
4. ali 5. členu tega pravilnika. Nevladna organizacija izkaže izpolnjevanje
kriterijev s programi delovanja, poročilom o opravljenem delu v skladu z
zakonom, ki ureja nevladne organizacije ter drugimi dokazili, ki izkazujejo
posamezen kriterij, in z drugimi listinami, s katerimi dokazuje rezultate
svojega delovanja v javnem interesu (kot so objave v strokovni literaturi,
kopije člankov, prispevkov o pomembnejših odzivih medijev, nagrade, priznanja,
priporočila). Dokazila ne smejo biti starejša od dveh let.
KONČNA DOLOČBA
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-69/2018/8
Ljubljana, dne 26. aprila 2019
EVA 2018-1811-0102
Dr. Miroslav Cerar
minister
za zunanje zadeve