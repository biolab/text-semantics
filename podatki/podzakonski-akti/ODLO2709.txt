1. člen
S tem odlokom se za opravljanje nalog v zvezi z dodeljevanjem
sredstev za odpravo posledic naravnih nesreč na stvareh ter za strokovno pomoč
upravnim organom in inšpektorjem, pristojnim za odločanje po zakonu, ki ureja
odpravo posledic naravnih nesreč, ustanovi Komisija za odpravo posledic
naravnih nesreč na stvareh (v nadaljnjem besedilu: Komisija).
2. člen
Komisija opravlja naslednje naloge:
1.     
dajanje mnenj in predlogov pri pripravi predpisov na podlagi zakona, ki
ureja odpravo posledic naravnih nesreč;
2.     
pregledovanje in potrjevanje programov odprave posledic nesreče;
3.     
potrjevanje višine sredstev, potrebnih za obnovo stvari posameznih
upravičencev;
4.     
uresničevanje odločitev ministrstva, pristojnega za okolje, glede
dodelitve sredstev posameznemu upravičencu;
5.     
spremljanje ukrepov za odpravo posledic naravnih nesreč na stvareh;
6.     
izdelava poročila o porabi sredstev, dodeljenih za odpravo posledic
posamezne naravne nesreče;
7.     
dajanje mnenja k letnemu poročilu ministrstva, pristojnega za okolje, o
izvedbi programov odprave posledic nesreče;
8.     
dajanje mnenja k letnemu poročilu državnega organa o porabi sredstev
državnega proračuna za odpravo posledic nesreč ter o izvedbi programov odprave
posledic nesreče;
9.     
dajanje mnenj in predlogov o drugih zadevah v zvezi z dodeljevanjem
sredstev, za katere jih zaprosijo organi, pristojni za upravno in inšpekcijsko
odločanje po zakonu, ki ureja odpravo posledic naravnih nesreč.
3. člen
(1) Komisijo sestavlja
sedem članov, in sicer:
-       
en predstavnik ministrstva, pristojnega za varstvo pred naravnimi in
drugimi nesrečami;
-       
en predstavnik ministrstva, pristojnega za promet, s področja obnove
poškodovane prometne infrastrukture;
-       
en predstavnik ministrstva, pristojnega za kulturno dediščino;
-       
en predstavnik ministrstva, pristojnega za finance;
-       
en predstavnik ministrstva, pristojnega za kmetijstvo in gozdarstvo, s
področja obnove kmetijskih gospodarskih objektov, gozdov, gozdnih cest in
kmetijskih zemljišč;
-       
dva predstavnika ministrstva, pristojnega za okolje, in sicer s področja
monitoringa naravnih pojavov ter s področja priprave in izvedbe programov
odprave posledic naravnih nesreč na stvareh.
(2) Komisiji predseduje
predstavnik ministrstva, pristojnega za okolje.
(3) Člane in
predsednika Komisije imenuje in razrešuje Vlada Republike Slovenije.
(4) Vlada za vsakega
člana Komisije imenuje tudi njegovega namestnika, ki je predstavnik istega
ministrstva, kot je član komisije.
4. člen
Sedež Komisije je na Ministrstvu za okolje in prostor,
Direktorat za vode in investicije, Sektor za zmanjševanje posledic naravnih
nesreč, Dunajska cesta 47, 1000 Ljubljana.
5. člen
(1) Delo Komisije
poteka na rednih in dopisnih sejah.
(2) Seje Komisije
sklicuje in vodi predsednik Komisije.
(3) Način dela Komisije
se določi s poslovnikom o delu, ki ga sprejme Komisija.
6. člen
Strokovne podlage za delo Komisije pripravljajo ministrstvo,
pristojno za odpravo posledic naravnih nesreč, in druga pristojna ministrstva
ter po potrebi zunanji strokovnjaki.
7. člen
Administrativno-tehnično podporo za delo Komisije zagotavlja
ministrstvo, pristojno za odpravo posledic naravnih nesreč.
8. člen
Predsednik in člani Komisije ter njihovi namestniki
opravljajo naloge iz 2. člena tega odloka
v okviru svojih rednih delovnih obveznosti.
PREHODNA IN KONČNA DOLOČBA
9. člen
Vlada Republike Slovenije imenuje člane in predsednika
Komisije ter njihove namestnike v treh mesecih od uveljavitve tega odloka.
Komisija za odpravo posledic nesreč na stvareh, imenovana s
sklepom Vlade Republike Slovenije št. 01203-5/2007/8
z dne 3. 4. 2008,
nadaljuje svoje delo v skladu z dosedanjim sklepom Vlade Republike Slovenije do
imenovanja Komisije v skladu s prejšnjim odstavkom.
10. člen
Ta odlok začne veljati naslednji dan po objavi v Uradnem
listu Republike Slovenije.
Št. 00704-418/2022
Ljubljana, dne 8. decembra 2022
EVA 2022-2550-0102
Vlada Republike Slovenije
Danijel Bešič Loredan
podpredsednik