1. člen
(vsebina sklepa)
Ta sklep določa podrobnejša merila za določitev pomembnega vpliva
na upravljanje izdajatelja iz prvega odstavka 184. člena Zakona o
investicijskih skladih in družbah za upravljanje (Uradni list RS, št. 31/15).
2. člen
(merila za določitev pomembnega vpliva)
(1) Šteje se, da ima družba za upravljanje pomemben
vpliv na upravljanje izdajatelja vrednostnega papirja, če je za račun oziroma v
imenu in za račun vseh investicijskih skladov, ki jih upravlja imetnica deleža
glasovalnih pravic izdajatelja, ki presega prevzemni prag iz zakona, ki ureja
prevzeme.
(2) Ne glede na določbo prejšnjega odstavka se šteje, da
gre za pomemben vpliv na upravljanje izdajatelja tudi v primeru, če je družba
za upravljanje za račun oziroma v imenu in za račun vseh investicijskih
skladov, ki jih upravlja, imetnica manjšega deleža glasovalnih pravic od
deleža, določenega v prejšnjem odstavku, če gre za katerega od spodaj naštetih
dejstev:
1.     
če so zaposleni družbe za upravljanje hkrati člani uprave izdajatelja,
2.     
med izdajateljem in družbo za upravljanje obstajajo pomembni posli ali
3.     
med izdajateljem in družbo za upravljanje obstaja izmenjava vodilnih
delavcev.
(3) Pojem investicijski sklad iz tega člena se nanaša na
investicijski sklad, ki javno zbira premoženje.
KONČNA DOLOČBA
3. člen
(prenehanje uporabe sklepa)
Z dnem uveljavitve tega sklepa se preneha uporabljati Sklep o
merilih za določitev pomembnega vpliva na upravljanje izdajatelja (Uradni list
RS, št. 33/12 in 31/15 – ZISDU-3).
4. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-28/2015-3
Ljubljana, dne 14. oktobra 2015
EVA 2015-1611-0110
Predsednik sveta
Agencije za trg vrednostnih papirjev
mag. Miloš Čas l.r.