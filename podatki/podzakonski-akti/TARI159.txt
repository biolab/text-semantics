1. člen
Ta tarifa določa višino nadomestil stroškov za izvajanje
obveznega večstranskega pobota, ki ga Agencija za javnopravne evidence in
storitve (v nadaljnjem besedilu: AJPES) opravlja na podlagi prvega odstavka 26.
člena Zakona o preprečevanju zamud pri plačilih (Uradni list RS, št. 57/12; v
nadaljnjem besedilu: ZPreZP-1) v skladu s pravili o izvajanju obveznega
večstranskega pobota.
2. člen
Prijave in spremembe prijav podatkov o obveznostih v sistem obveznega
večstranskega pobota so brezplačne. 
Nadomestilo stroškov za izvajanje obveznega večstranskega
pobota plačajo dolžniki v višini 1,1 tisočine od dejansko pobotanega zneska
obveznosti v posameznem krogu pobota ali najmanj 3,00 EUR za posamezni krog
pobota. Nadomestila ne plačajo dolžniki, ki pobotajo manj kot 50 EUR
prijavljenih obveznosti v posameznem krogu večstranskega pobota.
AJPES dolžnikom obračuna nadomestilo stroškov iz tega člena
mesečno. Dolžniki plačajo račun najkasneje v 15 dneh po datumu njegove
izstavitve.
3. člen
Vpogledi, ki se zagotavljajo upnikom v skladu z 29. členom
ZPreZP-1, so brezplačni.
4. člen
Finančni upravi Republike Slovenije in Tržnemu inšpektoratu
Republike Slovenije, ki v skladu s prvim odstavkom 55. člena ZPreZP-1 nadzirata
izvajanje 28., 30., 32. in 33. člena ZPreZP-1, AJPES zagotavlja brezplačne
vpoglede v prijave denarnih obveznosti posameznega dolžnika.

Tarifa nadomestil stroškov za izvajanje
obveznega večstranskega pobota (Uradni list RS, št. 18/13) vsebuje naslednjo končno določbo:
»5. člen
Ta tarifa začne veljati petnajsti dan po objavi v Uradnem
listu Republike Slovenije.«.

Spremembi Tarife nadomestil stroškov za
izvajanje obveznega večstranskega pobota (Uradni list RS, št. 80/23) vsebujeta naslednjo končno
določbo:
»KONČNA DOLOČBA
3. člen
Ti spremembi začneta veljati petnajsti dan po objavi v
Uradnem listu Republike Slovenije.«.