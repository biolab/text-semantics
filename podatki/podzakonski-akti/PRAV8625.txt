I. SPLOŠNE DOLOČBE
1. člen
(vsebina pravilnika)
(1) Ta pravilnik ureja
homologacijo novih ter posamično odobritev novih in rabljenih vozil, načrtovanih
in izdelanih v eni ali več stopnjah za uporabo v cestnem prometu, ter
homologacijo sistemov, sestavnih delov in samostojnih tehničnih enot,
načrtovanih in izdelanih za takšna vozila.
(2) Ta pravilnik ureja tudi dajanje na
trg in začetek uporabe delov in opreme, namenjenih za vozila, ki jih zajema ta
pravilnik, pa niso vključeni v homologacijo sistemov, sestavnih delov in
samostojnih tehničnih enot iz prejšnjega odstavka.
(3) Ta pravilnik se uporablja za vse
kategorije vozil, ki so opredeljene v Prilogi II tega pravilnika.
(4) Ta pravilnik prenaša določbe
Direktive 2007/46/ES Evropskega parlamenta in Sveta z dne 5. septembra
2007 o vzpostavitvi okvira za odobritev motornih in priklopnih vozil ter
sistemov, sestavnih delov in samostojnih tehničnih enot, namenjenih za taka
vozila (okvirna direktiva) (UL L št. 263 z dne 9. 10. 2007, str. 1), kot
je bila nazadnje spremenjena z Uredbo Komisije (ES) št. 385/2009 z dne
7. maja 2009 o nadomestitvi Priloge IX k Direktivi 2007/46/ES Evropskega
parlamenta in Sveta o vzpostavitvi okvira za odobritev motornih in priklopnih
vozil ter sistemov, sestavnih delov in samostojnih tehničnih enot, namenjenih
za taka vozila (UL L št. 118 z dne 13. 5. 2009, str. 13).
2. člen
(izjemna homologacija ali posamična
odobritev)
(1) Homologacija ali posamična
odobritev v skladu z določbami tega pravilnika se na zahtevo proizvajalca ali
lastnika vozila izvede tudi za naslednja vozila, čeprav ugotovitev njihove
skladnosti ni pogoj za dajanje na trg, registracijo ali začetek uporabe v
smislu 42. člena tega pravilnika:
a) 
vozila, načrtovana in izdelana predvsem za
uporabo na gradbiščih ali v kamnolomih, pristaniščih ali letaliških kompleksih,
b) 
vozila, načrtovana in izdelana za potrebe
vojske, civilne zaščite, gasilskih enot in enot za ohranjanje javnega reda in
miru,
c) 
delovne stroje, 
v delu, v katerem ta vozila izpolnjujejo
zahteve tega pravilnika.
(2) Odobritev iz prejšnjega odstavka
ne posega v tehnične zahteve in postopke ugotavljanja skladnosti po predpisih o
varnosti strojev.
3. člen
(izjemna posamična odobritev)
Posamična odobritev v skladu z določbami
tega pravilnika se na zahtevo proizvajalca ali lastnika vozila izvede za
naslednja vozila, čeprav ugotovitev njihove skladnosti ni pogoj za dajanje na
trg, registracijo ali začetek uporabe v smislu 42. člena tega pravilnika:
a)  vozila, namenjena izključno za hitrostna tekmovanja na cestah;
b) 
prototipe vozil, ki se uporabljajo na cestah
pod odgovornostjo proizvajalca zaradi izvedbe posebnega preskusnega programa,
pod pogojem, da so bila načrtovana in izdelana posebej za ta namen.
4. člen
(priloge)
(1) Vse priloge, navedene v tem
pravilniku, so njegov sestavni del.
(2) Kadar se določbe tega pravilnika
sklicujejo na prilogo, gre za prilogo tega pravilnika, razen, če je izrecno navedeno
drugače.
5. člen
(opredelitev pojmov)
Izrazi, uporabljeni v tem pravilniku in v
predpisih iz Priloge IV, imajo naslednji pomen:
1.    
»certifikat o ES-homologaciji« je certifikat iz Priloge VI ali
certifikat iz ustrezne priloge k tehnični specifikaciji, posamični direktivi
ali uredbi, ali obrazec sporočila iz ustrezne priloge k ustreznemu pravilniku
UN/ECE iz dela I ali II Priloge IV k temu pravilniku, če se pravilnik UN/ECE
šteje za enakovrednega;
2.    
»certifikat o homologaciji« je dokument, s katerim homologacijski organ
uradno potrdi, da je tip vozila, sistema, sestavnega dela ali samostojne
tehnične enote homologiran;
3.    
»certifikat o posamični odobritvi« je dokument, s katerim homologacijski
organ potrdi, da je določeno vozilo posamično odobreno;
4.    
»delovni stroj« je motorno vozilo z vgrajenimi napravami za opravljanje
posameznih del, ki ni namenjeno prevozu oseb ali blaga in katerega
konstrukcijsko določena hitrost ne presega 30 km/h;
5.    
»dodelano vozilo« je vozilo ob koncu postopka večstopenjske
homologacije, ki izpolnjuje vse ustrezne tehnične zahteve tega pravilnika;
6.    
»dokončano vozilo« je vsako vozilo, ki ga ni treba dodelati, da bi
izpolnjevalo ustrezne tehnične zahteve tega pravilnika;
7.    
»ES-homologacija« je postopek, v katerem homologacijski organ ugotovi,
ali tip vozila, sistema, sestavnega dela ali samostojne tehnične enote
izpolnjuje ustrezne upravne določbe in tehnične zahteve iz tega pravilnika ali
predpisov iz Priloge IV ali Priloge XI;
8.    
»ES-potrdilo o skladnosti« je dokument iz Priloge IX, ki ga izda
proizvajalec in s katerim potrjuje, da je vozilo iz serije, homologirane v
skladu s tem pravilnikom, ob izdelavi skladno z vsemi predpisi;
9.    
»hibridno vozilo« je vozilo z vsaj dvema različnima pretvornikoma
energije in dvema različnima sistemoma za hranjenje energije (v vozilu) za
pogon vozila;
10.  »hibridno
električno vozilo« je hibridno vozilo, ki za namene mehanskega pogona pridobiva
energijo iz obeh naslednjih virov shranjene energije v vozilu:
- 
pogonskega goriva,
- 
naprave za shranjevanje električne energije / moči (npr. baterija,
kondenzator, vztrajnik / generator);
11.  »homologacija«
je postopek, v katerem homologacijski organ ugotovi, ali tip vozila, sistema,
sestavnega dela ali samostojne tehnične enote izpolnjuje ustrezne upravne
določbe in tehnične zahteve;
12.  »homologacija
po delih« je homologacijski postopek, s katerim se postopoma zbere celoten zbir
certifikatov o ES-homologaciji za z vozilom povezane sisteme, sestavne dele in
samostojne tehnične enote, kar omogoči homologacijo celotnega vozila;
13.  »homologacija
v enem delu« je postopek, s katerim se v enem koraku opravi homologacija vozila
kot celote;
14.  »homologacijski
organ« je organ, ki je pristojen za vse vidike homologacije vozila, sistema,
sestavnega dela ali samostojne tehnične enote; za posamično odobritev vozila;
za postopek odobritve po 47. členu tega pravilnika; za izdajo in preklic
certifikatov o homologaciji; za izdajo certifikatov o posamični odobritvi; za
delovanje kot kontaktna točka v stikih s homologacijskimi organi drugih držav
članic; za priglasitev tehničnih služb ter za zagotavljanje, da proizvajalec
izpolnjuje obveznosti glede skladnosti proizvodnje;
15.  »mešana
homologacija« je postopek homologacije po delih, s katerim se v končni fazi
homologacije celotnega vozila homologira enega ali več sistemov vozila, ne da
bi bilo treba izdati certifikate o ES-homologaciji za te sisteme;
16.  »motorno
vozilo« je vsako vozilo z lastnim motornim pogonom, ki ima najmanj štiri kolesa
in je dokončano, dodelano ali nedodelano, z največjo konstrukcijsko določeno
hitrostjo, ki presega 25 km/h;
17.  »nacionalna
homologacija« je homologacijski postopek, opredeljen v zakonodaji Republike
Slovenije za primere, ki niso urejeni s harmoniziranimi predpisi o
ES-homologaciji, in je zato veljavnost nacionalne homologacije praviloma
omejena na ozemlje Republike Slovenije;
18.  »nedodelano
vozilo« je vsako vozilo, ki potrebuje vsaj eno nadaljnjo stopnjo dodelave, da
bi izpolnilo vse ustrezne tehnične zahteve tega pravilnika;
19.  »opisna
dokumentacija« je opisna mapa, ki jo dopolnjujejo poročila o preskusih in vsi
drugi dokumenti, ki sta jih tehnična služba ali homologacijski organ priložila
v opisno mapo med opravljanjem svojih nalog, pri čemer je opisno dokumentacijo
dovoljeno predložiti v elektronski obliki;
20.  »opisna
mapa« je popolna mapa z opisnim listom, dokumentacijo, podatki, risbami,
fotografijami itd., ki jo predloži vlagatelj, pri čemer je opisno mapo
dovoljeno predložiti v elektronski obliki;
21.  »opisni
list« je dokument iz Priloge I ali Priloge III ali iz ustrezne priloge k
posamičnemu predpisu, v katerem so predpisani podatki, ki jih mora navesti
vlagatelj, pri čemer je opisni list možno predložiti v elektronski obliki;
22.  »originalni
deli ali oprema« so deli ali oprema, ki so izdelani v skladu s specifikacijami
in proizvodnimi standardi, ki jih proizvajalec vozil določi za proizvodnjo
delov ali opreme za sestavo zadevnega vozila. To vključuje dele ali opremo, ki
so izdelani na isti proizvodni liniji kot deli ali oprema za prvo vgradnjo.
Šteje se, razen če se dokaže nasprotno, da so deli originalni deli, če
proizvajalec delov potrdi, da ti ustrezajo kakovosti sestavnih delov,
uporabljenih pri sestavi zadevnega vozila, in so bili izdelani v skladu s
specifikacijami in proizvodnimi standardi, ki jih je določil proizvajalec
vozila;
23.  »osnovno
vozilo« je vsako vozilo, ki se uporablja kot začetna stopnja večstopenjskega
homologacijskega postopka;
24.  »posamična
direktiva ali uredba« je direktiva ES ali uredba ES, navedena v Delu I Priloge
IV. Ta izraz vključuje tudi njihove izvedbene akte;
25.  »posamična
odobritev« je postopek, v katerem homologacijski organ ugotovi, ali posamezno
vozilo, naj bo unikatno ali ne, izpolnjuje ustrezne upravne določbe in tehnične
zahteve;
26.  »predpis«
je tehnična specifikacija za vozila, posamična direktiva ES, uredba ES ali
pravilnik UN/ECE, ki je priložen revidiranemu Sporazumu o homologaciji iz leta
1958;
27.  »priklopno
vozilo« je vozilo brez lastnega pogona, ki je načrtovano in izdelano za vleko z
motornim vozilom;
28.  »proizvajalec«
je fizična ali pravna oseba, ki je odgovorna homologacijskemu organu za vse
vidike homologacijskega postopka ali postopka odobritve po 47. členu tega
pravilnika in za zagotavljanje skladnosti proizvodnje. Ni nujno, da je ta
fizična ali pravna oseba neposredno vključena v vse stopnje izdelave vozila,
sistema, sestavnega dela, samostojne tehnične enote ali opreme, ki je predmet
homologacijskega postopka;
29.  »samostojna
tehnična enota« je naprava, za katero veljajo zahteve predpisa, ki naj bi
postala del vozila in ki je lahko homologirana ločeno od vozila, toda samo v
povezavi z enim ali več določenimi tipi vozila, kadar predpis to možnost
izrecno določa;
30.  »sestavni
del« je naprava, za katero veljajo zahteve predpisa, ki naj bi postala del
vozila in ki je lahko homologirana neodvisno od vozila, kadar predpis to
možnost izrecno določa;
31.  »seznam
opisne dokumentacije« je dokument, v katerem je našteta vsebina opisne
dokumentacije, ustrezno oštevilčena ali drugače označena, tako da se jasno
prepoznajo vse strani, oblika tega dokumenta pa je taka, da predstavlja
evidenco zaporednih korakov vodenja ES-homologacije, zlasti datume pregledov in
dopolnitev opisne dokumentacije;
32.  »sistem«
je skupek naprav, ki v vozilu skupaj opravljajo eno ali več določenih funkcij
ter za katerega veljajo zahteve iz katerega koli predpisa;
33.  »tehnična
služba« je pravna ali fizična oseba, določena kot strokovni organ za izvajanje
preskusov ali kontrol ali pregledov v imenu homologacijskega organa v postopku
homologacije oziroma posamične odobritve vozila, če homologacijski organ teh
nalog ne opravlja sam;
34.  »tehnična
specifikacija za vozila« je dokument, ki predpisuje tehnične zahteve, ki jih
morajo izpolnjevati sistem, sestavni del, samostojna tehnična enota vozila ali
oprema vozila, in postopke, s katerimi je mogoče ugotoviti, ali so predpisane
zahteve izpolnjene. Tehnične specifikacije so v celoti navedene v Delu I
Priloge IV;
35.  »tip
vozila« pomeni vozila določene kategorije, ki se ne razlikujejo vsaj v bistvenih
pogledih, navedenih v delu B Priloge II. Tip vozila lahko vsebuje variante in
izvedenke, navedene v delu B Priloge II;
36.  »večstopenjska
homologacija« je postopek, v katerem eden ali več homologacijskih organov,
lahko iz različnih držav članic EU, ugotovi, ali glede na stanje dodelave tip
nedodelanega ali dodelanega vozila izpolnjuje ustrezne postopkovne določbe in
tehnične zahteve tega pravilnika;
37.  »virtualna
preskusna metoda« je računalniška simulacija, vključno z izračuni, ki dokazuje,
da vozilo, sistem, sestavni del, samostojna tehnična enota ali oprema
izpolnjuje tehnične zahteve predpisa. Pri preskušanju z virtualno metodo ni
potrebna fizična prisotnost vozila, sistema, sestavnega dela, samostojne
tehnične enote ali opreme;
38.  »vozilo«
je vsako motorno ali priklopno vozilo, kakor je opredeljeno v 16. in 27. točki tega člena;
39.  »vozilo
zaključka serije« je vsako vozilo iz zaloge, ki ga ni mogoče dati na trg,
registrirati ali dati v uporabo zaradi začetka veljave novih tehničnih zahtev,
za katere ni bila opravljena homologacija;
40.  »zastopnik
proizvajalca« je vsaka fizična ali pravna oseba s sedežem v Skupnosti, ki jo
proizvajalec pooblasti, da ga zastopa pri homologacijskem organu ter da ukrepa
v njegovem imenu glede zadev, zajetih v tem pravilniku; kadar ta pravilnik
govori o »proizvajalcu«, je treba to razumeti kot proizvajalca ali njegovega
zastopnika.
6. člen
(homologacijski organ)
Homologacijski organ v Republiki Sloveniji
je Ministrstvo za promet, Direkcija Republike Slovenije za ceste.
7. člen
(seznam tehničnih specifikacij)
(1) Minister, pristojen za
promet, v skladu z drugim odstavkom 6. člena Zakona o tehničnih zahtevah za
proizvode in o ugotavljanju skladnosti (Uradni list RS, št. 99/04 – uradno
prečiščeno besedilo) objavi v Uradnem listu Republike Slovenije seznam
veljavnih tehničnih specifikacij iz 34. točke 5. člena tega pravilnika. Seznam
mora vsebovati podatke o začetku veljavnosti posamezne tehnične specifikacije,
o začetku njene obvezne uporabe in o prenehanju veljavnosti celote ali dela
tehnične specifikacije, ki je bila nadomeščena z novo tehnično specifikacijo.
(2) V seznamu iz prejšnjega odstavka
mora biti opredeljena tudi veljavnost homologacij vozil oziroma njihovih sistemov,
sestavnih delov in samostojnih tehničnih enot, podeljenih na podlagi
nadomeščenih tehničnih specifikacij.
(3) Seznam iz prvega odstavka tega
člena lahko vsebuje tudi pregled predpisov z vsebinsko enakimi zahtevami.
II. SPLOŠNE OBVEZNOSTI
8. člen
(obveznosti pristojnih organov)
(1) Homologacijski organ mora
zagotoviti, da proizvajalci, ki zaprosijo za homologacijo, izpolnjujejo vse
obveznosti iz tega pravilnika.
(2) Homologacijski organ lahko
homologira ali posamično odobri le tista vozila, sisteme, sestavne dele in
samostojne tehnične enote, ki izpolnjujejo zahteve iz tega pravilnika.
(3) Dovoljeno je dajanje na trg,
registracija ali začetek uporabe zgolj tistih vozil, sestavnih delov,
samostojnih tehničnih enot ali opreme, ki izpolnjujejo zahteve iz tega
pravilnika.
(4) Ni dovoljeno prepovedati, omejiti
ali preprečiti dajanja na trg, registracije, začetka uporabe ali vožnje po
cestah vozil, sestavnih delov, samostojnih tehničnih enot ali opreme iz
razlogov, povezanih z vidiki njihove izdelave in delovanja, zajetih v tem
pravilniku, če izpolnjujejo njegove zahteve.
9. člen 
(obveznosti proizvajalca)
(1) Proizvajalec je
homologacijskemu organu odgovoren za vse vidike postopka odobritve vozila ter
za zagotavljanje skladnosti proizvodnje, ne glede na to, ali je proizvajalec
neposredno vključen v vse stopnje izdelave vozila, sistema, sestavnega dela ali
samostojne tehnične enote.
(2) V primeru večstopenjske
homologacije je vsak proizvajalec odgovoren za homologacijo in skladnost
proizvodnje sistemov, sestavnih delov ali samostojnih tehničnih enot, ki jih je
dodal na stopnji dodelave vozila.
(3) Proizvajalec, ki spremeni sestavne
dele ali sisteme, ki so že bili homologirani v prejšnjih stopnjah, je odgovoren
za homologacijo in skladnost proizvodnje teh sestavnih delov in sistemov.
(4) Proizvajalec s sedežem zunaj
Skupnosti mora pisno pooblastiti zastopnika s sedežem v Skupnosti, ki ga bo zastopal
pri homologacijskem organu v postopkih iz tega pravilnika.
III. ES-HOMOLOGACIJA VOZIL IN NJIHOVIH SESTAVNIH DELOV
1. Vrste postopkov za ES-homologacijo
10. člen
(vrste postopkov)
(1) Proizvajalec lahko izbere
enega izmed naslednjih postopkov:
a)  homologacijo po delih;
b) 
homologacijo v enem delu;
c) 
mešano homologacijo.
(2) Vloga za homologacijo po delih
mora zajemati opisno mapo, ki vsebuje podatke, zahtevane v skladu s Prilogo
III, priloženi pa morajo biti tudi vsi certifikati o homologaciji, ki jih
zahtevajo posamezni ustrezni predpisi, navedeni v Prilogi IV ali Prilogi XI. V
primeru homologacije sistema ali samostojne tehnične enote mora imeti
homologacijski organ, v skladu z ustreznimi predpisi, dostop do opisne
dokumentacije sistema ali samostojne tehnične enote, dokler homologacija ni
podeljena ali zavrnjena.
(3) Vloga za homologacijo v enem delu
mora zajemati opisno mapo, ki vsebuje ustrezne podatke, zahtevane v skladu s
Prilogo I, glede na predpise, določene v Prilogi IV ali Prilogi XI in, kjer to
pride v poštev, v Delu II Priloge III.
(4) V postopku mešane homologacije
lahko homologacijski organ odloči, da proizvajalcu ni treba predložiti enega
ali več certifikatov o ES-homologaciji sistema, če so opisni mapi priloženi
podatki, določeni v Prilogi I, ki se zahtevajo za homologacijo teh sistemov v
fazi homologacije vozila. Vsak certifikat o ES-homologaciji, ki ga v skladu z
navedenim ni treba predložiti, se nadomesti s poročilom o preskusu.
11. člen
(večstopenjska homologacija)
(1) Ob upoštevanju zahtev iz
prejšnjega člena je treba za namene večstopenjske homologacije priložiti
naslednje podatke:
a) 
na prvi stopnji tiste dele opisne mape in
certifikate o ES-homologaciji, potrebne za dokončano vozilo, ki so pomembni za
stopnjo izdelave osnovnega vozila;
b) 
na drugi in naslednjih stopnjah tiste dele
opisne mape in certifikate o ES-homologaciji, ki so pomembni za trenutno
stopnjo izdelave, in kopijo certifikata o ES-homologaciji vozila, izdanega za
prejšnjo stopnjo izdelave; proizvajalec poleg tega priloži podrobne podatke o
vseh spremembah ali dodatkih, s katerimi je dodelal vozilo.
(2) Podatki iz točk a) in b)
prejšnjega odstavka se lahko priložijo v skladu z mešanim postopkom, določenim
v četrtem odstavku prejšnjega člena.
12. člen
(vloga za homologacijo vozil)
(1) Proizvajalec vlogo predloži
homologacijskemu organu. Za določen tip vozila se lahko predloži samo ena
vloga, ki se jo sme vložiti v samo eni državi članici. Za vsak tip, ki ga je
treba homologirati, je treba vložiti posebno vlogo.
(2) Homologacijski organ lahko z
obrazloženo zahtevo proizvajalca pozove k predložitvi dodatnih podatkov, potrebnih
za sprejetje odločitve o tem, kateri preskusi so potrebni, ali za lažjo izvedbo
teh preskusov.
(3) Proizvajalec mora dati
homologacijskemu organu na razpolago toliko vozil, kolikor jih je potrebnih za
ustrezno izvedbo postopka homologacije.
13. člen
(vloga za homologacijo sestavnega dela)
(1) V postopku za homologacijo
sistemov, sestavnih delov ali samostojnih tehničnih enot proizvajalec vlogo predloži
homologacijskemu organu. Za določen tip sistema, sestavnega dela ali samostojne
tehnične enote se lahko predloži samo ena vloga, ki se jo sme vložiti v samo
eni državi članici. Za vsak tip, ki ga je treba homologirati, je treba vložiti
posebno vlogo.
(2) Vlogi mora biti priložena opisna
mapa, vsebina katere je določena v tehničnih specifikacijah, posamičnih direktivah
ali uredbah ES.
(3) Homologacijski organ lahko
z obrazloženo zahtevo proizvajalca pozove k predložitvi dodatnih podatkov,
potrebnih za sprejetje odločitve o tem, kateri preskusi so potrebni, ali za
lažjo izvedbo teh preskusov.
(4) Proizvajalec mora dati
homologacijskemu organu na razpolago toliko vozil, sestavnih delov ali
samostojnih tehničnih enot, kolikor jih je v skladu z ustreznimi predpisi
potrebnih za izvedbo zahtevanih preskusov.
2. Izvajanje postopkov ES-homologacije
14. člen
(splošne določbe)
(1) Homologacijski organ ne sme
podeliti ES-homologacije, dokler ne zagotovi, da so bili postopki iz
21. člena tega pravilnika pravilno in popolno izvedeni.
(2) Homologacijski organ podeli
ES-homologacijo v skladu s 16. do 19. členom tega pravilnika.
(3) Če homologacijski organ ugotovi,
da tip vozila, sistema, sestavnega dela ali samostojne tehnične enote kljub
skladnosti s predpisanimi zahtevami predstavlja resno nevarnost za prometno
varnost ali resno škoduje okolju ali javnemu zdravju, lahko zavrne podelitev
ES-homologacije. V takem primeru drugim državam članicam in Komisiji pošlje
podrobno dokumentacijo, v kateri so pojasnjeni razlogi za njegovo odločitev in
navedeni dokazi za njegove ugotovitve.
(4) Certifikati o ES-homologaciji se
oštevilčijo v skladu s Prilogo VII.
15. člen
(obveščanje drugih homologacijskih
organov)
(1) Homologacijski organ v 20
delovnih dneh pošlje homologacijskim organom drugih držav članic kopijo
certifikata o ES-homologaciji vozila (skupaj s prilogami) za vsak tip vozila,
za katerega je bila homologacija podeljena. Kopije so lahko dostavljene v
obliki elektronske datoteke.
(2) Homologacijski organ nemudoma
obvesti homologacijske organe drugih držav članic o zavrnitvi ali preklicu
vsake homologacije vozila in razlogih za njegovo odločitev.
(3) Homologacijski organ vsake tri
mesece homologacijskim organom drugih držav članic pošlje seznam ES-homologacij
sistemov, sestavnih delov ali samostojnih tehničnih enot, ki jih je podelil,
spremenil, zavrnil ali preklical v prejšnjem obdobju. Ta seznam vsebuje
podatke, določene v Prilogi XIV.
(4) Na zahtevo homologacijskega organa
druge države članice homologacijski organ v 20 delovnih dneh od prejema zahteve
pošlje kopijo zadevnega certifikata o ES-homologaciji, skupaj s prilogami.
Kopije so lahko dostavljene v obliki elektronske datoteke.
16. člen 
(ES-homologacija dokončanega vozila)
(1) Homologacijski organ podeli
ES-homologacijo za:
a) 
tip vozila, ki je skladen s podatki v opisni
mapi in izpolnjuje tehnične zahteve, določene v ustreznih predpisih, navedenih
v Prilogi IV;
b) 
tip vozila za posebne namene, ki je skladen s
podatki v opisni mapi in izpolnjuje tehnične zahteve, določene v ustreznih
predpisih, navedenih v Prilogi XI.
(2) Homologacijski organ izvede
postopek podelitve ES-homologacije iz prejšnjega odstavka v skladu s Prilogo V.
17. člen
(ES-homologacija nedodelanega in
dodelanega vozila)
(1) Homologacijski organ podeli
večstopenjsko homologacijo za tip nedodelanega ali dodelanega vozila, ki je skladen
s podatki v opisni mapi in izpolnjuje tehnične zahteve, določene v ustreznih
predpisih, navedenih v Prilogi IV ali Prilogi XI, pri čemer se upošteva stopnja
dodelave vozila.
(2) Homologacijski organ izvede
postopek podelitve ES-homologacije iz prejšnjega odstavka v skladu s Prilogo
XVII.
18. člen
(certifikat o ES-homologaciji)
(1) Homologacijski organ za
vsak posamezen tip vozila:
a) 
izpolni vse ustrezne dele certifikata o
ES-homologaciji, vključno s priloženim obrazcem rezultatov preskusov, v skladu
z vzorcem iz Priloge VIII;
b) 
dopolni oziroma preveri seznam opisne
dokumentacije;
c) 
vlagatelju nemudoma izda izpolnjen certifikat
skupaj s prilogami.
(2) V primeru homologacije, v zvezi s
katero so bile v skladu z 32. ali 35. členom tega pravilnika ali Prilogo XI uvedene
omejitve glede njene veljavnosti ali opuščene nekatere določbe iz predpisov, se
te omejitve oziroma opustitve navedejo v certifikatu o homologaciji.
(3) Če podatki v opisni mapi vsebujejo
določbe za vozila za posebne namene, navedena v Prilogi XI, se te določbe
navedejo tudi v certifikatu o homologaciji.
(4) Če proizvajalec izbere postopek
mešane homologacije, homologacijski organ v delu III opisnega lista, vzorec
katerega je v Prilogi III, izpolni polja, ki se nanašajo na poročila o
preskusih, določena v predpisih, za katera certifikati o ES-homologaciji niso
na voljo.
(5) Če proizvajalec izbere postopek
homologacije v enem delu, homologacijski organ sestavi seznam veljavnih
predpisov, vzorec katerega je v Dodatku 1 k Prilogi VI, in ta seznam doda k
certifikatu o ES-homologaciji.
19. člen 
(ES-homologacija sistema, sestavnega dela
ali samostojne tehnične enote)
(1) Homologacijski organ podeli
ES-homologacijo za sistem, ki je skladen s podatki v opisni mapi in izpolnjuje
tehnične zahteve, določene v ustreznih predpisih v skladu s Prilogo IV oziroma
Prilogo XI.
(2) Homologacijski organ podeli
ES-homologacijo za sestavni del ali samostojno tehnično enoto sestavnemu delu
ali samostojni tehnični enoti, ki je skladna s podatki v opisni mapi in
izpolnjuje tehnične zahteve, določene v ustreznih predpisih v skladu s Prilogo
IV.
(3) Če so sestavni deli ali samostojne
tehnične enote vključeni v homologacijo sistema za vozilo, se ne zahteva
dodatna homologacija za sestavni del ali samostojno tehnično enoto, razen če
tako določa ustrezen predpis. To velja ne glede na to, če so ali niso namenjeni
za popravilo, servisiranje ali vzdrževanje.
(4) Če sestavni del ali samostojna
tehnična enota opravlja svojo funkcijo ali ima določeno lastnost le v povezavi
z drugimi deli vozila in je zato skladnost z zahtevami mogoče preverjati le
takrat, ko sestavni del ali samostojna tehnična enota deluje v povezavi s temi drugimi
deli vozila, je treba obseg homologacije sestavnega dela ali samostojne
tehnične enote ustrezno omejiti. V takih primerih certifikat o ES-homologaciji
določa omejitve pri uporabi in navaja posebne pogoje za namestitev. Če sestavni
del ali samostojno tehnično enoto vgradi proizvajalec, je treba skladnost z
vsemi ustreznimi omejitvami uporabe ali pogoji za namestitev preveriti tedaj,
ko se podeli homologacija celotnemu vozilu.
20. člen
(zahtevani preskusi)
(1) Skladnost s tehničnimi zahtevami,
določenimi v tem pravilniku in v predpisih iz Priloge IV, se dokazuje z
ustreznimi preskusi, ki jih opravijo imenovane tehnične službe. Preskusni
postopki, posebna oprema in orodje, ki se zahtevajo za izvedbo teh preskusov,
so navedeni v vsakem posameznem predpisu.
(2) Zahtevani preskusi se izvedejo na
vozilih, sestavnih delih in samostojnih tehničnih enotah, ki so predstavniki
tipa v postopku homologacije. Proizvajalec lahko v dogovoru s homologacijskim
organom izbere vozilo, sistem, sestavni del ali samostojno tehnično enoto, ki,
četudi ni predstavnik tipa v postopku homologacije, združuje številne najbolj
neugodne lastnosti glede na zahtevano stopnjo ustreznosti delovanja. Kot pomoč
pri sprejemanju odločitev se lahko pri izbirnem postopku uporabijo virtualne preskusne
metode.
(3) Kot alternative preskusnim
postopkom iz prvega odstavka tega člena in v dogovoru s homologacijskim organom
se lahko na zahtevo proizvajalca ob upoštevanju predpisov iz Priloge XVI
uporabijo virtualne preskusne metode.
(4) Splošni pogoji, ki jih morajo
izpolnjevati virtualne preskusne metode, so določeni v Dodatku 1 k Prilogi
XVI. Za vsak posamezni predpis iz Priloge XVI se v Dodatku 2 k tej prilogi
določijo posebni preskusni pogoji in ustrezne upravne določbe.
21. člen 
(skladnost proizvodnje)
(1) Homologacijski organ v postopku
ES-homologacije sprejme potrebne ukrepe v skladu s Prilogo X, po potrebi tudi v
sodelovanju s homologacijskimi organi drugih držav članic, da zagotovi, da
proizvodni postopki za vozila, sisteme, sestavne dele ali samostojne tehnične
enote zagotavljajo njihovo skladnost s homologiranim tipom.
(2) Homologacijski organ, ki je
podelil ES-homologacijo, sprejme potrebne ukrepe v skladu s Prilogo X, po
potrebi tudi v sodelovanju s homologacijskimi organi drugih držav članic, da
zagotovi, da ukrepi iz prejšnjega odstavka ostajajo ustrezni in proizvodnja
vozil, sistemov, sestavnih delov ali samostojnih tehničnih enot ostaja skladna
s homologiranim tipom.
(3) Preverjanje skladnosti proizvodov
s homologiranim tipom je omejeno na postopke, določene v Prilogi X in v tistih
predpisih, ki vsebujejo posebne zahteve. V zvezi s tem lahko homologacijski
organ, ki je podelil ES-homologacijo, izvede katero koli preverjanje ali
preskus, predpisan v katerem koli predpisu iz Priloge IV ali Priloge XI, na
vzorcih, vzetih iz prostorov proizvajalca, vključno s proizvodnimi obrati.
(4) Če homologacijski organ, ki je
podelil ES-homologacijo, ugotovi, da se ukrepi iz prvega odstavka tega člena ne
izvajajo ali bistveno odstopajo od dogovorjenih ukrepov in časovnega plana
ustreznih kontrolnih pregledov in preskusov ali se ne izvajajo več, čeprav
proizvodnja ni prekinjena, sprejme potrebne ukrepe, vključno s preklicem homologacije,
da zagotovi pravilno izvajanje postopkov za zagotavljanje skladnosti proizvodnje.
3. Spremembe ES-homologacije
22. člen
(splošne določbe)
(1) Proizvajalec mora o vsaki
spremembi podatkov v opisni dokumentaciji nemudoma obvestiti homologacijski
organ. Homologacijski organ v skladu s pravili, določenimi v tem poglavju,
odloči, kateri postopek bo uporabil. Homologacijski organ se, po posvetovanju s
proizvajalcem, lahko odloči, da bo podelil novo ES-homologacijo.
(2) Vlogo za spremembo ES-homologacije
je mogoče predložiti le homologacijskemu organu, ki je podelil prvotno
homologacijo.
(3) Če homologacijski organ ugotovi,
da so zaradi spremembe potrebni dodatni pregledi ali preverjanja, o tem obvesti
proizvajalca. Postopki iz 23. in 24. člena tega pravilnika se izvedejo po
uspešno izvedenih potrebnih dodatnih pregledih ali preverjanjih.
23. člen
(spremembe ES-homologacije za vozila)
(1) Če se spremenijo podatki v
opisni dokumentaciji, se spremembe označijo kot »popravek«. V takih primerih
homologacijski organ po potrebi izda popravljeno stran opisne dokumentacije,
pri čemer vsako popravljeno stran označi na način, ki jasno kaže naravo
spremembe in datum ponovne izdaje. Tej zahtevi ustreza tudi izdaja
konsolidirane spremenjene različice opisne dokumentacije s podrobnim opisom
sprememb.
(2) Popravek se označi kot
»razširitev«, če velja tudi naslednje:
a)  potrebni so dodatni pregledi ali dodatni preskusi;
b) 
spremenjen je bil kateri koli podatek v
certifikatu o ES-homologaciji, razen njegovih prilog;
c) 
veljati začnejo nove zahteve v skladu s katerim
koli predpisom, ki velja za homologirani tip vozila.
(3) V primerih iz prejšnjega odstavka
homologacijski organ izda popravljen certifikat o ES-homologaciji, označen s
številko razširitve, ki je za eno večja od številke prejšnje odobrene
razširitve. Na certifikatu o ES-homologaciji mora biti jasno označen razlog
razširitve in datum ponovne izdaje.
(4) Ob vsaki izdaji popravljenih
strani ali konsolidirane spremenjene različice se vedno ustrezno spremeni tudi
seznam opisne dokumentacije, ki je priložen certifikatu o homologaciji, tako da
je na njem zabeležen datum zadnje razširitve oziroma spremembe ali datum zadnje
konsolidacije spremenjene različice.
(5) Če nove zahteve iz točke c)
drugega odstavka tega člena s tehničnega vidika ne veljajo za ta tip vozila ali
če te zadevajo kategorije vozila, v katere to vozilo ne sodi, homologacije tega
tipa vozila ni treba spreminjati.
24. člen 
(spremembe ES-homologacije za sisteme,
sestavne dele ali samostojne tehnične enote)
(1) Če se spremenijo podatki v
opisni dokumentaciji, se spremembe označijo kot »popravek«. V takih primerih
homologacijski organ po potrebi izda popravljeno stran opisne dokumentacije,
pri čemer vsako popravljeno stran označi na način, ki jasno kaže naravo
spremembe in datum ponovne izdaje. Tej zahtevi ustreza tudi izdaja
konsolidirane spremenjene različice opisne dokumentacije s podrobnim opisom
sprememb.
(2) Popravek se označi kot
»razširitev«, če velja tudi naslednje:
a)  potrebni so dodatni pregledi ali dodatni preskusi;
b) 
spremenjen je bil kateri koli podatek v
certifikatu o ES-homologaciji, razen njegovih prilog;
c) 
veljati začnejo nove zahteve v skladu s katerim
koli predpisom, ki velja za homologirani sistem, sestavni del ali samostojno
tehnično enoto.
(3) V primerih iz prejšnjega odstavka
homologacijski organ izda popravljen certifikat o ES-homologaciji, označen s
številko razširitve, ki je za eno večja od številke prejšnje odobrene
razširitve. Če je sprememba potrebna zaradi uporabe točke c) drugega odstavka
tega člena, se spremeni tretji del številke homologacije. Na certifikatu o
ES-homologaciji mora biti jasno označen razlog razširitve in datum ponovne
izdaje.
(4) Ob vsaki izdaji popravljenih
strani ali konsolidirane spremenjene različice se vedno ustrezno spremeni tudi
seznam opisne dokumentacije, ki je priložen certifikatu o ES-homologaciji, tako
da je na njem zabeležen datum zadnje razširitve oziroma spremembe ali datum
zadnje konsolidacije spremenjene različice.
25. člen 
(izdaja sprememb in obveščanje)
(1) Homologacijski organ ob
razširitvi dopolni ustrezne dele certifikata o ES-homologaciji, njegove priloge
in seznam opisne dokumentacije. Dopolnjeni certifikat in njegove priloge se
vlagatelju izdajo nemudoma.
(2) Homologacijski organ v primeru
popravka nemudoma vlagatelju izda popravljene dokumente oziroma konsolidirano
spremenjeno različico, vključno s popravljenim seznamom opisne dokumentacije.
(3) Homologacijski organ o vseh
spremembah homologacij obvesti homologacijske organe drugih držav članic v
skladu s postopki iz 15. člena tega pravilnika.
4. Veljavnost ES-homologacije vozil
26. člen 
(prenehanje veljavnosti)
(1) Podeljena ES-homologacija za
vozila preneha veljati v naslednjih primerih:
a) 
nove zahteve v katerem koli predpisu, ki velja
za homologirano vozilo, postanejo obvezne za dajanje na trg, registracijo ali
začetek uporabe novih vozil, homologacije pa ni mogoče ustrezno posodobiti;
b) 
proizvodnja homologiranega vozila je
prostovoljno dokončno prekinjena;
c) 
homologaciji poteče veljavnost na podlagi
posebne omejitve.
(2) Če se prenehanje veljavnosti iz
prejšnjega odstavka nanaša samo na eno varianto znotraj tipa vozila ali eno izvedenko
znotraj variante, ES-homologacija za zadevni tip vozila preneha veljati samo za
to določeno varianto oziroma izvedenko.
(3) Če je proizvodnja določenega tipa
vozila dokončno prekinjena, mora proizvajalec o tem obvestiti homologacijski
organ, ki je podelil ES-homologacijo za to vozilo. Ta organ po prejemu
obvestila v roku 20 delovnih dni ustrezno obvesti homologacijske organe drugih
držav članic.
(4) Določba 43. člena tega pravilnika
velja zgolj za prenehanje pod pogoji iz točke a) prvega odstavka tega člena.
(5) Brez poseganja v tretji odstavek
tega člena proizvajalec v primerih homologacij za vozilo, ki se jim izteka
veljavnost, o tem obvesti homologacijski organ, ki je podelil ES-homologacijo.
Homologacijski organ nemudoma sporoči homologacijskim organom drugih držav
članic vse potrebne informacije ter tako omogoči uporabo 43. člena tega pravilnika,
če to pride v poštev. V tem sporočilu se navedeta zlasti datum proizvodnje in
identifikacijska številka zadnjega izdelanega vozila.
5. Potrdilo o skladnosti in označevanje
27. člen 
(ES-potrdilo o skladnosti)
(1) Proizvajalec kot imetnik
ES-homologacije vozila mora izdati ES-potrdilo o skladnosti, ki spremlja vsako
vozilo, bodisi dokončano, nedodelano ali dodelano, izdelano v skladu s
homologiranim tipom vozila.
(2) Za nedodelano ali dodelano vozilo
proizvajalec na drugi strani ES-potrdila o skladnosti izpolni samo tiste podatke,
ki so bili dodani ali spremenjeni na trenutni homologacijski stopnji, in
potrdilu priloži vsa morebitna potrdila o skladnosti, izdana na prejšnji
stopnji.
(3) ES-potrdilo o skladnosti mora biti
izdelano tako, da ga ni mogoče ponarediti. Zato mora biti natisnjeno na
papirju, ki je zaščiten bodisi z barvnimi grafikami ali z vodnim znakom v obliki
oznake proizvajalca.
(4) ES-potrdilo o skladnosti mora biti
v celoti izpolnjeno in ne sme vsebovati omejitev glede uporabe vozila, razen
tistih, ki so predvidene v predpisu.
(5) Ne glede na določbo prvega
odstavka tega člena lahko proizvajalec podatke iz ES-potrdila o skladnosti v
elektronski obliki posreduje organu za registracijo v drugi državi članici.
28. člen
(ES-potrdilo o skladnosti za vozila,
izdelana po novih tehnologijah oziroma v majhnih serijah)
(1) ES-potrdilo o skladnosti,
določeno v Delu I Priloge IX, za vozila, homologirana v skladu z določbami
drugega odstavka 32. člena, v naslovu vsebuje besedilo »Za dokončana/dodelana
vozila, homologirana po 32. členu (začasna homologacija)«.
(2) ES-potrdilo o skladnosti, določeno
v Delu I Priloge IX, za vozila, homologirana v skladu s 35. členom, vsebuje v
naslovu besedilo »Za dokončana/dodelana vozila, homologirana v majhnih
serijah«, ob naslovu pa letnico proizvodnje, ki ji sledi zaporedna številka med
 1 in mejno vrednostjo, navedeno v tabeli v Prilogi XII, ki glede na vsako
letnico proizvodnje označuje položaj tega vozila v okviru proizvodnje, določene
za zadevno leto.
29. člen
(nacionalno potrdilo o skladnosti)
(1) Za vozila, ki bodo
registrirana v Republiki Sloveniji, izda proizvajalec namesto ES-potrdila o
skladnosti iz 27. ali 28. člena tega pravilnika »potrdilo o skladnosti«, kot ga
določa 39. člen Pravilnika o ugotavljanju skladnosti vozil (Uradni list RS, št.
30/04, 17/07 in 18/07 – popr.).
(2) Proizvajalec za vozila iz
prejšnjega odstavka na zahtevo kupca vozila izda tudi ES-potrdilo o skladnosti
iz 27. ali 28. člena tega pravilnika.
30. člen
(dvojnik ES-potrdila o skladnosti)
Dvojnik ES-potrdila o skladnosti lahko izda
samo proizvajalec. Na sprednji strani vsakega dvojnika mora biti jasno viden
napis »dvojnik«.
31. člen 
(oznaka ES-homologacije)
(1) Proizvajalec sestavnega dela ali
samostojne tehnične enote, ne glede na to, ali je ta del sistema ali ne, vsak
sestavni del ali enoto, izdelano skladno s homologiranim tipom, označi z oznako
ES-homologacije, ki jo določa ustrezen predpis.
(2) Kadar oznaka ES-homologacije ni
predpisana, mora proizvajalec vnesti svojo trgovsko oznako ali blagovno znamko
ter številko tipa in/ali identifikacijsko številko.
(3) Oznaka ES-homologacije mora biti v
skladu z Dodatkom 1 k Prilogi VII.
6. Nove in alternativne tehnologije
32. člen
(izjeme za nove tehnologije ali nove
tehnične rešitve)
(1) Homologacijski organ lahko na
podlagi vloge proizvajalca podeli ES-homologacijo za tip sistema, sestavni del
ali samostojno tehnično enoto, v katero so vgrajene tehnologije ali tehnične
rešitve, ki niso v skladu z enim ali več predpisi iz Dela I Priloge IV, pod
pogojem, da pridobi dovoljenje Komisije.
(2) Pred pridobitvijo dovoljenja iz prejšnjega
odstavka lahko homologacijski organ podeli začasno homologacijo, veljavno le na
ozemlju Republike Slovenije, za tip vozila, za katerega je zaprošena izjema,
pod pogojem, da o tem takoj obvesti Komisijo in druge države članice z
dokumentacijo, ki vsebuje naslednje:
a) 
razloge, zaradi katerih zadevne tehnologije ali
tehnične rešitve preprečujejo sistemu, sestavnemu delu ali samostojni tehnični
enoti, da bi bile združljive z zahtevami;
b) 
opis zadevnih varnostnih in okoljskih vidikov
ter sprejete ukrepe:
c) 
opis preskusov, vključno z njihovimi rezultati,
ki v primerjavi z zahtevami, od katerih je zaprošena izjema, kažejo, da je
zagotovljena vsaj enakovredna raven varnosti in varovanja okolja.
(3) Druge države članice se lahko
odločijo za upoštevanje začasne homologacije iz prejšnjega odstavka na svojem
ozemlju.
(4) V primerih, ko sistem, sestavni
del ali samostojna tehnična enota ustreza pravilniku UN/ECE, h kateremu je
Skupnost pristopila, se ta člen ne uporablja.
33. člen
(zavrnitev dovoljenja)
Če se Komisija odloči za zavrnitev
dovoljenja, homologacijski organ takoj obvesti imetnika začasne homologacije iz
drugega odstavka prejšnjega člena, da bo začasna homologacija v šestih mesecih
po datumu odločitve Komisije preklicana. V takem primeru je vozila, izdelana v
skladu z začasno homologacijo, še preden je bila slednja preklicana, dovoljeno
dati na trg, registrirati ali dati v uporabo v kateri koli državi članici, ki
je upoštevala začasno homologacijo.
34. člen 
(trajanje izjem)
(1) Ko se ustrezni predpisi
spremenijo, prenehajo vse omejitve v zvezi z dovoljeno izjemo.
(2) Če do potrebnih sprememb predpisov
ne pride, se lahko na zahtevo homologacijskega organa, ki je podelil
homologacijo, veljavnost izjem podaljša z dodatno odločitvijo Komisije.
7. Vozila, izdelana v majhnih serijah
35. člen 
(ES-homologacija za majhne serije)
(1) Homologacijski organ na
zahtevo proizvajalca in v okviru količinskih omejitev, določenih v
Oddelku 1 Dela A Priloge XII, v skladu s postopkom iz četrtega odstavka
10. člena tega pravilnika podeli ES-homologacijo za tip vozila, ki izpolnjuje
vsaj zahteve iz Dodatka k Delu I Priloge IV.
(2) Določba prejšnjega odstavka se ne
uporablja za vozila za posebne namene.
(3) Certifikati o ES-homologaciji se
oštevilčijo v skladu s Prilogo VII.
36. člen 
(nacionalna homologacija za majhne serije)
(1) Homologacijski organ lahko
za vozila, izdelana v okviru količinskih omejitev, določenih v Oddelku 2 Dela A
Priloge XII, iz utemeljenih razlogov odstopi od ene ali več določb enega ali
več predpisov iz Priloge IV ali Priloge XI, pod pogojem, da določi ustrezne
alternativne zahteve.
(2) Izraz »alternativne zahteve«
pomeni postopkovna pravila in tehnične zahteve, katerih cilj je zagotovitev
stopnje varnosti v prometu in varstva okolja, ki je v največji možni meri
smiselno enakovredna stopnji, ki jo zagotavljajo določbe iz Priloge IV ali
Priloge XI.
(3) Homologacijski organ lahko za
vozila iz prvega odstavka tega člena iz utemeljenih razlogov odstopi od ene ali
več določb tega pravilnika.
(4) Homologacijski organ v postopku po
tem členu upošteva sisteme, sestavne dele ali samostojne tehnične enote, ki so
homologirani v skladu s predpisi iz Priloge IV.
37. člen
(certifikat o homologaciji za majhne
serije)
(1) Certifikat o homologaciji
podrobno opredeli vrste odstopanj, priznanih na podlagi prvega in tretjega
odstavka prejšnjega člena.
(2) Certifikat o homologaciji,
katerega vzorec je določen v Prilogi VI, ne sme imeti naslova »Certifikat o
ES-homologaciji vozila«. Certifikati o homologaciji se oštevilčijo v skladu s
Prilogo VII.
(3) Veljavnost homologacije iz
prejšnjega člena je omejena na ozemlje Republike Slovenije. Vendar pa homologacijski
organ na željo proizvajalca pošlje s priporočeno pošto ali po elektronski pošti
kopijo certifikata o homologaciji in vse priloge homologacijskim organom držav
članic, ki jih določi proizvajalec.
(4) Na zahtevo vlagatelja, ki želi
vozilo dati na trg, registrirati ali dati v uporabo v drugi državi članici,
homologacijski organ vlagatelju izroči kopijo certifikata o homologaciji, vključno
z opisno dokumentacijo.
(5) Če homologacijski organ prejme od
homologacijskega organa druge države članice dokumente iz tretjega odstavka
tega člena, se mora v 60 dneh odločiti, ali bo homologacijo upošteval ali ne,
in to svojo odločitev sporočiti homologacijskemu organu, ki je dokumente
poslal.
(6) Homologacijski organ ne zavrne
homologacije v primeru iz prejšnjega odstavka ali vozila iz druge države v primeru
iz četrtega odstavka tega člena, razen če upravičeno domneva, da tehnične
določbe, na podlagi katerih je bilo vozilo homologirano, niso enakovredne
slovenskim.
IV. POSAMIČNA ODOBRITEV VOZILA
38. člen
(oprostitev od zahtev)
(1) Homologacijski organ lahko
določeno vozilo (ki ni nujno unikatno) oprosti zahtev po skladnosti z eno ali
več zahtevami tega pravilnika ali enega ali več predpisov, navedenih v Prilogi
IV ali Prilogi XI, pod pogojem, da določi alternativne zahteve. Alternativne
zahteve pomenijo postopkovna pravila in tehnične zahteve, katerih cilj je
zagotovitev stopnje varnosti v prometu in varstva okolja, ki je v največji
možni meri smiselno enakovredna stopnji, ki jo zagotavljajo zahteve iz Priloge
IV ali Priloge XI.
(2) Oprostitev iz prejšnjega odstavka
je možna le, če ima homologacijski organ za to utemeljene razloge.
(3) Homologacijski organ ne izvaja
porušnih preskusov. Namesto tega uporabi vse ustrezne podatke, ki jih predloži
vlagatelj in tako dokaže skladnost z alternativnimi zahtevami.
(4) Homologacijski organ namesto
alternativnih zahtev upošteva vsako ES-homologacijo sistema, sestavnega dela
ali samostojne tehnične enote.
39. člen
(posamična odobritev z oprostitvami)
(1) Vlogo za posamično
odobritev vloži proizvajalec ali lastnik vozila ali pa oseba, ki deluje v
njunem imenu, pod pogojem, da ima prebivališče oziroma sedež v Skupnosti.
(2) Homologacijski organ podeli
posamično odobritev, če je vozilo skladno z opisom, priloženim k vlogi, in če
izpolnjuje ustrezne tehnične zahteve, ter nemudoma izda certifikat o posamični
odobritvi.
(3) Obrazec certifikata o posamični
odobritvi je določen v Prilogi VI – vzorec D in vsebuje vse podatke, ki so
potrebni za izpolnitev vloge za registracijo, kakor jo določajo predpisi o
registraciji vozil. Certifikati o posamičnih odobritvah ne smejo imeti naslova
»ES-homologacija vozila«.
(4) Certifikat o posamični odobritvi
mora biti opremljen z identifikacijsko številko zadevnega vozila.
(5) Veljavnost posamične odobritve je
omejena na ozemlje Republike Slovenije. Če vlagatelj želi dati na trg, registrirati
ali dati v uporabo v drugi državi članici vozilo, ki mu je bila podeljena
posamična odobritev, homologacijski organ, ki je odobritev podelil, vlagatelju
na njegovo zahtevo izda izjavo o tehničnih določbah, na podlagi katerih je bilo
vozilo odobreno.
(6) V primeru, da želi lastnik
registrirati vozilo s posamično odobritvijo iz druge države članice, pristojni
organ ne zavrne vozila, razen če upravičeno domneva, da tehnične določbe, na
podlagi katerih je bilo vozilo homologirano, niso enakovredne slovenskim.
40. člen
(posamična odobritev vozila, skladnega s
predpisi)
(1) Homologacijski organ na
zahtevo proizvajalca ali lastnika vozila podeli posamično odobritev za vozilo,
ki je skladno z določbami tega pravilnika in s predpisi, navedenimi v Prilogi
IV ali Prilogi XI.
(2) V primeru iz prejšnjega odstavka
veljavnost posamične odobritve ni omejena na ozemlje Republike Slovenije.
41. člen
(posebne določbe)
(1) Homologacijski organ lahko za
izvajanje pregledov vozil v postopku posamične odobritve pooblasti tehnično
službo.
(2) Določbe 38. do 40. člena tega
pravilnika se lahko uporabljajo za vozila, ki so bila homologirana v skladu z
določbami tega pravilnika in so bila predelana, preden so bila prvič
registrirana ali dana v uporabo.
(3) Postopek iz 38. do 40. člena tega
pravilnika se lahko za določeno vozilo uporablja v zaporednih stopnjah v skladu
z večstopenjskim postopkom homologacije. Ta postopek ne more nadomestiti vmesne
stopnje v okviru predpisanega zaporedja v večstopenjskem postopku homologacije
in se ne sme uporabljati za pridobitev prvostopenjske homologacije vozila.
V. DAJANJE NA TRG, REGISTRACIJA IN ZAČETEK UPORABE VOZIL
42. člen
(dajanje na trg, registracija in začetek
uporabe vozil)
(1) Nova vozila smejo biti dana
na trg, smejo biti registrirana in se smejo začeti uporabljati izključno
takrat, kadar jim je priloženo veljavno potrdilo o skladnosti, izdano v skladu
z 29. členom tega pravilnika.
(2) Dovoljeno je dajanje na trg
nedodelanih vozil, nista pa dovoljena njihova registracija in začetek uporabe,
dokler niso dodelana.
(3) Število vozil, izdelanih v majhnih
serijah, ki se smejo dati na trg, registrirati ali dati v uporabo v enem
koledarskem letu, ne sme presegati števila enot, navedenih v Oddelku A Priloge
XII.
43. člen
(dajanje na trg, registracija in začetek
uporabe vozil zaključka serije)
(1) Registracijski organi lahko
v okviru omejitev, določenih v Oddelku B Priloge XII, registrirajo vozila,
skladna s tipom vozila, katerega ES-homologacija ni več veljavna. Enake
omejitve veljajo tudi za dajanje na trg in začetek uporabe.
(2) Določba prejšnjega odstavka se
uporablja samo za vozila, ki se nahajajo na ozemlju Evropske unije, ki so imela
v času izdelave veljavno ES-homologacijo, niso pa bila registrirana ali dana v
uporabo, preden je ES-homologacija postala neveljavna. Postopek iz prejšnjega
odstavka se lahko uporablja za dokončana vozila največ dvanajst mesecev od
datuma prenehanja veljavnosti ES-homologacije, za dodelana vozila pa največ
osemnajst mesecev po tem datumu.
(3) Proizvajalec, ki želi izkoristiti
možnost iz prvega odstavka tega člena, predloži homologacijskemu organu zahtevo
za začetek uporabe določenega števila vozil. V zahtevi morajo biti opredeljeni
vsi tehnični ali gospodarski razlogi, zaradi katerih ta vozila niso skladna z
novimi tehničnimi zahtevami. Homologacijski organ se mora v treh mesecih po
prejetju takšne zahteve odločiti o izdaji soglasja, da se ta vozila lahko
registrirajo v Republiki Sloveniji, ter o številu teh vozil.
(4) Določbe tega člena se smiselno
uporabljajo tudi za vozila, ki so pridobila homologacijo po nacionalnih
predpisih posamezne države članice EU, vendar pa niso bila registrirana ali
dana v uporabo, preden je ta homologacija postala neveljavna zaradi začetka
obveznega izvrševanja postopka ES-homologacije.
44. člen
(dajanje na trg in začetek uporabe
sestavnih delov oziroma samostojnih tehničnih enot)
(1) Dajanje na trg ali začetek
uporabe sestavnih delov oziroma samostojnih tehničnih enot sta dovoljena
izključno takrat, kadar so le-ti skladni z zahtevami ustreznega predpisa in
kadar so ustrezno označeni v skladu z 31. členom tega pravilnika.
(2) Prejšnji odstavek se ne uporablja
za sestavne dele ali samostojne tehnične enote, ki so izdelani ali projektirani
izključno za nova vozila, ki niso predmet tega pravilnika.
(3) Homologacijski organ sme, ne glede
na prvi odstavek tega člena, dovoliti dajanje na trg in začetek uporabe
sestavnih delov ali samostojnih tehničnih enot, ki so izvzeti iz izpolnjevanja
ene ali več zahtev ustreznega predpisa na podlagi 32. člena tega pravilnika ali
so namenjeni vgradnji v vozila v okviru odobritev iz 35. do 40. člena tega
pravilnika, ki se nanašajo na zadevne sestavne dele ali samostojne tehnične
enote.
(4) Homologacijski organ sme, ne glede
na prvi odstavek tega člena, če ustrezni predpis ne določa drugače, dovoliti
dajanje na trg in začetek uporabe sestavnih delov ali samostojnih tehničnih
enot, namenjenih vgradnji v vozila, za katera ob začetku njihove uporabe ni
bila potrebna ES-homologacija.
VI. ZAŠČITNE KLAVZULE
45. člen 
(vozila, sistemi, sestavni deli ali
samostojne tehnične enote v skladu s tem pravilnikom)
(1) Če homologacijski organ
ugotovi, da nova vozila, sistemi, sestavni deli ali samostojne tehnične enote
kljub skladnosti z veljavnimi zahtevami ali pravilni označenosti predstavljajo
resno nevarnost za prometno varnost ali okolje ali javno zdravje, lahko pri
registracijskem organu zahteva, da ta za največ šest mesecev zavrne
registracijo takih vozil, od pristojne inšpekcije pa, da za enako obdobje
prepove dajanje na trg ali začetek uporabe takih vozil, sestavnih delov ali samostojnih
tehničnih enot.
(2) V primerih iz prejšnjega odstavka
homologacijski organ nemudoma obvesti proizvajalca, druge države članice in
Komisijo ter pri tem navede razloge za svojo odločitev in navede zlasti, ali je
odločitev posledica:
-      
pomanjkljivosti v ustreznih predpisih ali
-      
nepravilne uporabe ustreznih zahtev.
46. člen 
(vozila, sistemi, sestavni deli ali
samostojne tehnične enote, ki niso v skladu s homologiranim tipom)
(1) Če homologacijski organ, ki je
podelil ES-homologacijo, ugotovi, da nova vozila, sistemi, sestavni deli ali
samostojne tehnične enote, ki jih spremlja potrdilo o skladnosti ali nosijo
homologacijsko oznako, niso skladni s homologiranim tipom, mora sprejeti
potrebne ukrepe, vključno s preklicem homologacije, s katerimi zagotovi, da se
vozila, sistemi, sestavni deli ali samostojne tehnične enote v proizvodnji
uskladijo s homologiranim tipom. Homologacijski organ obvesti homologacijske
organe drugih držav članic o sprejetih ukrepih.
(2) Za namene iz prejšnjega odstavka
se odstopanja od podatkov v certifikatu o ES-homologaciji ali opisni dokumentaciji
štejejo kot neskladnost s homologiranim tipom. Vozilo ni v neskladju s
homologiranim tipom, kadar so taka odstopanja v mejah, določenih s predpisi.
(3) Če homologacijski organ dokaže, da
nova vozila, sestavni deli ali samostojne tehnične enote, ki jih spremlja
potrdilo o skladnosti ali nosijo homologacijsko oznako, niso skladni s
homologiranim tipom, lahko od homologacijskega organa države članice, ki je
podelil ES-homologacijo, zahteva, da preveri, ali so vozila, sistemi, sestavni
deli ali samostojne tehnične enote v proizvodnji še vedno skladni s homologiranim
tipom. Po prejemu takšne zahteve iz druge države članice homologacijski organ
potrebno preverjanje opravi takoj oziroma najpozneje v šestih mesecih od datuma
zahteve.
(4) Homologacijski organ od
homologacijskega organa države članice, ki je sistemu, sestavnemu delu,
samostojni tehnični enoti ali nedodelanemu vozilu podelil homologacijo,
zahteva, da sprejme potrebne ukrepe, s katerimi zagotovi, da se vozila v
proizvodnji ponovno uskladijo s homologiranim tipom, v naslednjih primerih:
a) 
pri ES-homologaciji vozila, kjer do
neskladnosti vozila pride izključno zaradi neskladnosti sistema, sestavnega
dela ali samostojne tehnične enote;
b) 
pri večstopenjski homologaciji, kjer gre
neskladnost vozila pripisati izključno neskladnosti sistema, sestavnega dela
ali samostojne tehnične enote, ki je del nedodelanega vozila, ali neskladnosti
samega nedodelanega vozila.
(5) Po prejemu zahteve iz prejšnjega
odstavka iz druge države članice opravi homologacijski organ potrebno preverjanje
takoj oziroma najpozneje v šestih mesecih od datuma zahteve, po potrebi tudi v
sodelovanju z državo članico, ki je ukrepe zahtevala. Če je ugotovljena
neskladnost, homologacijski organ sprejme ukrepe iz prvega odstavka tega člena.
(6) Homologacijski organi se v 20
delovnih dneh medsebojno obvestijo o preklicu ES-homologacije in razlogih zanj.
(7) Če homologacijski organ, ki je
podelil ES-homologacijo, oporeka neskladnosti, o kateri je bil obveščen, z
namenom razrešitve spora obvesti Komisijo.
47. člen 
(deli in oprema, ki predstavljajo veliko
tveganje za pravilno delovanje bistvenih sistemov)
(1) Dajanje na trg ali začetek uporabe
delov ali opreme, ki lahko predstavljajo veliko tveganje za pravilno delovanje
sistemov, ki so bistveni za varnost vozila ali njegovo okoljsko ustreznost, je
dovoljeno samo v primeru, če jih je v skladu z 48. členom tega pravilnika
odobril homologacijski organ.
(2) Deli oziroma oprema, za katere je
potrebna odobritev iz prejšnjega odstavka, so navedeni v seznamu iz Priloge
XIII.
(3) Prvi odstavek tega člena se ne
uporablja za originalne dele ali opremo, ki so vključeni v homologacijo sistema
za vozilo, ter za dele ali opremo, ki so homologirani v skladu z določbami
enega od predpisov iz Priloge IV, razen, kadar se homologacija nanaša na
vidike, ki niso zajeti v prvem odstavku tega člena.
(4) Prvi odstavek tega člena se ne
uporablja za dele ali opremo, izdelano izključno za dirkalna vozila, ki niso
namenjena uporabi na javnih cestah. Če so deli ali oprema iz Priloge XIII
namenjeni tako dirkalnim avtomobilom kot cestnim vozilom, jih ni dovoljeno
dajati na trg ali ponujati za uporabo na javnih cestah, če ne ustrezajo
zahtevam tega člena.
48. člen
(odobritev delov in opreme)
(1) Za pridobitev odobritve iz
prejšnjega člena proizvajalec delov ali opreme predloži homologacijskemu organu
poročilo o preskusu, ki ga sestavi imenovana tehnična služba in ki potrjuje, da
so deli ali oprema v skladu z zahtevami iz Priloge XIII. Proizvajalec lahko
predloži samo eno zahtevo za isti tip in del pri samo enem homologacijskem
organu.
(2) Vloga mora vsebovati podatke o
proizvajalcu dela ali opreme, tipu, identifikaciji in številki dela ali opreme,
za katere se zahteva dovoljenje, kot tudi ime proizvajalca vozila, tip vozila
in, če je ustrezno, leto izdelave oziroma vse druge informacije, ki omogočajo
identifikacijo vozila, za katerega so namenjeni ti deli ali oprema.
(3) Če homologacijski organ na podlagi
poročila o preskusu in drugih dokazov ugotovi, da zadevni deli ali oprema
ustrezajo zahtevam iz Priloge XIII, proizvajalcu izda ustrezno potrdilo. To
potrdilo dovoljuje, da se deli ali oprema dajo na trg ali da se z njimi
opremijo vozila, ob upoštevanju prvega odstavka 49. člena tega pravilnika.
(4) Vsak del ali kos opreme, odobren v
skladu s tem členom, mora biti ustrezno označen v skladu s Prilogo XIII.
49. člen
(skladnost delov in opreme)
(1) Homologacijski organ pred
izdajo odobritve preveri obstoj postopkov za zagotovitev učinkovite kontrole
skladnosti proizvodnje. Če homologacijski organ ugotovi, da se pogoji za izdajo
odobritve ne izpolnjujejo več, zahteva, da proizvajalec sprejme potrebne ukrepe
za zagotovitev skladnosti delov oziroma opreme. Če proizvajalec tega ne zagotovi,
se odobritev prekliče.
(2) Proizvajalec mora zagotoviti, da
so deli in oprema izdelani in se bodo trajno izdelovali v okviru pogojev, pod
katerimi je bilo izdano potrdilo.
(3) Proizvajalec mora nemudoma
obvestiti homologacijski organ, ki je izdal potrdilo, o kakršni koli spremembi,
ki vpliva na pogoje, pod katerimi je bilo izdano. Homologacijski organ odloči,
ali je treba izdajo potrdila preveriti ali potrdilo ponovno izdati in ali so
potrebni dodatni pregledi.
50. člen 
(odpoklic vozil)
(1) Če mora proizvajalec,
kateremu je bila podeljena ES-homologacija za vozila, na podlagi predpisov o
splošni varnosti proizvodov odpoklicati vozila, ki so že bila dana na trg,
registrirana ali uporabljena, ker eden ali več sistemov, sestavnih delov ali
samostojnih tehničnih enot, ki so vgrajeni v vozilo, kljub ustrezni potrditvi v
skladu s tem pravilnikom predstavlja resno tveganje za varnost na cesti, javno
zdravje ali varstvo okolja, o tem nemudoma obvesti homologacijski organ, ki je
podelil homologacijo vozila.
(2) Proizvajalec mora homologacijskemu
organu predložiti načrt ustreznih ukrepov za zmanjšanje tveganja iz prejšnjega
odstavka. Homologacijski organ o načrtu ukrepov nemudoma obvesti homologacijske
organe drugih držav članic.
(3) Če organi iz prejšnjega odstavka
menijo, da so predlagani ukrepi nezadostni oziroma niso bili izvedeni dovolj
hitro, lahko o tem obvestijo homologacijski organ, ki je podelil
ES-homologacijo vozila. Homologacijski organ nato obvesti proizvajalca.
(4) Če homologacijski organ, ki je podelil
ES–homologacijo, ni zadovoljen z ukrepi proizvajalca, sprejme vse potrebne
ukrepe, vključno s preklicem ES-homologacije vozila. V primeru preklica
ES-homologacije vozila homologacijski organ v 20 delovnih dneh s priporočenim
pismom ali v ustrezni elektronski obliki obvesti proizvajalca, homologacijske
organe držav članic in Komisijo.
(5) Ta člen se uporablja tudi za dele
in opremo, za katere zahteve predpisov ne veljajo.
VII. UPORABA MEDNARODNIH PREDPISOV
51. člen 
(pravilniki UN/ECE)
(1) Pravilniki UN/ECE, h
katerim je pristopila Skupnost in ki so navedeni v Delu I Priloge IV in v
Prilogi XI, se uporabljajo za ES-homologacijo vozila enako kot tehnične
specifikacije ali uredbe ES. Veljajo za vse kategorije vozil, navedene v
ustreznih stolpcih tabele iz Dela I Priloge IV in Priloge XI.
(2) Pravilniki UN/ECE, navedeni v Delu
II Priloge IV, se priznavajo kot enakovredni ustreznim tehničnim specifikacijam
ali uredbam ES, če imajo enako področje uporabe in vsebino.
(3) Homologacijski organ mora
upoštevati homologacije, podeljene v skladu s pravilniki UN/ECE in, kadar to
pride v poštev, nanje se nanašajoče homologacijske oznake namesto ustreznih
homologacij in homologacijskih oznak, dodeljenih v skladu z enakovredno
tehnično specifikacijo ali uredbo ES.
VIII. ZAGOTAVLJANJE TEHNIČNIH INFORMACIJ
52. člen
(tehnične informacije za uporabnike)
(1) Proizvajalec ne sme
posredovati uporabnikom vozil tehničnih informacij v zvezi s posameznimi
podatki, navedenimi v tem pravilniku ali predpisih iz Priloge IV, ki se razlikujejo
od podatkov, katere je odobril homologacijski organ.
(2) Kadar je tako določeno v predpisu
iz Priloge IV, da proizvajalec uporabnikom na voljo vse pomembne podatke in
potrebna navodila, ki opisujejo posebne pogoje ali omejitve za uporabo vozila,
sestavnega dela ali samostojne tehnične enote. Te informacije se posredujejo v
slovenščini in v ustrezni obliki (npr. v priročniku za lastnika vozila ali v
navodilih za vzdrževanje), kakor je ta dogovorjena s homologacijskim organom.
53. člen 
(tehnične informacije za proizvajalce
sestavnih delov ali samostojnih tehničnih enot)
(1) Proizvajalec vozila mora
dati proizvajalcem sestavnih delov ali samostojnih tehničnih enot na voljo vse
podatke (vključno s potrebnimi risbami), ki so posebej navedeni v prilogi predpisa
in ki so potrebni za ES-homologacijo sestavnih delov ali samostojnih tehničnih
enot ali za pridobitev odobritve v skladu s 47. členom tega pravilnika.
(2) Proizvajalec vozila ima pravico
proizvajalcem sestavnih delov ali samostojnih tehničnih enot predložiti v
podpis pogodbo o varstvu zaupnosti informacij, ki nimajo javnega značaja,
vključno z varovanjem pravic intelektualne lastnine.
(3) Proizvajalec sestavnih delov ali
samostojnih tehničnih enot kot imetnik certifikata o ES‑homologaciji, ki v
skladu s četrtim odstavkom 19. člena tega pravilnika vključuje omejitve uporabe
ali posebne pogoje za vgradnjo ali oboje, v zvezi s tem proizvajalcu vozil
predloži vse potrebne podatke. Kadar je tako določeno v predpisu iz Priloge IV,
skupaj s proizvedenimi sestavnimi deli ali samostojnimi tehničnimi enotami
posreduje navodila v zvezi z omejitvami uporabe oziroma s posebnimi pogoji za
vgradnjo.
IX. DOLOČITEV ZAHTEV ZA TEHNIČNE SLUŽBE
54. člen
(določitev in naloge tehničnih služb)
(1) Minister, pristojen za trg,
v soglasju z ministrom, pristojnim za promet, z odločbo določi za opravljanje
nalog tehnične službe pravno ali fizično osebo, ki izpolnjuje zahteve tega
pravilnika.
(2) Naloge tehnične službe se delijo
na:
-      
strokovne naloge v postopku homologacije vozila oziroma posamične
odobritve vozila;
-      
strokovne naloge v postopku homologacije sistema, sestavnega dela in
samostojne tehnične enote;
-      
strokovne naloge v postopku odobritve neoriginalnih in nehomologiranih
delov in opreme vozil.
(3) Posamezna pravna ali fizična oseba
zaprosi za pooblastilo za izvajanje najmanj ene izmed nalog, navedenih v
prejšnjem odstavku, po posameznih kategorijah vozil oziroma proizvodih, lahko
pa zaprosi za pooblastilo za vse navedene naloge.
55. člen
(razvrstitev tehničnih služb)
(1) Tehnična služba izvaja ali
nadzira preskuse, potrebne za odobritev, ali preglede, določene v tem
pravilniku ali v predpisih iz Priloge IV, razen če so izrecno dovoljeni alternativni
postopki.
(2) Tehnične službe se, v odvisnosti
od njihovih nalog, razvrstijo v eno ali več izmed naslednjih štirih kategorij
dejavnosti:
-      
v kategorijo A sodijo tehnične službe, ki v svojih prostorih izvajajo
preskuse in preglede, določene v tem pravilniku in predpisih iz Priloge IV;
-      
v kategorijo B sodijo tehnične službe, ki nadzirajo preskuse, določene v
tem pravilniku in predpisih iz Priloge IV, ki se izvajajo v prostorih
proizvajalca ali v prostorih tretje stranke;
-      
v kategorijo C sodijo tehnične službe, ki redno ocenjujejo in spremljajo
postopke proizvajalca za nadzor skladnosti proizvodnje;
-      
v kategorijo D sodijo tehnične službe, ki nadzirajo ali izvajajo
preskuse ali preglede v okviru nadzora skladnosti proizvodnje.
56. člen
(usposobljenost tehničnih služb)
(1) Tehnična služba mora
dokazati ustrezno usposobljenost, specifično tehnično znanje in izkušnje na
specifičnih področjih tega pravilnika in predpisov iz Priloge IV. Poleg tega
mora izpolnjevati zahteve standardov iz Dodatka 1 k Prilogi V, povezane z
nalogami, ki jih izvaja. Vendar pa se ta zahteva ne uporablja za namene zadnje
stopnje večstopenjskega postopka homologacije po določbah 41. člena tega
pravilnika.
(2) Proizvajalec ali podizvajalec, ki
deluje v njegovem imenu, je glede na predpise iz Priloge XV lahko imenovan
za tehnično službo za dejavnosti kategorije A, pri čemer mora izpolnjevati
zahteve iz prejšnjega odstavka.
57. člen
(presoja tehničnih služb)
(1) Usposobljenost iz
prejšnjega člena mora izhajati iz poročila o presoji, ki ga pripravi
ministrstvo, pristojno za promet. Poročilo mora vključevati certifikat o
akreditaciji, ki ga izda akreditacijski organ.
(2) Presoja, na podlagi katere je
izdelano poročilo iz prejšnjega odstavka, mora biti opravljena v skladu z določbami
Dodatka 2 k Prilogi V. Poročilo o presoji se ponovno preveri v roku, ki ne sme
biti daljši od treh let.
(3) Poročilo o presoji se na zahtevo
predloži Komisiji.
(4) Proizvajalec ali podizvajalec, ki
deluje v njegovem imenu in je imenovan za tehnično službo, mora izpolnjevati
ustrezne določbe tega člena.
58. člen
(priglasitev tehničnih služb)
(1) Homologacijski organ za
vsako imenovano tehnično službo Komisiji sporoči:
-      
ime in naslov,
-      
elektronski naslov,
-      
imena odgovornih oseb in
-      
kategorijo dejavnosti.
(2) Homologacijski organ sporoči tudi
vse spremembe podatkov iz prejšnjega odstavka.
(3) V priglasitvi iz prvega odstavka
tega člena mora biti navedeno, za katere predpise je bila tehnična služba imenovana.
Tehnična služba lahko izvaja naloge, za katere je določena, šele po opravljeni
priglasitvi. Različne države članice lahko priglasijo isto tehnično službo, ne
glede na naloge, ki jih ta tehnična služba izvaja.
59. člen
(priglasitev drugih služb)
Če mora biti za izvajanje določenega
predpisa imenovana določena organizacija ali pristojni organ, katerega dejavnost
ni vključena v dejavnosti iz 55. člena tega pravilnika, se priglasitev opravi v
skladu s prejšnjim členom.
X. INŠPEKCIJSKI NADZOR
60. člen
(pristojnost)
Inšpekcijski nadzor nad izvajanjem določb
tega pravilnika opravlja Tržni inšpektorat Republike Slovenije.

Priloga
I:   Popoln seznam opisnih podatkov za ES-homologacijo vozila (Uredba
Komisije (ES) št. 1060/2008)
Priloga
II:  Definicija kategorij in tipov vozil
Priloga
III: Opisni list za ES-homologacijo vozila (Uredba Komisije (ES) št.
1060/2008)
Priloga
IV: Seznam predpisov, ki določajo zahteve za ES-homologacijo vozil 
Priloga
V:  Postopki za ES-homologacijo vozil
Dodatek 1:      Standardi, katerih zahteve
morajo izpolnjevati organi iz 56. člena tega pravilnika
Dodatek 2:      Postopek presoje tehničnih
služb
Priloga
VI: Vzorci certifikatov o ES-homologaciji 
Dodatek:         Seznam predpisov, s katerimi
mora biti skladen tip vozila
Priloga
VII:     Sistem številčnega označevanja certifikatov o ES-homologaciji 
Dodatek 1:      Oznaka ES-homologacije za
sestavne dele in samostojne tehnične enote
Priloga
VIII:    Rezultati preskusov
Priloga
IX: ES-potrdilo o skladnosti (Uredba Komisije (ES) št. 385/2009)
Priloga
X:  Postopki za zagotavljanje skladnosti proizvodnje
Priloga
XI: Seznam predpisov, ki določajo zahteve za ES-homologacijo vozil za posebne
namene 
Dodatek 1:      Bivalna motorna vozila,
reševalna vozila in pogrebna vozila
Dodatek 2:      Neprebojna vozila
Dodatek 3:      Vozila, dostopna z
invalidskim vozičkom  
Dodatek 4:      Druga vozila za posebne
namene (vključno z bivalnimi prikolicami)
Dodatek 5:      Avto-dvigala
Priloga
XII:     Omejitve števila vozil za majhne serije in za zaključek serije
Priloga
XIII:    Seznam delov ali opreme, ki lahko predstavljajo veliko tveganje za
pravilno delovanje sistemov, ki so bistveni za varnost vozila ali njegovo
okoljsko učinkovitost, zahteve glede njihove učinkovitosti, ustrezni preskusni
postopki ter določbe o označevanju in pakiranju 
Priloga
XIV:   Seznam ES-homologacij, podeljenih na podlagi predpisov
Priloga
XV:    Seznam predpisov, za katere je proizvajalec lahko imenovan kot tehnična
služba 
Priloga
XVI:   Seznam predpisov, za katere lahko proizvajalec oziroma tehnična služba
uporabi virtualne preskusne metode
Dodatek 1:      Splošni pogoji za virtualne
preskusne metode
Dodatek 2:      Posebni pogoji v zvezi z
virtualnimi preskusnimi metodami
Priloga
XVII:  Postopki za večstopenjsko ES-homologacijo
Dodatek 1:      Vzorec dodatne tablice
proizvajalca
Priloga
XVIII: Potrdilo o poreklu vozila - Izjava proizvajalca osnovnega / nedodelanega
vozila, ki nima potrdila o skladnosti
Priloga
XIX:   Časovni razpored uporabe tega pravilnika za homologacijo

Pravilnik o ES-homologaciji in posamični odobritvi
motornih vozil (Uradni list RS, št. 31/09)
vsebuje naslednje prehodne in končne določbe:
»XI. PREHODNE IN KONČNE DOLOČBE
61. člen
(prenehanje
veljavnosti)
(1) Z dnem uveljavitve tega
pravilnika preneha veljati Pravilnik o ES-homologaciji motornih vozil (Uradni
list RS, št. 84/02, 80/04, 75/05, 86/06 in 82/07), uporablja pa se še do
29. aprila 2009.
(2) Z dnem uveljavitve tega pravilnika
prenehajo veljati naslednje določbe Pravilnika o ugotavljanju skladnosti vozil
(Uradni list RS, št. 30/04, 17/07 in 18/07 – popr.):
-      
7. do 26. člen, razen v delu, ki se nanaša na homologacijo kmetijskih in
gozdarskih traktorjev kategorij T4, T5, C, R in S;
-      
27. do 33. člen, razen v delu, ki se nanaša na posamično odobritev
predelanih vozil v uporabi;
-      
Priloga II, Del 1, Tabela 1;
-      
Priloga II, Del 2;
-      
Priloga II, Del 3, Tabela 1;
-      
Priloga II, Del 4, poglavje A;
-      
Priloge III, IV, V, VII, VIII, IX in X, razen v delu, ki se nanaša na
homologacijo kmetijskih in gozdarskih traktorjev kategorij T4, T5,
C, R in S, 
ki pa se, glede na posamezne kategorije
vozil, še naprej uporabljajo do datumov, navedenih v Prilogi XIX.
(3) Do izdaje ustreznih predpisov se
kot alternativne zahteve iz prvega odstavka 38. člena tega pravilnika uporabljajo
zahteve za posamično odobritev štiri in večkolesnih vozil iz Tabele 1 Dela 1
Priloge II oziroma zahteve za posamično odobritev unikatnih vozil iz Tabele 1
Dela 3 Priloge II Pravilnika o ugotavljanju skladnosti vozil (Uradni list RS,
št. 30/04, 17/07 in 18/07 – popr.).
62. člen
(veljavnost
obstoječih homologacij)
Z začetkom uporabe tega pravilnika ostajajo
v veljavi vse ES-homologacije za vozila kategorije M1 in za sisteme, sestavne
dele in samostojne tehnične enote, podeljene pred 29. aprilom 2009. Te
homologacije so lahko predmet razširitve tudi po začetku uporabe tega
pravilnika.
63. člen
(veljavnost
pooblastil)
(1) Na podlagi pooblastil,
danih tehničnim službam in strokovnim organizacijam za izvajanje postopkov na
podlagi Pravilnika o ugotavljanju skladnosti vozil (Uradni list RS,
št. 30/04, 17/07 in 18/07 – popr.), lahko le-te do preklica izvajajo
postopke in dejanja iz III. in IV. poglavja tega pravilnika v okviru dosedanjih
pooblastil.
(2) Izdaja pooblastila za izvajanje
nalog tehnične službe v skladu z določbami IX. poglavja tega pravilnika se
izvede najkasneje do 31. decembra 2010.
64. člen
(podelitev
homologacije pred obveznim rokom)
Na prošnjo proizvajalca lahko
homologacijski organ podeli ES-homologacijo za nove kategorije vozil od
29. aprila 2009 dalje.
65. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne
29. aprila 2009, za postopke ES-homologacije vozil pa skladno z datumi,
navedenimi v Prilogi XIX.«.

Pravilnik o spremembah Pravilnika o ES-homologaciji in
posamični odobritvi motornih vozil (Uradni list RS, št. 78/09)
vsebuje naslednjo prehodno in končno določbo:
»PREHODNA IN KONČNA DOLOČBA
7. člen
Proizvajalci lahko do 29. aprila 2010
izdajajo ES-potrdila o skladnosti, ki so v skladu z vzorcem, določenim v
Prilogi IX Pravilnika o ES-homologaciji in posamični odobritvi motornih vozil
(Uradni list RS, št. 31/09).
8. člen
Ta pravilnik začne veljati naslednji dan po
objavi v Uradnem listu Republike Slovenije.«.