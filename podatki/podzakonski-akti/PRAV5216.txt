I. SPLOŠNA DOLOČBA
1. člen
Ta pravilnik v skladu z Direktivo Komisije
96/3/ES z dne 26. januarja 1996 o odstopanju od nekaterih določb Direktive
Sveta 93/43/EGS o higieni živil pri morskem prevozu neembaliranega tekočega
olja in maščob (UL L št. 21 z dne 27. 1. 1996, z vsemi spremembami; v
nadaljnjem besedilu: Direktiva Komisije 96/3/ES) in Direktivo Sveta 93/43/EGS z
dne 14. junija 1993 o higieni živil (UL L št. 175 z dne 19. 7. 1993, z vsemi
spremembami; v nadaljnjem besedilu: Direktiva Sveta 93/43/EGS) določa higienske
zahteve za ladijski prevoz neembaliranega tekočega olja in maščob ter razsutega
neprečiščenega sladkorja po morju (v nadaljnjem besedilu: prevoz).
II. PREVOZ NEEMBALIRANEGA TEKOČEGA OLJA IN MAŠČOB
2. člen
Neembalirano tekoče olje in maščobe, ki so
namenjene za predelavo in uporabo v prehranske namene, je dovoljeno prevažati v
posodah in vsebnikih/cisternah (v nadaljnjem besedilu: cisterne), ki se ne
uporabljajo samo za prevoz živil, pod naslednjimi pogoji:
-      
če gre za prevoz v nerjavečih jeklenih cisternah ali cisternah, ki so
znotraj prevlečene z epoksi smolo ali tehnično enakovredno snovjo, predhodni
tovor v cisterni pa je bilo živilo ali ladijski tovor s seznama dovoljenih
predhodnih tovorov iz Priloge, ki je sestavni del tega pravilnika;
-      
če gre za prevoz v cisterni iz materiala, ki ni naveden v prejšnji
alinei, trije predhodni tovori, ki so se prevažali v cisterni, pa so bila
živila ali tovor s seznama dovoljenih predhodnih tovorov iz Priloge tega
pravilnika.
3. člen
Neembalirano tekoče olje in maščobe, ki
niso namenjene za predelavo, bodo pa uporabljene v prehranske namene, je
dovoljeno prevažati v cisternah, ki se ne uporabljajo samo za prevoz živil, pod
naslednjimi pogoji:
-      
da je cisterna iz nerjavečega jekla ali znotraj prevlečena z epoksi
smolo ali tehnično enakovredno snovjo;
-      
da so bili trije predhodni tovori, ki so se prevažali v cisterni, živila.
4. člen
Kapitan ladje (nosilec živilske dejavnosti
v prometu), ki v cisternah prevaža neembalirano tekoče olje in maščobe, ki so
namenjene za uporabo v prehranske namene, mora voditi dokumentacijo o treh
predhodnih tovorih, ki so se prevažali v omenjenih cisternah in o učinkovitosti
postopkov čiščenja cisterne med posameznimi tovori.
Če je bil tovor pretovorjen, mora kapitan
ladje, ki je prevzela blago, poleg dokumentacije iz prejšnjega odstavka, voditi
tudi dokumentacijo, iz katere je razvidno, da je bil predhodni ladijski prevoz
neembaliranega tekočega olja in maščob v skladu z določbami 2. člena tega
pravilnika, in dokumentacijo o učinkovitosti postopka čiščenja med navedenima
tovoroma na prvi ladji.
Kapitan ladje (nosilec živilske dejavnosti
v prometu) ki je odgovoren za
prevoz in postopek čiščenja, mora zagotoviti, da je bil ta postopek izveden v
skladu z 4. členom pravilnika o higieni živil (Uradni list RS, št. 60/02),
upoštevajoč vrsto predhodnega ladijskega tovora, ki se je prevažal v cisterni.
Kapitan ladje (nosilec živilske dejavnosti
v prometu) mora na zahtevo
zdravstvenega inšpektorja predložiti dokumentacijo iz prvega in drugega
odstavka tega člena.
III. PREVOZ RAZSUTEGA NEPREČIŠČENEGA SLADKORJA
5. člen
Prevoz razsutega neprečiščenega sladkorja,
ki se ne uporablja za prehranske namene ali za sestavino v živilih brez
popolnega in učinkovitega postopka prečiščevanja, je dovoljen v cisternah, ki
se ne uporabljajo izključno za prevoz živil, pod naslednjimi pogoji:
-      
pred natovarjanjem neprečiščenega sladkorja je potrebno cisterno
učinkovito očistiti ostankov predhodnega tovora, osušiti in pregledati ali so
ostanki temeljito odstranjeni,
-      
zadnji tovor pred neprečiščenim sladkorjem ne sme biti tekočina v
rinfuzi.
6. člen
Kapitan ladje (nosilec živilske dejavnosti
v prometu), ki je odgovoren za
prevoz neprečiščenega sladkorja, mora voditi dokumentacijo o natančnem opisu
predhodnega ladijskega tovora, ki se je prevažal v cisterni, ter vrsti in
učinkovitosti postopka čiščenja pred prevozom neprečiščenega sladkorja.
Pošiljko mora spremljati dokumentacija o
vseh fazah prevoza do rafinerije. Rafinerija hrani kopije spremnih dokazil o
pošiljki. Dokumentacija mora vsebovati vidno in neizbrisljivo oznako v slovenskem
jeziku in enem ali več jezikih Evropske unije “Proizvod je treba prečistiti,
preden se uporabi za prehranske namene.”
Kapitan ladje (nosilec živilske dejavnosti
v prometu), ki je odgovoren za prevoz neprečiščenega sladkorja in za postopek
čiščenja, mora na zahtevo zdravstvenega inšpektorja predložiti dokumentacijo iz
prvega in drugega odstavka tega člena.
7. člen
Neprečiščeni sladkor, ki se prevaža v
cisternah, ki se ne uporabljajo samo za prevoz živil, se mora popolno in
učinkovito prečistiti, preden se lahko uporabi kot živilo ali kot sestavina v
živilih.
Kapitan ladje (nosilec živilske dejavnosti
v prometu), ki je odgovoren za prevoz in postopek čiščenja, mora zagotoviti, da
je bil ta postopek izveden v skladu s 4. členom pravilnika o higieni živil, upoštevajoč
vrsto predhodnega ladijskega tovora, ki se je prevažal v cisterni.

Priloga:
Seznam dovoljenih predhodnih ladijskih tovorov pred prevozom neembaliranega
olja in maščob

Pravilnik o higienskih zahtevah za ladijski
prevoz posameznih živil po morju (Uradni list RS, št. 86/03)
vsebuje naslednjo končno določbo:
»III. KONČNA DOLOČBA
8. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah pravilnika o higienskih
zahtevah za ladijski prevoz posameznih živil po morju (Uradni list RS, št. 64/04) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.