I. SPLOŠNI DOLOČBI
1. člen
(vsebina pravilnika)
Ta pravilnik določa: 
-       
pogoje glede strokovne usposobljenosti osebe, ki bo odgovorna za
izpolnjevanje obveznosti dobavitelja gozdnega reprodukcijskega materiala (v
nadaljnjem besedilu: odgovorna strokovna oseba) ter podrobnejše zahteve glede
zemljišč, objektov, strojev, oziroma opreme; 
-       
obrazec ter listine, ki morajo biti priložene vlogi za vpis v register
dobaviteljev (v nadaljnjem besedilu: register); 
-       
obliko in vsebino načrta pridelave; 
-       
kriterije za ustrezno kakovost gozdnega reprodukcijskega materiala (v
nadaljnjem besedilu: reprodukcijski material); 
-       
način označevanja in pakiranja reprodukcijskega materiala, ki se trži; 
-       
podrobnejšo vsebino in obliko dobaviteljevega dokumenta; 
-       
količine semena, ki se štejejo za majhne; 
-       
razvrstitev reprodukcijskega materiala v kakovostne razrede; 
-       
način vodenja zapisov o pridelovanju, skladiščenju, zalogah, prodaji in
nabavi reprodukcijskega materiala; 
-       
način sporočanja podatkov o trženju reprodukcijskega materiala.
2. člen
(izjeme, za katere se pravilnik ne uporablja)
Določbe tega pravilnika se ne uporabljajo za osebe, ki se ne
ukvarjajo z nobeno od dejavnosti dobavitelja in ki: 
-       
pridelujejo ali tržijo semenski material, namenjen kemični predelavi,
prehrani ljudi ali živali, izdelovanju okrasnih in podobnih izdelkov, 
-       
opravljajo transport reprodukcijskega materiala v imenu in za račun
registriranega dobavitelja, 
-       
pridelujejo, tržijo ali uvažajo okrasne rastline iz seznama drevesnih
vrst in umetnih križancev, če so ob trženju označene z izjavo dobavitelja »ni
za uporabo v gozdarstvu« in izpolnjujejo pogoje v skladu s predpisi o semenskem
materialu kmetijskih rastlin, 
-       
uvažajo gozdni reprodukcijski material izključno z namenom ponovnega
izvoza.
II. VPIS V REGISTER
3. člen
(pogoji glede strokovne usposobljenosti)
(1) Pogoji glede strokovne usposobljenosti odgovorne
strokovne osebe so: 
a)    
če je odgovorna strokovna oseba pri dobavitelju v delovnem razmerju,
najmanj: 
- 
univerzitetna izobrazba ustrezne smeri in 3 leta delovnih izkušenj pri
pridelovanju oziroma trženju reprodukcijskega materiala, ali 
- 
visoka strokovna ali višja izobrazba ustrezne smeri in 5 let delovnih
izkušenj pri pridelovanju oziroma trženju reprodukcijskega materiala, ali 
- 
srednješolska izobrazba ustrezne smeri in 10 let delovnih izkušenj pri
pridelovanju oziroma trženju reprodukcijskega materiala; 
b)    
če je dobavitelj fizična oseba, ki je hkrati tudi odgovorna strokovna
oseba: 
- 
srednješolska izobrazba gozdarske smeri ali 
- 
najmanj 3 leta delovnih izkušenj pri gojenju gozdov; 
c)    
če dobavitelj zagotovi odgovorno strokovno osebo na podlagi pogodbe: 
- 
univerzitetna izobrazba ustrezne smeri in najmanj 5 let delovnih
izkušenj pri opravljanju dejavnosti dobavitelja. 
(2) Za izobrazbo ustrezne smeri po tem členu se štejejo
izobraževalni programi, ki vsebujejo temeljna znanja o gozdnih drevesnih vrstah
in vzgoji rastlin. 
(3) Šteje se, da odgovorna strokovna oseba dobavitelja, ki se
ne ukvarja s pridelovanjem reprodukcijskega materiala, izpolnjuje pogoje glede
strokovne usposobljenosti, če ima najmanj srednješolsko izobrazbo katerekoli
smeri in najmanj 3 leta delovnih izkušenj pri opravljanju dejavnosti
dobavitelja.
4. člen
(pogoji za nosilce javne gozdarske službe in nosilce javnega
pooblastila)
(1) Ne glede na prejšnji člen mora imeti odgovorna strokovna
oseba dobavitelja, ki izvaja dejavnost dobavitelja v okviru nalog javne
gozdarske službe, najmanj univerzitetno izobrazbo s področja gozdarstva in
najmanj 3 leta delovnih izkušenj v gozdarstvu. 
(2) Za odgovorno strokovno osebo pri dobavitelju, ki je
nosilec javnega pooblastila za izvajanje nadzora nad pridelovanjem in trženjem
reprodukcijskega materiala, ne more biti imenovana ista oseba, ki je
pooblaščena za izvajanje nadzora nad pridelovanjem in trženjem reprodukcijskega
materiala.
5. člen
(izjema za lastnike gozdov)
Ne glede na 3. člen tega pravilnika se fizične osebe, ki so
lastniki zemljišč, na katerih se nahajajo sestoji ali skupine semenjakov,
vpisanih v register gozdnih semenskih objektov, in ki same opravljajo dejavnost
pridobivanja semenskega materiala ali puljenk v svojem gozdnem semenskem
objektu, štejejo za odgovorne strokovne osebe po tem pravilniku.
6. člen
(zahteve glede zemljišč, objektov, strojev oziroma opreme)
(1) Dobavitelj, ki pridobiva semenski material, puljenke ali
dele rastlin v gozdnih semenskih objektih, mora razpolagati z opremo za: 
-       
varno nabiranje semenskega materiala, puljenk ali delov rastlin in 
-       
pakiranje in označevanje pridobljenega reprodukcijskega materiala. 
(2) Dobavitelj, ki se ukvarja z dodelavo semenskega
materiala, mora razpolagati: 
-       
z opremo in napravami za dodelavo semenskega materiala, 
-       
s prostori, ki omogočajo, da so posamezne partije semenskega materiala
fizično ločene, 
-       
s tehtnico, ki ustreza meroslovnim zahtevam, 
-       
z opremo za pakiranje in označevanje semena. 
(3) Dobavitelj, ki prideluje sadilni material, mora
razpolagati: 
-       
z zemljišči za vzgojo sadilnega materiala, 
-       
z opremo za pripravo, obdelavo, nego, varstvo in izkop sadilnega
materiala, 
-       
z opremo za pakiranje in označevanje sadilnega materiala. 
(4) Dobavitelj, ki odkupuje, shranjuje, prodaja, razstavlja
ali dobavlja semenski material, mora razpolagati: 
-       
s prostori, ki omogočajo, da so posamezne partije semenskega materiala fizično
ločene, 
-       
s tehtnico, ki ustreza meroslovnim zahtevam, 
-       
z opremo za pakiranje in označevanje semena. 
(5) Dobavitelj, ki odkupuje, shranjuje, prodaja, razdeljuje,
razstavlja ali dobavlja sadilni material, mora razpolagati: 
-       
s prostori, ki omogočajo, da so posamezne partije sadilnega materiala
fizično ločene, 
-       
z opremo za pakiranje in označevanje sadilnega materiala.
7. člen
(vloga za vpis v register)
(1) Vlogo za vpis v register (v nadaljnjem besedilu: vloga)
mora dobavitelj vložiti pri ministrstvu, pristojnem za gozdarstvo (v nadaljnjem
besedilu: ministrstvo). Vloga se vloži na obrazcih iz priloge 1, ki je sestavni
del tega pravilnika. 
(2) Dobavitelj mora vlogi priložiti: 
a)    
dokazilo o zagotovitvi odgovorne strokovne osebe: 
- 
kopijo pogodbe o sklenitvi delovnega razmerja, ali 
- 
kopijo druge pogodbe, s katero dobavitelj in odgovorna strokovna oseba
dogovorita medsebojna razmerja, v pogodbi morajo biti določene obveznosti
odgovorne strokovne osebe v skladu z zakonom, ki ureja reprodukcijski material,
in s tem pravilnikom; 
b)    
dokazila o strokovni usposobljenosti odgovorne strokovne osebe: 
- 
kopijo diplome, spričevala in 
- 
kopijo delovne knjižice ali drugega dokazila, iz katerega sta razvidna
delovna doba in delovne izkušnje; 
c)    
zapisnik pristojnega inšpektorja o izpolnjevanju predpisanih pogojev iz
prejšnjega člena. 
(3) Če ima dobavitelj na mestu pridelave več enot pridelave
ali če dobavitelj opravlja dejavnost na več mestih pridelave, se obrazec 2 in
obrazec 3 iz priloge 1 tega pravilnika ter dokazila iz prejšnjega odstavka
priložijo za vsako enoto oziroma mesto pridelave posebej. 
(4) Za mesto pridelave iz prejšnjega odstavka se šteje
lokacijsko, organizacijsko in poslovno zaokrožena gospodarska celota, na kateri
dobavitelj opravlja dejavnosti dobavitelja, razen gozdnih semenskih objektov.
Dobavitelj lahko opravlja dejavnosti dobavitelja tudi na različnih mestih
pridelave, ki ima lahko več ločenih enot pridelave, na katerih opravlja
različne dejavnosti.
8. člen
(vpis sprememb v register)
(1) Registrirani dobavitelj mora sporočiti ministrstvu
spremembe podatkov o naslovu ali sedežu, odgovorni osebi oziroma zakonitem
zastopniku dobavitelja, dejavnosti dobavitelja, pravno-organizacijski obliki,
odgovorni strokovni osebi in mestu ter enotah pridelovanja, v roku 30 dni od
nastale spremembe. 
(2) Vlogo za vpis spremembe podatkov iz prejšnjega odstavka
mora dobavitelj vložiti na obrazcu 1 oziroma obrazcu 2 oziroma obrazcu 3 iz
priloge 1 tega pravilnika in ji priložiti ustrezna dokazila o spremembi iz
drugega odstavka prejšnjega člena. 
(3) Če so po nastali spremembi še vedno izpolnjeni predpisani
pogoji za vpis v register, izda ministrstvo dobavitelju odločbo o spremembi
vpisa v register ter na podlagi izdane odločbe vpiše spremembo v register.
III. KRITERIJI ZA USTREZNO KAKOVOST REPRODUKCIJSKEGA
MATERIALA
9. člen
(zahteve za dele rastlin)
Deli rastlin, ki se tržijo, morajo biti ustrezne tržne
kakovosti, t.j. primerne velikosti, zdravi in ustrezati splošnim značilnostim
drevesne vrste ali umetnega križanca, razen pri delih rastlin iz rodu Populus,
kjer so zahteve naslednje: 
a)    
za stebelne potaknjence se šteje, da niso ustrezne tržne kakovosti, če
imajo katere koli od naslednjih pomanjkljivosti: 
- 
njihov les je star več kot dve leti, 
- 
imajo manj kot dva dobro oblikovana popka, 
- 
prizadeti so od nekroz ali škodljivih organizmov, 
- 
kažejo znake izsušitve, pregretosti, plesnivosti ali razkroja, 
- 
ne ustrezajo kakovostnim razredom iz priloge 2, ki je sestavni del tega
pravilnika; 
b)    
za šibe se šteje, da niso ustrezne tržne kakovosti, če obstajajo katere
koli od naslednjih pomanjkljivosti: 
- 
njihov les je star več kot tri leta, 
- 
imajo manj kot pet dobro oblikovanih popkov, 
- 
prizadeti so od nekroz ali škodljivih organizmov, 
- 
kažejo znake izsušitve, pregretosti, plesnivosti ali razkroja, 
- 
imajo druge poškodbe razen poškodb zaradi obrezovanja, 
- 
imajo več stebelc, 
- 
imajo preveliko ukrivljenost stebla, 
- 
ne ustrezajo velikostnim razredom iz priloge 2 tega pravilnika.
10. člen
(zahteve za sadilni material)
(1) Sadilni material, ki se trži, mora biti ustrezne tržne
kakovosti, t.j. zdrav, vitalen, fiziološko kakovosten in ustrezati splošnim
značilnostim drevesne vrste ali umetnega križanca, razen pri sadilnem
materialu, ki se trži do končnega uporabnika na območjih s sredozemskim
podnebjem, kjer se šteje, da ni ustrezne tržne kakovosti, če ima katere koli od
naslednjih pomanjkljivosti: 
-       
poškodbe, razen vreznin od obrezovanja ali poškodb, ki nastanejo pri
izruvanju, 
-       
premalo popkov, sposobnih za razvoj v glavni poganjek, 
-       
večstebelnost, 
-       
deformiran koreninski sistem, 
-       
znaki izsušitve, pregretosti, plesnivosti ali drugih škodljivih
organizmov, 
-       
neenakomerna rast. 
(2) Poleg zahtev iz prejšnjega odstavka mora: 
-       
partija sadilnega materiala, ki se trži do končnega uporabnika na
območjih s sredozemskim podnebjem, vsebovati najmanj 95% sadilnega materiala
ustrezne tržne kakovosti, in 
-       
sadilni material ustrezati zahtevam glede starosti in velikosti iz
priloge 3, ki je sestavni del tega pravilnika. 
(3) Če se pri vzgoji sadilnega materiala iz prejšnjega
odstavka uporabljajo kontejnerji, mora biti njihova velikost najmanj 200 cm3,
pri vrsti Pinus pinaster pa najmanj 120 cm3.
IV. NAČIN PAKIRANJA IN OZNAČEVANJA
11. člen
(dobaviteljev dokument)
(1) Zaradi zagotavljanja sledljivosti reprodukcijskega
materiala, za katerega je bilo izdano glavno spričevalo o istovetnosti, in
zaradi zagotavljanja njegove istovetnosti v vseh fazah pridelovanja in trženja,
dobavitelj za vsako količino reprodukcijskega materiala, ki se trži ali
premešča med posameznimi enotami pridelave, izda dokument, ki ga sestavljajo: 
-       
številka dobaviteljevega dokumenta, 
-       
spričevalo o istovetnosti in kakovosti reprodukcijskega materiala (v
nadaljnjem besedilu: spričevalo), 
-       
rastlinski potni list, če tako določajo predpisi o zdravstvenem varstvu
rastlin, in 
-       
obrazec za vodenje zapisov o porabi in zalogah. 
(2) Obrazca spričeval iz prejšnjega odstavka za posamezne
oblike reprodukcijskega materiala sta v prilogi 4, ki je sestavni del tega
pravilnika. 
(3) Obrazec za vodenje zapisov iz prvega odstavka tega člena
je v prilogi 5, ki je sestavni del tega pravilnika. 
(4) Obrazec rastlinskega potnega lista iz prvega odstavka
tega člena je v prilogi 6, ki je sestavni del tega pravilnika.
12. člen
(spričevala)
(1) Dobavitelj pridobi podatke za spričevalo iz: 
-       
lastnih zapisov, 
-       
rezultatov analiz, ko gre za seme, 
-       
glavnega spričevala o istovetnosti, ko gre za prvo trženje, oziroma 
-       
prejetega dobaviteljevega dokumenta v primeru vseh nadaljnjih faz
trženja. 
(2) S spričevalom dobavitelj prejemniku reprodukcijskega
materiala jamči za njegovo istovetnost ter kakovost.
13. člen
(izjema za majhne količine semena)
(1) Če se izdaja dobaviteljev dokument za majhno količino
semena, v spričevalu ni treba navajati podatkov o kalivosti in številu kalivih
ali vitalnih semen na kilogram partije. 
(2) Za majhne količine semena iz prejšnjega člena se štejejo
količine, ki niso večje od tistih, ki so za posamezne vrste in umetne križance
navedene v prilogi 7, ki je sestavni del tega pravilnika.
14. člen
(način pakiranja in označevanja semenskega materiala)
(1) Semenski material mora biti pakiran v embalaži, ki
omogoča ohranjanje ustrezne tržne kakovosti ter onemogoča raztros oziroma
razsipanje med hrambo, prevozom in manipulacijo. 
(2) Dobavitelj mora semenski material, ki se trži, pakirati
tako, da uporabi način zapiranja, ki po odpiranju originalnega pakiranja
postane neuporaben. 
(3) Partije semenskega materiala morajo biti pri
shranjevanju, v vseh fazah dodelovanja ter pri trženju, med seboj fizično
ločene. Vsaka enota mora biti opremljena z označbo, ki vsebuje najmanj
naslednje podatke: 
-       
ime ali firma dobavitelja, ki je semenski material pakiral ali ga
dodeluje, 
-       
botanično ime, 
-       
količino, 
-       
številko partije ali v primeru trženja številko dobaviteljevega
dokumenta, 
-       
datum pakiranja ali začetka dodelave. 
(4) Pri skladiščenju in trženju semenskega materiala mora
biti označba iz prejšnjega odstavka nameščena na notranji in zunanji strani
vsake enote pakiranja. Za skladiščenje semenskega materiala se šteje vsako
shranjevanje, daljše od 3 mesecev. 
(5) Ko dobavitelj pridobiva semenski material v gozdnem
semenskem objektu, ga mora nemudoma, najpozneje pa pred začetkom premeščanja s
kraja pridobivanja, zapakirati na način, predpisan s tem pravilnikom, ter
opremiti z označbo iz tretjega odstavka tega člena. V tem primeru se namesto
številke partije ali številke spričevala navede številka potrdila o izvoru.
15. člen
(način pakiranja in označevanja sadilnega materiala in delov
rastlin)
(1) Sadilni material in deli rastlin, ki se tržijo, morajo
biti povezani v svežnje. Sveženj je najmanjša enota pakiranja, namenjenega
trženju, ki vsebuje le sadilni material ali dele rastlin iste partije. Če je
predpisan kakovostni razred, posamezen sveženj vsebuje le sadilni material ali
dele rastlin istega kakovostnega razreda. 
(2) Način povezovanja v svežnje mora onemogočati raztros in
omogočati pritrditev predpisane označbe. 
(3) Vsak sveženj mora biti jasno označen s številko
dobaviteljevega dokumenta. Če je za več svežnjev izdan isti dobaviteljev
dokument, se na oznaki vsakega svežnja navede tudi njegova zaporedna številka. 
(4) Kadar se sadilni material oziroma deli rastlin več partij
pridelujejo na isti drevesničarski površini ali skupaj prevažajo, uvažajo,
dobavljajo, delijo, dostavljajo ipd., mora dobavitelj zagotoviti njihovo
fizično ločenost glede na partije.
16. člen
(načrt pridelave)
(1) Dobavitelji, ki vzgajajo sadilni material, morajo za
vsako mesto pridelovanja voditi in redno dopolnjevati načrt pridelave, ki ga
sestavljata karta z vrisanimi drevesničarskimi površinami (polja, gredice) ter
zapisniki vzgoje sadilnega materiala, ki se vodijo na obrazcu iz priloge 8, ki
je sestavni del tega pravilnika. 
(2) Dobavitelj mora vsaki drevesničarski površini dodeliti
svojo oznako, ki mora biti razvidna iz karte iz prejšnjega odstavka ter na
kraju samem.
17. člen
(tujerodne vrste)
Če se dobaviteljev dokument izdaja za reprodukcijski material
tujerodnih vrst, ki v naravnem okolju na ozemlju Republike Slovenije še niso
prisotne in zanje veljajo omejitve glede naseljevanja v skladu s predpisi o
ohranjanju narave, se mora na njem obvezno navesti, da je uporaba tega
materiala v Republiki Sloveniji prepovedana brez predhodno opravljene presoje
tveganja za naravo.
18. člen
(barva dokumentov)
(1) Če se za dobaviteljeve dokumente in označbe
reprodukcijskega materiala po tem pravilniku ter za dokumente po drugih
predpisih o reprodukcijskem materialu, uporablja papir ali drug material, ki ni
bele barve, se za posamezne kategorije reprodukcijskega materiala uporabljajo
naslednje barve, in sicer: 
-       
za kategorijo »znano poreklo«: rumena, 
-       
za kategorijo »izbran«: zelena, 
-       
za kategorijo »kvalificiran«: rožnata, 
-       
za kategorijo »testiran«: modra. 
(2) Papir in črnilo, ki se uporabljata za označbe
reprodukcijskega materiala, morata biti vodoodporna in fotostabilna.
V. VODENJE ZAPISOV TER POROČANJE
19. člen
(zapisi)
(1) Zapise o porabi in zalogah vodi prejemnik
reprodukcijskega materiala na obrazcih, ki so sestavni del dobaviteljevega
dokumenta. 
(2) Zapise o dodelovanju, dobavi oziroma porabi in zalogah
dodelanega semenskega materiala vodi dobavitelj na obrazcu iz priloge 9, ki je
sestavni del tega pravilnika. 
(3) Zapise o skladiščenju, dobavi oziroma porabi in zalogah
skladiščenega semena vodi dobavitelj na obrazcu iz priloge 10, ki je sestavni
del tega pravilnika. Vodenje zapisov o skladiščenju semena je obvezno v
primerih, ko dobavitelj hrani pridobljeno, dodelano ali nabavljeno seme dlje od
3 mesecev. 
(4) Zapise o pridelovanju, dobavi oziroma porabi in zalogah
sadilnega materiala vodi dobavitelj v načrtu pridelave iz prvega odstavka 16.
člena tega pravilnika, kjer se za vsako partijo in drevesničarsko površino
spremlja potek vzgoje sadilnega materiala in izvedene ukrepe, od dneva sejanja
ali saditve do zaključka pridelovanja t.j. izkopavanja. 
(5) Na obrazcih iz drugega, tretjega in četrtega odstavka
tega člena se vodi tudi evidenca izdanih dobaviteljevih dokumentov.
20. člen
(sporočanje podatkov o dodelanem semenu)
Če dobavitelj dodeluje semenski material, za katerega še ni
pridobil glavnega spričevala o istovetnosti, mora po končani dodelavi
semenskega materiala Gozdarskemu inštitutu Slovenije nemudoma posredovati
kopijo zapisnika iz drugega odstavka prejšnjega člena.
21. člen
(sporočanje podatkov o trženju)
(1) Če je reprodukcijski material, ki se trži, namenjen
zavezancem za vpis v register po tem pravilniku ali po predpisih o semenskem
materialu kmetijskih rastlin, mora dobavitelj posredovati ministrstvu kopijo
spričevala, najpozneje do: 
-       
31. 7. za reprodukcijski material, dobavljen od 1. 1. do 30. 6. istega
leta, oziroma 
-       
31. 1. za reprodukcijski material, dobavljen od 30. 6. do 31. 12.
preteklega leta. 
(2) Če gre za reprodukcijski material, ki ga dobavitelj
dobavi končnim uporabnikom na območju Republike Slovenije, dobavitelj do 31. 1.
posreduje ministrstvu letno poročilo o trženju reprodukcijskega materiala v
preteklem koledarskem letu, ki vsebuje naslednje podatke: 
-       
številka in datum izdaje dobaviteljevega dokumenta, 
-       
prejemnik, 
-       
botanično ime, 
-       
vzgojna oblika, 
-       
količina, 
-       
številka glavnega spričevala o istovetnosti. 
(3) Če je reprodukcijski material, ki se trži, namenjen
prejemniku izven območja Republike Slovenije, mora dobavitelj najpozneje v 1
mesecu po dobavi posredovati ministrstvu kopijo spričevala.
VI. PREHODNE IN KONČNE DOLOČBE
22. člen
(izdaja odločbe po uradni dolžnosti)
Za dobavitelje, ki so vpisani v register pridelovalcev,
predelovalcev, uvoznikov in distributerjev rastlin, rastlinskih proizvodov in
nadzorovanih predmetov, ki se vodi po predpisih o varstvu rastlin, izda
ministrstvo po uradni dolžnosti odločbe o vpisu v register najpozneje v treh
mesecih po uveljavitvi tega pravilnika.
23. člen
(označevanje zalog)
(1) Če se dobaviteljev dokument izdaja za semenski material,
pridobljen pred 31. 12. 2002, katerega zaloge je dobavitelj prijavil
ministrstvu in je bilo zanj izdano glavno spričevalo o istovetnosti, in če se
dobaviteljev dokument izdaja za sadilni material, katerega pridelava se je
pričela pred 31. 12. 2002 in katerega zaloge je dobavitelj prijavil
ministrstvu, se mora v spričevalu navesti »zaloge na dan 31. 12. 2002«. 
(2) Če se dobaviteljev dokument izdaja za sadilni material,
ki izvira iz semenskega materiala, pridobljenega pred 31. 12. 2002, katerega
zaloge je dobavitelj prijavil ministrstvu in je bilo zanj izdano glavno
spričevalo o istovetnosti, se mora v spričevalu navesti »pridelano iz zalog
semena na dan 31. 12. 2002«.
24. člen
(poročilo o trženju v letu 2003)
Ne glede na prvi odstavek 21. člena tega pravilnika, se
podatke o trženju za leto 2003 sporoči ministrstvu v obliki letnega poročila iz
drugega odstavka 21. člena tega pravilnika najpozneje do 31. 1. 2004.
25. člen
(uveljavitev pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 322-04-10/2003
Ljubljana, dne 30. oktobra 2003.
EVA 2001-2311-0121
Minister 
za kmetijstvo, gozdarstvo in prehrano 
mag. Franc But l. r.
* Ta pravilnik vsebinsko povzema
Direktivo Sveta 1999/105/ES.

Priloga
1: Vloga za vpis v sodni register
Priloga
2: Kakovostni razredi za dele rastlin iz rodu Populus
Priloga
3: Zahteve za sadilni material v sredozemskih območjih
Priloga
4: Obrazec 1: Spričevalo za nedodelan semenski material ali čisto seme, Obrazec
2: Spričevalo za sadilni material, dele rastlin ali puljenke
Priloga
5: Obrazec za vodenje zapisov o porabi in zalogah
Priloga
6: Obrazec rastlinskega potnega lista
Priloga
7: Količine semena, ki se štejejo za majhne
Priloga
8: Zapisnik vzgoje sadilnega materiala
Priloga
9: Zapisnik dodelovanja semenskega materiala in dobave semena
Priloga
10: Zapisnik skladiščenja semena