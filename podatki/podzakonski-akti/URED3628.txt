1. člen
Republika Slovenija v letu 2005 izda priložnostne kovance ob
100-letnici slovenskega filma v obsegu in z glavnimi znamenji ter drugimi
značilnostmi, ki so določene s to uredbo.
2. člen
Ob 100-letnici slovenskega filma izda Republika Slovenija:
-       
zlatnike z nominalno vrednostjo 25.000 tolarjev, v količini 1.000
kovancev in v skupni nominalni vrednosti 25,000.000 tolarjev,
-       
srebrnike z nominalno vrednostjo 5.000 tolarjev, v količini 2.000
kovancev in v skupni nominalni vrednosti 10,000.000 tolarjev.
3. člen
Zlatniki so izdelani iz zlata čistine 900/1000, v posebni
tehniki z ravnimi površinami visokega sijaja in matiranimi reliefnimi
površinami priložnostnega motiva.
Zlatniki imajo težo 7 gramov in premer 24 milimetrov. Pri
vsakem posameznem zlatniku je dovoljen odmik pri teži ± 1‰ in pri premeru do ±
0,1 milimeter.
4. člen
Srebrniki so izdelani iz srebra čistine 925/1000, v posebni
tehniki z ravnimi površinami visokega sijaja in matiranimi reliefnimi
površinami priložnostnega motiva.
Srebrniki imajo težo 15 gramov in premer 32 milimetrov. Pri
vsakem posameznem srebrniku je dovoljen odmik pri teži ± 1% in pri premeru do ±
0,1 milimeter.
5. člen
Videz priložnostnih kovancev iz 3. in 4. člena te uredbe je
naslednji:
Na sprednji strani kovanca je kot grafični element
predstavljena filmska klapa, ki simbolizira začetek in konec akcije v filmskem
kadru. Naklon gornje letvice dinamično podčrtava nominalo »5000« oziroma
»25000« in valuto kovanca, v njenem podaljšku pa tudi letnico kovanja. Spodnji
del klape vsebuje sredinski napis REPUBLIKA SLOVENIJA v dveh vrsticah.
Ilustracija in napisi so izbočeni – enonivojski.
Hrbtna stran nosi izrezan del filmskega traku, ki je kvadrat,
postavljen v diagonali. V njem je poglobljen sredinski napis »100 LET
SLOVENSKEGA FILMA« diagonalno, v treh vrsticah. Ilustracija je izbočena –
enonivojska.
6. člen
Priložnostni kovanci, izdani na podlagi te uredbe, so po
obodu nazobčani.
7. člen
Ta uredba začne veljati naslednji dan po objavi v Uradnem
listu Republike Slovenije.
Št. 00712-6/2005/4
Ljubljana, dne 3. februarja 2005.
EVA 2005-1611-0008
Vlada Republike Slovenije
Janez Janša l. r.
Predsednik