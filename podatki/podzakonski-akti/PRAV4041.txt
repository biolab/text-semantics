I. UVODNE DOLOČBE
1. člen
(Predmet urejanja)
(se
preneha uporabljati)
Ta pravilnik določa zahteve v zvezi z opravljanjem železniške
vlečne in tehničnovagonske dejavnosti na območju Republike Slovenije ter na
tistih delih tujih železnic, ki so določeni v posebnih meddržavnih sporazumih.
2. člen
(Glavne naloge vlečne in tehničnovagonske dejavnosti)
(se
preneha uporabljati)
(1) Vlečna in tehničnovagonska dejavnost sta dejavnosti, ki
ju opravlja prevoznik in/ali upravljavec javne železniške infrastrukture. Kot
vlečna dejavnost je mišljen tudi premik, ki ga opravljajo druge pravne osebe na
industrijskih in drugih tirih za lastne potrebe.
(2) Glavne naloge vlečne in tehničnovagonske dejavnosti so:
-       
organizacija in izvajanje varne, zanesljive, ekonomične in za zdravje
ljudi ter okolje prijazne vleke vlakov in premika;
-       
zagotavljanje tehnične sposobnosti in ustreznosti železniških vozil in
njihovo vzdrževanje v skladu s pravili stroke in veljavnimi predpisi;
-       
skrb za delovanje vseh naprav, s katerimi se zagotavlja varnost in udobnost
prevoza potnikov v potniških vlakih;
-       
skrb za obveščanje izvršilnih delavcev o posebnostih v železniškem
prometu;
-       
sodelovanje pri odpravljanju posledic izrednih dogodkov;
-       
izvajanje preventivnih ukrepov pred posledicami zime in odpravljanje
posledic zime;
-       
izvajanje varnostnih ukrepov pred požari;
-       
izvajanje potrebnih ukrepov v zvezi s prevozom nevarnih snovi;
-       
vodenje potrebnih evidenc.
3. člen
(Pomen izrazov)
(se
preneha uporabljati)
(1) V tem pravilniku uporabljeni izrazi imajo naslednji
pomen:
-       
brezhibni vagoni so vagoni, ki so sposobni za varen in urejen železniški
promet;
-       
čelna lokomotiva je prva lokomotiva v smeri vožnje vlaka, ki je lahko
vlakovna in/ali priprežna lokomotiva;
-       
čelna vozniška kabina je vozniška kabina vozila z dvema vozniškima
kabinama na tisti strani vozila, v smeri katere se vozilo giblje;
-       
delavna lokomotiva je lokomotiva uvrščena v vlak kot vlakovna, priprežna
in/ali doprežna lokomotiva;
-       
delovišče TVD je organizacijska enota TVD, v kateri se organizira in
vodi delo za eno ali več pregledovalnih mest, ki se nahajajo na območju
delovišča;
-       
deponirani vagoni so pokvarjeni vagoni, ki čakajo na popravilo, ali
razdrtje ali pa zaradi pomanjkanja dela niso dalj časa v uporabi;
-       
doprežna lokomotiva je pripeta (mehansko in zračno) ali nepripeta
lokomotiva na sklepu vlaka, namenjena za dodatno vleko na določeni vlečni
relaciji oziroma do določenega mesta na progi;
-       
garažirani vagoni so brezhibni vagoni, ki so v rezervi za nadomeščanje
izločenih vagonov ter za uporabo pri povečanih potrebah po vagonih;
-       
inštruktor strojevodij je delavec, ki je strokovno usposobljen za nadzor
in inštruiranje osebja vlečnih vozil ter upravljanje ene ali več vrst vlečnih
vozil za vožnjo vlakov in/ali premik;
-       
izločeni vagoni so pokvarjeni vagoni, ki bi z vožnjo v vlakih ogrožali
varnost železniškega prometa, zaradi česar se odstavijo iz vlakov oziroma
izločijo iz prometa na tistih mestih, kjer se ugotovi nepravilnost;
-       
krmilni vagon je vagon z vozniško kabino, v sestavi motorne ali vagonske
potniške garniture, namenjen za prevoz potnikov, prtljage in malih pošiljk;
-       
kurjač parne lokomotive je delavec, ki je strokovno usposobljen za
strego lokomotivskemu parnemu kotlu in za tehnično-prometno pomoč strojevodji
pri vožnji vlaka ter za vzdrževanje delovanja parnega kotla na stoječi
lokomotivi;
-       
lahka motorna drezina je vozilo za prevoz materiala in delavcev, ki nima
naprav za samodejno zaviranje;
-       
lokomotiva je vlečno vozilo, namenjeno za vleko vlakov, premik ali
samostojno vožnjo;
-       
matična postaja je eksploatacijski naziv za železniško postajo, ki se
nahaja v kraju matične vlečne enote, na matični postaji praviloma pričenja
vlečno vozilo in osebje matične vlečne enote vožnjo vlaka proti obračalni
postaji in obračalni vlečni enoti;
-       
matična vlečna enota je organizacijska enota vlečne dejavnosti, v kateri
se nahaja sedež upravnih in strokovnih služb ter vsa potrebna delovna sredstva
za opravljanje vlečne dejavnosti na njenem vlečnem območju;
-       
mejnik je predpisano označen kraj, ki loči območje vlečne enote ali
delavnice od javne železniške infrastrukture;
-       
motorna garnitura je vlečno vozilo, sestavljeno iz enega ali več
motornikov, s katerim so lahko stalno ali po potrebi speti še krmilni in
priklopni vagoni;
-       
motorna vozila za posebne namene so vozila in stroji vseh vrst z lastnim
pogonom (vključno s priključenimi vozili), namenjena za gradnjo in vzdrževanje
prog ter odpravljanje posledic izrednih dogodkov in zime;
-       
motorni vlaki so motorniki, motorne garniture ali več med seboj spetih
motornikov ali motornih garnitur, kadar vozijo kot vlak (DMV in EMV);
-       
motornik je vlečno vozilo z lastnim pogonom, namenjen za prevoz
potnikov, prtljage in malih pošiljk, ki lahko obratuje tudi kot samostojno
vozilo;
-       
nadzornik preglednikov vagonov je delavec, ki organizira, vodi in
nadzira delo na pregledovalnem mestu ali delovišču TVD, po potrebi opravlja
delo preglednika vagonov in odloča o tehničnih zadevah večje zahtevnosti v
zvezi z vagoni v železniškem prometu;
-       
negovalno mesto TVD je postaja, na kateri se organizira in opravlja
redna nega vlečenih in vlečnih vozil;
-       
območje pregledovalnega mesta TVD so prometna mesta in proga, kjer mora
v primeru potrebe opravljati delo službujoči preglednik vagonov določenega
pregledovalnega mesta;
-       
območje vlečne enote je prostor, na katerem se nahajajo naprave in
objekti za pripravo, pospravo, garažiranje, deponiranje in vzdrževanje vlečnih
vozil;
-       
obračalna postaja je eksploatacijski naziv za železniško postajo, na
kateri osebje vlečnih vozil pripravi vlečno vozilo za vožnjo povratnega vlaka
ali odpotuje domov;
-       
olistani vagoni so vagoni, na katere so nameščene predpisane nalepke, s
katerimi se označuje določeno stanje vagonov in postopek z njimi;
-       
osebje vlečnih vozil je skupni pojem za strojevodjo, strojevodjo za
premik, pomočnika strojevodje in kurjača parne lokomotive;
-       
osnovna sestava ali enota motorne garniture je en motornik ali ena
motorna garnitura, sposobna za samostojno vožnjo;
-       
pogonska enota zglobne motorne garniture – je del zglobne motorne
garniture, ki je namenjen za pogon oziroma vleko garniture ter po možnosti tudi
za prevoz potnikov in njihove prtljage ter malih pošiljk;
-       
pogonski vagon je sestavni del motorne garniture, ki je namenjen za
pogon oziroma vleko garniture, prevoz potnikov in njihove prtljage ter malih
pošiljk in ne more obratovati kot samostojno vozilo;
- 
pokvarjeni vagoni so vagoni z napakami, okvarami in/ali poškodbami, ki:
- 
ne omejujejo uporabe vagonov,
- 
omejujejo ali onemogočajo uporabo vagonov,
-       
ogrožajo varnost železniškega prometa;
-       
pokvarjeno vlečno vozilo je vozilo, ki zaradi okvare ni sposobno za
vleko vlaka oziroma za samostojno vožnjo in ga je treba uvrstiti v vlak kot
vlečeno vozilo;
-       
pomočnik strojevodje je delavec, ki je strokovno usposobljen za
tehnično-prometno pomoč strojevodji pri pripravi vlečnega vozila, vožnji vlaka
in pospravi vlečnega vozila;
-       
preglednik vagonov je delavec, ki je strokovno usposobljen za tehnični
pregled vagonov, preskušanje delovanja zavor, opravljanje izrednih popravil
vagonov brez izločanja iz prometa in določanje postopkov s temi vagoni;
-       
pregledovalno mesto TVD je prometno mesto oziroma postaja, na kateri
pregledniki vagonov redno pregledujejo vlake in vagone;
-       
premikalna lokomotiva ali premikalka je lokomotiva, namenjena izključno
za premikalno delo oziroma premik na določeni postaji;
-       
priklopni vagon je vagon brez vozniških kabin, ki je v sestavi motorne
garniture, namenjen za prevoz potnikov, prtljage in majhnih pošiljk;
-       
priprežna lokomotiva je čelna lokomotiva za vlečno pomoč vlakovni
lokomotivi na vlečni relaciji ali za odpravo do določene postaje;
-       
službeno mesto TVD je vsako mesto na katerem se opravljajo
pregledovanje, vzdrževanje in nega vozil; to so pregledovalna, vzdrževalna in
negovalna mesta, delovišča ter tehnične postaje;
-       
službeno mesto vlečne enote je v skladu z delovnim procesom določeno
mesto, na katerem osebje vlečnih vozil začenja in končuje delo oziroma delovne
izmene po razporedih dela;
-       
strojevodja je delavec, ki je strokovno usposobljen za upravljanje ene
ali več vrst vlečnih vozil za vožnjo vlakov in za premik;
-       
strojevodja za premik je delavec, ki je strokovno usposobljen za
upravljanje ene ali več vrst premikalnih lokomotiv pri premiku in vožnji
določenih tovornih vlakov na območjih železniških vozlišč;
-       
strojna izpostava je eksploatacijski naziv vlečne enote, ki je del
matične vlečne enote in opravlja vlečno dejavnost na določenem dislociranem
vlečnem odseku vlečnega območja matične vlečne enote;
-       
tehnična potaja TVD je postaja, na kateri se organizira in hkrati opravlja:
- 
pregledovanje vagonov in preskušanje njihovih naprav,
- 
izredna popravila vagonov brez izločanja in z izločanjem,
- 
kontrolni pregledi vagonov,
- 
nega vlečenih in vlečnih vozil,
-       
upravljalna kabina je vedno tista vozniška kabina vozila, v kateri se
nahaja njegov upravljavec pri vožnji vlaka, premiku in/ali opravljanju drugega
dela, za katerega je vozilo namenjeno;
-       
upravljavci železniških pogonskih vozil je skupni pojem za strojevodjo,
strojevodjo za premik, voznika motornega vozila za posebne namene in voznika
lahke motorne garniture;
-       
vlak z dodatno vleko je vlak s priprežno in/ali doprežno lokomotivo
oziroma s kombinacijami teh lokomotiv;
-       
vlakovna lokomotiva je lokomotiva v vlaku, s katero je spet prvi vagon
ali drugo vlečeno vozilo vlaka;
-       
vlečna enota je organizacijska enota vlečne dejavnosti, ki opravlja
vlečno dejavnost na določenem delu vlečnega območja matične vlečne enote;
-       
vlečna vozila so železniška vozila z lastnim pogonom, ki so namenjena za
vleko vlakov, premik ali samostojno vožnjo in se delijo na:
- 
lokomotive, ki so glede na vrsto pogona:
-   
električne lokomotive ali elektrolokomotive,
-   
dizelske lokomotive ali dizellokomotive,
-   
parne lokomotive;
- 
motornike in motorne garniture, ki so glede na vrsto pogona:
-   
električni motorniki ali elektromotorniki,
-   
dizelski motorniki ali dizelmotorniki,
-   
električne ali elektromotorne garniture (EMG),
-   
dizelske ali dizelmotorne garniture (DMG);
-       
vlečni odsek je del železniške proge med začetno in končno postajo, na
katerem se opravlja vleka vlakov;
-       
vlečno območje je del železniške mreže, na katerem posamezna vlečna
enota opravlja vlečno dejavnost;
-       
voznik lahke motorne drezine je delavec, ki je strokovno usposobljen za
upravljanje lahkih motornih drezin pri vožnji po progi in premiku;
-       
voznik motornega vozila za posebne namene je delavec, ki je strokovno
usposobljen za upravljanje motornih vozil za posebne namene pri vožnji po
progi, premiku in namenski uporabi teh vozil;
-       
vozniška kabina je zaprt prostor na vlečnem vozilu, motornem vozilu za
posebne namene, lahki motorni drezini in na krmilnem vagonu, v katerem se
nahajajo vse naprave za krmiljenje vožnje vozila oziroma vlaka;
-       
vožnja lokomotiv v spregi je sestav dveh lokomotiv, ki se upravljata s
krmilnega mesta vozniške kabine čelne lokomotive;
-       
vožnja motornega vlaka v spregi pomeni vožnjo dveh ali več spetih enot
motornih oziroma zglobnih motornih garnitur, katerih vožnja se upravlja s
krmilnega mesta v eni upravljalni kabini;
-       
vzdrževalno mesto TVD je postaja, na kateri se opravljajo kontrolni
pregledi in izredna popravila iz prometa izločenih vagonov;
-       
zglobna motorna garnitura je vlečno vozilo, sestavljeno iz pogonskih in
vagonskih enot, ki so vozno neločljivi deli garniture z enostransko ali
obojestransko vgrajenimi skupnimi podstavnimi vozički;
-       
železniška pogonska vozila je skupni pojem za železniška vozila z
lastnim pogonom za vožnjo po železniških tirih; to so vlečna vozila, motorna
vozila za posebne namene in lahke motorne drezine;
(2) Ostali pojmi in kratice, uporabljeni v tem pravilniku,
pomenijo:
-       
DMG je dizelmotorna garnitura;
-       
DMV je dizelmotorni vlak;
-       
DZ je dvojna zasedba vlečnega vozila;
-       
EMG je elektromotorna garnitura;
-       
EMV je elektromotorni vlak;
-       
EZ je enojna zasedba vlečnega vozila;
-       
RIC je Sporazum o izmenjavi in uporabi potniških vagonov med
železniškimi prometnimi podjetji v mednarodnem prometu;
-       
RID je pravilnik o mednarodnem železniškem prevozu nevarnega blaga;
-       
RIV je Sporazum o izmenjavi in uporabi tovornih vagonov med železniškimi
prometnimi podjetji v mednarodnem prometu;
-       
TVD tehničnovagonska dejavnost;
-       
UIC (Union Internationale des Chemins de Fer) je Mednarodna zveza
železnic. Objave, ki jih UIC izdaja so dostopne v knjižnici Slovenskih
železnic, d.d.;
-       
vlakospremno osebje je osebje, ki spremlja vlak zaradi prometnih in/ali
ekonomskih potreb (sprevodnik, vlakovodja ipd.);
-       
ZVZP je zakon o varnosti v železniškem prometu (Uradni list RS, št.
85/00).
4. člen
(Področje uporabe)
(se
preneha uporabljati)
(1) Določbe tega pravilnika morajo upoštevati prevozniki,
upravljavec javne železniške infrastrukture kakor tudi druge pravne osebe, ki
ne opravljajo prevoznih storitev v javnem železniškem prometu, vendar pa z
lastnimi ali najetimi vozili in osebjem sodelujejo s prevoznikom.
(2) Določbe, ki veljajo za strojevodjo, se smiselno
uporabljajo tudi za voznika motornega vozila za posebne namene in voznika lahke
motorne drezine.
(3) Določbe v zvezi z vlečnimi vozili se smiselno uporabljajo
tudi za motorna vozila za posebne namene in lahke motorne drezine.
II. SKUPNE DOLOČBE
5. člen
(Izvršilni delavci v vlečni in tehničnovagonski dejavnosti)
(se
preneha uporabljati)
(1) Izvršilni delavci v vlečni in tehničnovagonski dejavnosti
so tisti delavci, ki neposredno sodelujejo pri opravljanju železniškega prometa
in/ali opravljajo dela povezana z varnostjo in urejenostjo železniškega
prometa.
(2) Izvršilni delavci v vlečni in tehničnovagonski
dejavnosti, ki neposredno sodelujejo pri opravljanju železniškega prometa,
morajo izpolnjevati pogoje, določene z ZVZP in na njegovi podlagi izdanih
predpisih. Ti delavci so:
-       
inštruktor strojevodij,
-       
strojevodja,
-       
strojevodja za premik,
-       
pomočnik strojevodje,
-       
kurjač parne lokomotive,
-       
voznik motornega vozila za posebne namene,
-       
voznik lahke motorne drezine,
-       
nadzornik preglednikov vagonov,
-       
preglednik vagonov.
(3) V primeru potrebe, ko ni na razpolago ustreznega osebja,
lahko:
-       
inštruktor strojevodij opravlja vsa dela osebja vlečnih vozil, ki ga
inštruira;
-       
strojevodja opravlja delo:
- 
strojevodje za premik, če je usposobljen za upravljanje zadevnih
lokomotiv;
- 
pomočnika strojevodje;
- 
kurjača parne lokomotive, če je strojevodja parnih lokomotiv;
- 
voznika motornega vozila za posebne namene, če je usposobljen za njegovo
upravljanje;
-       
strojevodja za premik opravlja delo pomočnika strojevodje.
6. člen
(Obveščanje izvršilnih delavcev)
(se
preneha uporabljati)
(1) Izvršilne delavce v organizacijskih enotah je treba
dokazno obveščati o zadevah v zvezi s spremembami v železniškem prometu.
(2) Obveščanje delavcev iz prejšnjega odstavka se mora
opravljati:
-       
pri rednem izobraževanju,
-       
s pisnimi obvestili pred začetkom dela,
-       
med opravljanjem dela neposredno ali po sredstvih za zveze.
(3) Obveščanje pri rednem izobraževanju in pisno obveščanje
pred začetkom dela je dokazno obveščanje delavcev, ki ga le-ti potrjujejo s
podpisom v ustreznem evidenčnem dokumentu za potrditev obveščenosti.
(4) Pri rednem izobraževanju je treba obveščati delavce
predvsem o zadevah stalnega značaja.
(5) Vsebine obvestil imajo stalni značaj, če jih je treba
upoštevati več kot tri mesece.
(6) Strojevodjo za premik se mora obveščati na postaji, kjer
redno opravlja premik.
(7) Pomočnika strojevodje mora obveščati o vsebinah prejetih
obvestil strojevodja, s katerim opravlja službo.
(8) Neposredno obveščanje delavcev med delom se mora
opravljati v primerih nujnih zadev, ki so časovno neodložljive in vplivajo na
varnost in urejenost prometa.
(9) Seznam veljavnih obvestil stalnega značaja, ki se
nanašajo na neposredno delo v železniškem prometu in veljajo tudi v prihodnjem
letu, morajo delodajalci izdati delavcem najpozneje do konca tekočega leta.
7. člen
(Redno izobraževanje in strokovno usposabljanje izvršilnih
delavcev)
(se
preneha uporabljati)
(1) Izvršilne delavce je treba redno izobraževati in
strokovno usposabljati v skladu s predpisom izdanim na podlagi ZVZP.
(2) Z rednim izobraževanjem morajo izvršilni delavci, ki
neposredno sodelujejo v železniškem prometu, ohranjati in dopolnjevati
poznavanje predpisov v zvezi z opravljanjem dela v železniškem prometu ter
poznavanjem vozil.
(3) Izvršilni delavci, ki neposredno sodelujejo v železniškem
prometu, morajo redno obiskovati šolanje po izdelanih programih in razporedih.
(4) Za druge izvršilne delavce, ki opravljajo dela povezana z
varnostjo in urejenostjo železniškega prometa, se določi redno izobraževanje v
skladu z zahtevami in potrebami, ki nastajajo med tekočim delom.
(5) V strokovno usposabljanje izvršilnih delavcev iz 5. člena
spada tudi obnavljanje poznavanja prog, vlečnih vozil, ranžirnih postaj in
industrijskih tirov ter pregledovalnih mest.
(6) Izvršilni delavci v vlečni in tehničnovagonski dejavnosti
morajo razpolagati s predpisi in navodili, ki se nanašajo na varnost in
urejenost prometa na njihovem področju dela. Ti so lahko v njihovi osebni
opremi ali opremi delovnih in/ali službenih mest.
(7) Kateri predpisi ali navodila iz prejšnjega odstavka
morajo biti na razpolago izvršilnim delavcem vlečne in tehničnovagonske
dejavnosti, določi pristojna služba delodajalca.
8. člen
(Zagotavljanje udobnosti potnikov v potniških vlakih)
(se
preneha uporabljati)
(1) Udobnost potnikov v potniških vlakih v javnem železniškem
prometu se mora med drugim zagotavljati z ustrezno opremo, čistočo in z
ustreznim delovanjem vgrajenih naprav, ki so namenjene za prezračevanje,
ogrevanje, klimatiziranje in razsvetljavo potniških prostorov v potniških
vagonih, motornikih in motornih garniturah.
(2) Za krmiljenje naprav iz prejšnjega odstavka, ki se
upravljajo iz vlečnega vozila, je odgovoren strojevodja.
(3) Opremo, čistočo in brezhibno delovanje naprav iz prvega
odstavka na potniških vagonih in čistočo na motornikih in motornih garniturah
zagotavlja tehničnovagonska dejavnost.
(4) Vse potniške vlake je treba ogrevati, če je zunanja
temperatura nižja od +12 °C.
(5) Ne glede na določbo iz prejšnjega odstavka se potniški
vlaki ogrevajo, če je zunanja temperatura nižja od + 18 °C in se lahko
ogrevanje vključi iz osrednjega mesta vlaka.
(6) Notranjost potniških vlakov mora biti ponoči ustrezno
razsvetljena, podnevi pa tudi med vožnjo skozi predore.
(7) Za razsvetljavo potniških vlakov v skladu s prejšnjim
odstavkom skrbi osebje vlečnih vozil (na vozilih z osrednjim krmiljenjem vklopa
razsvetljave) in vlakospremno osebje (na vozilih s posamičnim vklopom
razsvetljave).
(8) Ogretost, klimatiziranost in razsvetljavo v potniških
vlakih nadzira med vožnjo vlakospremno osebje, ki v primerih ugotovljenih
nepravilnosti ustrezno ukrepa sŕmo ali s sodelovanjem osebja vlečnih vozil.
9. člen
(Garažiranje in deponiranje vozil)
(se
preneha uporabljati)
(1) Vozila, ki niso v uporabi, se garažirajo ali deponirajo
tako, da se ne slabša njihovo tehnično stanje in se na njih ne povzroča dodatna
škoda.
(2) Garažirana vozila so brezhibna vozila, ki so v rezervi za
nadomeščanje izločenih vozil ter za uporabo pri povečanih potrebah po vozilih.
(3) Deponirana vozila so pokvarjena vozila, ki čakajo na
popravilo ali razdrtje ali pa zaradi pomanjkanja dela niso dalj časa v uporabi.
(4) Pred ponovno uporabo garažiranih ali deponiranih vozil je
treba na njih opraviti ustrezni kontrolni pregled v skladu z določili
pravilnika o vzdrževanju železniških vozil.
(5) Ob garažiranju in deponiranju vozila se sestavi zapisnik
s potrebnimi podatki, ki omogočajo sledljivost tehničnega stanja vozila in
nadaljnjih potrebnih postopkov z njim.
10. člen
(Priprava na zimo in odpravljanje posledic zime)
(se
preneha uporabljati)
(1) V vlečni in tehničnovagonski dejavnosti je treba skrbeti
za odpravljanje posledic zime v zvezi z železniškimi vozili, ki bi kakorkoli
povzročale nevarnost, nerednost in nezanesljivost železniškega prometa v
zimskem času. Pri tem je treba načrtovati ukrepe za izredne zimske razmere, ki
nastanejo ob močnem sneženju in nizkih temperaturah, pri visokem snegu z zameti
in nevarnosti plazov, ob močnih zaledenitvah prog in elektroenergetskih naprav
ipd.
(2) Izvajalci vlečne in tehničnovagonske dejavnosti morajo do
1. oktobra vsakega leta izdelati načrte ukrepov za zavarovanje prometa pozimi.
(3) Pri rednem izobraževanju izvršilnih delavcev je treba
pred začetkom zime obnoviti učne vsebine v zvezi z ogrevanjem potniških vlakov
in s tehničnimi ukrepi na vseh vrstah vozil za delo v zimskih razmerah.
(4) V pripravo tehničnih sredstev in osebja za delo v zimskih
razmerah sodijo priprave:
-       
motornih vozil ter drugih strojev in naprav za odpravljanje posledic
zime;
-       
voznih sredstev, za katera so v zimskem času potrebni posebni ukrepi;
-       
pogonskih sredstev za uporabo pri nizkih temperaturah;
-       
ročnih delovnih sredstev;
-       
razporedov dela osebja za fizična in mehanizirana dela pri odpravljanju
posledic zime.
11. člen
(Urejanje požarne varnosti)
(se
preneha uporabljati)
(1) V vlečni in tehničnovagonski dejavnosti je treba urejati
požarno varnost stabilnih in mobilnih delovnih sredstev.
(2) Izvršilne delavce je treba dokazno usposabljati za
ravnanje s prenosnimi in stabilnimi gasilnimi sredstvi za gašenje začetnih
požarov. Praktično usposabljanje in preverjanje usposobljenosti izvršilnih
delavcev za uporabo gasilnikov je treba pri rednem izobraževanju dokazno
ponavljati v skladu s predpisi.
12. člen
(Vodenje evidenc)
(se
preneha uporabljati)
(1) Prevoznik, upravljavec javne železniške infrastrukture in
druge pravne osebe z vlečno in tehničnovagonsko dejavnostjo morajo voditi
evidence o:
-       
strokovni usposobljenosti in zdravstveni zmožnosti izvršilnih delavcev;
-       
vrstah in številu vozil v voznem parku;
-       
tehničnih in eksploatacijskih podatkih vozil v voznem parku;
-       
vzdrževanju vozil v voznem parku;
-       
modifikacijah, rekonstrukcijah in razdrtjih vozil;
-       
opravljenem delu vlečnih in vlečenih vozil;
-       
razporedih dela izvršilnih delavcev.
(2) Oblika in način vodenja evidenčnih dokumentov se predpiše
v:
-       
navodilu o vodenju evidenc v vlečni dejavnosti in vzdrževalni dejavnosti
vlečnih vozil;
-       
navodilu o vodenju evidenc v tehničnovagonski dejavnosti in vzdrževalni
dejavnosti vlečenih vozil.
(3) Vse evidence o železniških vozilih se morajo hraniti do
razdrtja vozil, nato pa jih arhivirati v skladu s predpisi o arhiviranju
tehnične dokumentacije.
III. OPRAVLJANJE VLEČNE DEJAVNOSTI
13. člen
(Kraji in območja dela)
(se
preneha uporabljati)
Vlečna dejavnost se opravlja v krajih in na območjih
železniških prog v Republiki Sloveniji.
14. člen
(Sredstva za delo vlečne dejavnosti)
(se
preneha uporabljati)
(1) Za opravljanje vlečne dejavnosti morajo biti zagotovljena
potrebna stabilna in mobilna delovna sredstva.
(2) Potrebna stabilna delovna sredstva so:
-       
objekti in naprave za vzdrževanje vozil,
-       
objekti za garažiranje in deponiranje vozil,
-       
objekti in naprave za opremo vozil s pogonskimi in drugimi materiali.
(3) Velikost, število in opremljenost stabilnih delovnih
sredstev mora biti urejena glede na vrste in število vlečnih vozil ter obseg
vlečnega in drugega dela v zvezi z železniškim prometom ali uporabo vozil.
15. člen
(Uporaba lokomotiv)
(se
preneha uporabljati)
Lokomotive se uporabljajo za vleko vlakov in premik ter druge
potrebe v zvezi z železniškim prometom in dejavnostmi upravljavca
infrastrukture (npr. odstranjevanje posledic zime, predogrevanje vlakov,
preskušanje zavor vlakov, preskušanje progovnih objektov ipd.).
16. člen
(Uporaba motornikov in motornih garnitur)
(se
preneha uporabljati)
Motorniki, motorne garniture ali več spetih motornikov ali
motornih garnitur se uporablja za vožnjo oziroma promet motornih vlakov.
17. člen
(Vožnja oseb na vlečnih vozilih)
(se
preneha uporabljati)
(1) Vožnja oseb na vlečnih vozilih (v nadaljnjem besedilu:
vozila) pomeni vožnjo oseb, ki ne upravljajo z vozilom in se med vožnjo
nahajajo v:
-       
vozniških in upravljalnih kabinah vozil;
-       
strojnih in delovnih prostorih vozil;
-       
potniških oddelkih motornikov in/ali motornih garnitur pri vožnji
lokomotivskih in preskusnih vlakov.
(2) Na vozilih se sme voziti:
-       
osebje vlečnih vozil pri spoznavanju proge;
-       
osebje s predpisano dovolilnico v skladu s tretjim odstavkom tega člena;
-       
osebje brez dovolilnice v skladu s četrtim odstavkom tega člena.
(3) Dovolilnice za vožnjo na vozilih (v nadaljnjem besedilu:
dovolilnice) lahko pridobijo osebe, katerih delo ali delovno mesto je v
povezavi z železniškim prometom ali uporabo vozil, kakor tudi druge osebe, za
katere se oceni, da so v določenih primerih upravičene do vožnje na vozilih.
(4) Brez posebnih dovolilnic se smejo voziti na vozilih
delavci pri delu v železniškem prometu ter drugo osebje, ki se mora voziti na
vozilih po službeni dolžnosti v nadzorne, reševalne, tehnično-preskusne in
izobraževalne namene.
(5) Med vožnjo se lahko v upravljalni kabini vlečnega vozila
nahajajo skupno največ 4 osebe. V to število spada tudi osebje vlečnega vozila.
V primeru potrebe po zadrževanju več oseb v upravljalni kabini vlečnega vozila
(npr. tehnično-preskusne in izobraževalne potrebe), je treba organizirati
menjavanje le-teh tako, da bo zadoščeno določilu tega odstavka in se ne ovira
delo osebja vlečnih vozil.
(6) V vsaki vozniški kabini oziroma delovnem prostoru
motornega vozila za posebne namene in lahke motorne drezine mora biti na vidnem
mestu pritrjena ploščica z napisom števila oseb, ki smejo biti med vožnjo v
vozilu. To število se določi pri izročitvi vozila v uporabo v skladu s
konstrukcijskimi značilnostmi vozila in namenom njegove uporabe.
(7) Pri vstopu v upravljalno kabino vlečnega vozila morajo
imetniki dovolilnic in drugih identifikacijskih dokumentov, ki dovoljujejo
vožnjo na vlečnem vozilu, le-te brez posebne zahteve pokazati strojevodji.
(8) Dovolilnice za vožnjo na vozilih so lahko stalne ali
začasne, pri čemer se:
-       
stalne dovolilnice izdajo za določeno časovno obdobje, vendar največ za
eno leto, nakar jih je treba podaljšati ali zamenjati; te dovolilnice se izdajo
na ime imetnika ali uporabnika;
-       
začasne dovolilnice izdajo na ime osebe za vsako vožnjo posebej na
določeni relaciji; izdajo se lahko tudi osebam, ki niso zaposlene v železniškem
podjetju.
(9) Dovolilnico mora imetnik po preteku roka trajanja vrniti
njenemu izdajatelju oziroma pri njem podaljšati rok veljavnosti stalne
dovolilnice.
(10) Dovolilnice izdaja upravičencem iz tretjega odstavka in
jim podaljšuje veljavnost pristojna služba prevoznika oziroma drugega lastnika
vozila, na katerega se dovolilnica nanaša.
18. člen
(Praktično usposabljanje na vlečnih vozilih)
(se
preneha uporabljati)
(1) Pripravniki, ki se med strokovnim usposabljanjem
praktično usposabljajo za upravljanje oziroma delo na vlečnih vozilih, morajo
imeti dovolilnico za usposabljanje na zadevnem vozilu.
(2) Dovolilnico za usposabljanje na vozilu morajo imeti tudi
pripravniki drugih dejavnosti, če se vozijo na vozilih v skladu s programi
strokovnega usposabljanja.
(3) Dovolilnice za usposabljanje na vozilih izdajajo
pripravnikom pristojne službe prevoznika na zahtevo služb, ki organizirajo in
vodijo strokovno usposabljanje.
(4) Po končanem usposabljanju oziroma poteku časovnega roka,
ki je naveden na dovolilnici, jo mora imetnik vrniti izdajatelju.
19. člen
(Pravica upravljanja železniških pogonskih vozil)
(se
preneha uporabljati)
Pravico upravljanja železniškega pogonskega vozila (v
nadaljnjem besedilu: vozilo) ima oseba, ki:
-       
je duševno in telesno zmožna upravljati vozilo;
-       
je dopolnila 21. leto starosti;
-       
ima ustrezno poklicno in strokovno izobrazbo, predpisano za upravljavca
vozil;
-       
se je usposabljala pod nadzorstvom osebe, ki je strokovno usposobljena
upravljati določeno vrsto vozila;
-       
ima opravljen strokovni izpit za upravljanje vozila
in ima pri sebi veljavno dovoljenje za
upravljanje vozil s potrjeno vrsto zadevnega vozila.
20. člen
(Pogoji za izdajo dovoljenja za upravljanje vozil)
(se
preneha uporabljati)
(1) Dovoljenje za upravljanje vozil (v nadaljnjem besedilu:
dovoljenje) se izda na lastno zahtevo osebi, ki izpolnjuje pogoje iz 19. člena
tega pravilnika.
(2) Dovoljenje se lahko izda tudi osebi, ki upravlja vozila
pri usposabljanju drugih oseb ali pri preskušanju vozil po vzdrževalnih delih
in novogradnji, in ki izpolnjuje pogoje iz prejšnjega člena.
(3) Obrazec dovoljenja je naveden v Prilogi 1, ki je sestavni
del tega pravilnika.
(4) Dovoljenje izda za nedoločen čas upravičencu organ, ki je
po ZVZP pristojen za izdajo dovoljenj (v nadaljnjem besedilu: pristojni organ).
(5) Nadaljnje vrste železniških vozil, za upravljanje katerih
se imetnik dovoljenja naknadno strokovno usposobi, mu potrdi oziroma vpiše v
dovoljenje pristojni organ, na podlagi predloženega potrdila o opravljenem
strokovnem izpitu za upravljanje zadevnih vozil.
21. člen
(Veljavnost dovoljenja)
(se
preneha uporabljati)
(1) Dovoljenje velja, dokler njegov imetnik izpolnjuje
predpisane pogoje glede strokovne usposobljenosti ter zdravstvene in
psihofizične zmožnosti.
(2) V uradnih zaznamkih dovoljenja lahko pristojni organ
imetniku dovoljenja prekliče usposobljenost za upravljanje določene vrste
vozila na zahtevo delodajalca, pri katerem je le-ta zaposlen, če ta ugotovi, da
imetnik dovoljenja ne izpolnjuje zahtev strokovne usposobljenosti za
upravljanje zadevnega vozila.
22. člen
(Začasni odvzem dovoljenja)
(se
preneha uporabljati)
(1) Dovoljenje se imetniku začasno odvzame in prepove
nadaljevanje vožnje oziroma upravljanja vozila, če:
-       
je zaradi njegovega telesnega ali duševnega stanja zmanjšana njegova
sposobnost za upravljanje vozila;
-       
ta prekorači čas dovoljenega trajanja vožnje ali delovne izmene;
-       
se ugotovi, da le-ta nima veljavnega dovoljenja ali nima v njem
potrjenega zadevnega vozila, katerega upravlja
in v drugih primerih, predpisanih v splošnem
aktu na podlagi prvega odstavka 106. člena ZVZP, v katerih se upravljavcu
vozila prepove nadaljevanje vožnje zaradi vzrokov, ki imajo za posledico
izredno preverjanje njegove zdravstvene zmožnosti in/ali strokovne
usposobljenosti.
(2) Odvzem dovoljenja v skladu s prejšnjim odstavkom lahko
opravi pooblaščena oseba delodajalca, republiški inšpektor za železniški promet
in/ali drugi državni organ z zakonsko določenimi pooblastili.
(3) Dovoljenje, ki je bilo imetniku odvzeto zaradi:
-       
upravljanja vozila pod vplivom alkohola, mamil, psihoaktivnih zdravil
ali drugih psihoaktivnih snovi;
-       
odklonitve preskusa s sredstvi ali napravami;
-       
opravljenega preskusa v nasprotju z navodili proizvajalca sredstva ali
naprave;
-       
odklonitve strokovnega pregleda, na katerega je bil na zahtevo
pooblaščenega delavca ali pristojnega inšpektorja napoten zaradi suma, da ne izpolnjuje
pogojev za upravljanje železniškega vozila
se vrne imetniku po izrednem zdravstvenem
pregledu.
23. člen
(Dela v zvezi z upravljanjem vozil)
(se
preneha uporabljati)
(1) V upravljanje vozil sodijo naslednja dela:
-       
priprava vozil pred vožnjo oziroma njihovo uporabo;
-       
dnevni in/ali prevzemni pregled vozil;
-       
vožnja vlakov, premik in druga dela v skladu z namembnostjo vozil;
-       
nadzor nad vozili;
-       
posprava vozil po končani vožnji oziroma delu;
-       
primopredaja vozila.
(2) Osebje vlečnih vozil mora upravljati vlečno vozilo
oziroma voziti vlake v skladu z voznim redom ter med vožnjo in/ali premikom
upoštevati vsa določbe zadevnih predpisov, s katerimi se določajo postopki in
ravnanja za varen, urejen in zanesljiv železniški promet.
(3) Pri okvarah vlečnih vozil med vožnjo vlakov in premikom
mora osebje vlečnih vozil ravnati tako, da je zagotovljena predvsem varnost
železniškega prometa in čim manjše oviranje le-tega.
(4) Postopki upravljanja vozil iz prvega odstavka in ravnanja
ob okvarah vozil med vožnjo, se določijo v navodilu za opravljanje vlečne
dejavnosti.
24. člen
(Poznavanje prog, ranžirnih postaj, železniških vozlišč in
vlečnih vozil)
(se
preneha uporabljati)
Način spoznavanja prog ranžirnih postaj, železniških vozlišč
in vlečnih vozil se določi z navodilom za opravljanje vlečne dejavnosti.
25. člen
(Zasedba vlečnih vozil)
(se
preneha uporabljati)
(1) Zasedba vozila pomeni število potrebnih izvršilnih
delavcev, ki se morajo med vožnjo nahajati v upravljalni kabini med
upravljanjem z vozilom oziroma vlakom.
(2) Vlečno vozilo, ki ga lahko ne glede na sestavo in smer
vožnje upravlja samo en strojevodja, je vozilo z enojno zasedbo (EZ).
(3) Če se mora v upravljalni kabini vozila med vožnjo
nahajati zaradi pomoči strojevodju še drugi delavec, je vozilo z dvojno zasedbo
(DZ).
(4) Za enojno zasedbo vlečnih vozil morajo ta izpolnjevati
posebne konstrukcijske pogoje, ki so določene v pravilniku o
tehnično-tehnološki skladnosti železniških vozil.
(5) Zasedba vozila mora biti navedena v obratovalnem
dovoljenju vozila.
26. člen
(Premikanje vozil za lastne potrebe)
(se
preneha uporabljati)
(1) Premikanje vozil za lastne potrebe pomeni upravljanje
vozil pri vožnji, ki ni namenjena javnemu železniškemu prometu. To je
upravljanje vozil pri vožnji po industrijskih tirih, območjih vlečnih enot, v
delavnicah ipd., za potrebe opremljanja vozil, vzdrževanja, priprave pred
uporabo, posprave po končani uporabi itd.
(2) Delavci, ki upravljajo vlečna vozila pri premikanju v
zvezi s prejšnjim odstavkom, morajo izpolnjevati najmanj predpisane pogoje, ki
veljajo za strojevodjo za premik.
(3) Delavci, ki opravljajo premik motornih vozil za posebne
namene in lahkih motornih drezin, morajo imeti potrdilo o usposobljenosti za
upravljanje teh vozil pri premiku. Navedeno potrdilo izda delavcem delodajalec
na podlagi poučevanja in preverjanja usposobljenosti s strani pooblaščenega
strokovnjaka za varnost pri delu.
(4) Način opravljanja premika vozil izven železniškega
prometa mora biti predpisan v poslovnih redih organizacijskih enot in podjetij,
na območjih katerih se takšen premik opravlja. Ti poslovni redi morajo biti
usklajeni s poslovnimi redi železniških postaj, na katere so priključene
njihove tirne naprave.
IV. OPRAVLJANJE TEHNIČNOVAGONSKE DEJAVNOSTI
27. člen
(Pojmi krajev in območij dela)
(se
preneha uporabljati)
Tehničnovagonska dejavnost se opravlja v krajih in na območjih
železniških prog v Republiki Sloveniji.
28. člen
(Delovna sredstva na službenih mestih)
(se
preneha uporabljati)
(1) Za opravljanje dela morajo biti na službenih mestih TVD
na razpolago ročna in druga delovna sredstva, ki so potrebna za pregledovanje
in popravila vagonov.
(2) Vrste in količino delovnih sredstev na posameznih
službenih mestih TVD določi podjetje v skladu s tehničnimi pravili
pregledovanja vagonov ter potrebami glede na vrste in obseg opravljanja dela.
(3) Postavitev in ukinitev pregledovalnih in drugih službenih
mest je v pristojnosti podjetja glede na pomembnost, zahtevnost in obseg
železniškega prometa na posameznih prometnih mestih železniškega omrežja.
29. člen
(Tehnični statusi vagonov)
(se
preneha uporabljati)
Tehnični status vagonov pomeni njihovo tehnično stanje, glede
na uporabnost in potrebna ravnanja, ki jih mora TVD upoštevati med njihovim
pregledovanjem in pri določanju postopka z vagoni. Vagoni se obravnavajo v
skladu z naslednjimi statusnimi pojmi:
-       
brezhibni vagoni,
-       
pokvarjeni vagoni,
-       
izločeni vagoni,
-       
olistani vagoni,
-       
garažirani vagoni,
-       
deponirani vagoni.
30. člen
(Pregledovalni delavci in primopredaja službe)
(se
preneha uporabljati)
(1) Delavci tehničnovagonske dejavnosti, ki so usposobljeni
za pregledovanje vagonov, so:
-       
pregledniki vagonov,
-       
nadzorniki preglednikov vagonov,
-       
kontrolno-prevzemni delavec za vagone.
(2) Za zagotovitev nemotenega in neprekinjenega procesa dela
na pregledovalnih mestih morajo nadzorniki preglednikov vagonov in pregledniki
vagonov (v nadaljevanju tega poglavja: delavci) opravljati primopredajo službe.
(3) Na službenih mestih z neprekinjenim delom (24 ur dnevno)
se mora opravljati pisna in ustna primopredaja službe.
(4) Način primopredaje in obvezne vsebine obveščanja pri tem
določi podjetje v poslovnih redih pregledovalnih mest.
31. člen
(Poznavanje pregledovalnih in drugih službenih mest)
(se
preneha uporabljati)
(1) Delavci tehničnovagonske dejavnosti, ki prvič opravljajo
delo na določenem pregledovalnem mestu in/ali drugem službenem mestu, morajo
biti pred začetkom dela seznanjeni s tehnološkim procesom dela in krajevnimi
razmerami na tem pregledovalnem oziroma službenem mestu.
(2) Preglednik vagonov in nadzornik preglednikov vagonov, ki
prvič nastopi delo na nekem službenem mestu, mora pred začetkom samostojnega
opravljanja dela na tem službenem mestu opravljati delo pod nadzorom v eni
dnevni in eni nočni delovni izmeni.
32. člen
(Naloge tehničnovagonske dejavnosti)
(se
preneha uporabljati)
Naloge tehničnovagonske dejavnosti so poleg nalog, naštetih v
2. členu:
-       
tehnični pregled vagonov, ki se opravlja:
- 
pred uporabo (uvrstitvijo potniških vagonov v potniške vlake) oziroma
nakladanjem tovornih vagonov;
- 
po nakladanju oziroma pred uvrstitvijo v vlak;
- 
po razložitvi oziroma uporabi;
- 
po poškodbi ali iztirjenju;
- 
kot periodično pregledovanje garažiranih in deponiranih vagonov;
- 
na zahtevo postajnega ali vlakovnega osebja;
-       
določanje postopkov s pokvarjenimi vagoni;
-       
preskušanje delovanja zavor vlakov;
-       
sprotna popravila vagonov brez izločanja iz prometa;
-       
sprotna popravila vagonov z izločanjem iz prometa;
-       
nega in oprema vlečenih in vlečnih vozil;
-       
skrb za vzdrževanje vagonov;
-       
sodelovanje pri nabavi vagonov, materialov in rezervnih delov;
-       
vodenje evidenc in drugih tehničnih podatkov o vagonih, pomembnih za
varen železniški promet.
33. člen
(Pregled vagonov pred uvrstitvijo v vlake)
(se
preneha uporabljati)
(1) Pregled vagonov se opravi pred vsako uvrstitvijo teh v
vlake. Na postajah s pregledovalnim mestom pregledajo vagone pregledniki
vagonov, na ostalih postajah pa postajno osebje, ki ga delodajalec določi in
ustrezno usposobi.
(2) Pregled vagonov obsega sistematični pregled njihovih
delov in sklopov, ne da bi jih pri tem razstavili, ter pregled naklada tovornih
vagonov. S pregledom vagonov se ugotavlja njihovo tehnično stanje in pravilna
naloženost tovornih vagonov, s ciljem zagotavljanja varnega in urejenega
železniškega prometa in kakovostnih prevoznih storitev v potniškem in tovornem
prometu.
(3) Pri pregledu vagonov pred nakladanjem in uvrstitvijo v
vlake se ugotovi, ali so le-ti brezhibni in primerni za promet oziroma za
zahtevano vrsto tovora. Posebno pozornost je treba posvetiti vagonom, ki so
določeni za nakladanje nevarnega blaga.
(4) Pregled notranjosti vagonov s spremljevalcem (spalni,
ležalni, jedilni, bifejski vagoni, ipd.) mora opraviti spremljevalec vagona in
o ugotovljenih nepravilnostih obvestiti preglednika vagonov.
(5) Pred nakladanjem izrednih pošiljk pregledniki vagonov
ugotavljajo brezhibnost in ustreznost vagonov na zahtevo postaje, ki je vagone
odredila za prevoz izrednih pošiljk. Pred tehničnim pregledom vagonov morajo
biti pismeno obveščeni o vseh pogojih, ki jih morajo le-ti izpolnjevati.
(6) Vagoni se pregledajo po nakladanju zaradi ugotovitve
njihove brezhibnosti na enak način kot pred nakladanjem. Dodatno se preveri
pravilnost naloženosti tovornih vagonov ter obstoj morebitnih poškodb,
povzročenih med nakladanjem.
(7) Postajno osebje pregleda vagone po končanem nakladanju
ter ugotovi pravilnost naloženosti (pri zaprtih vagonih neposredno pred
njihovim zapiranjem) in obstoj morebitnih nasilnih poškodb, povzročenih med
nakladanjem. Preveri se tudi stanje snemljivih delov.
(8) Če vagon ni pravilno naložen in je treba opraviti
popravilo naloženosti mora preglednik vagonov o tem obvestiti postajno osebje.
(9) Pri tehničnem pregledu vagonov po nakladanju izrednih
pošiljk morajo pregledniki vagonov ugotoviti, ali so:
-       
vagoni brezhibni (nimajo tehničnih napak, ki jih pri praznem vagonu ni
bilo mogoče ugotoviti);
-       
vagoni pravilno naloženi;
-       
izpolnjeni pogoji za prevoz izredne pošiljke;
-       
med nakladanjem na vagonih povzročene poškodbe.
(10) Po opravljenem tehničnem pregledu in ugotovitvi
brezhibnosti ter pravilne naloženosti vagonov z izrednimi pošiljkami, morajo
pregledniki vagonov to potrditi s podpisom na predpisanem obrazcu, določenem v
predpisih za prevoze izrednih pošiljk.
(11) V določenih primerih, ki jih določi podjetje, mora na
pregledovalnih mestih pregledati vagone tudi osebje drugih dejavnosti.
34. člen
(Pregledovanje vagonov naloženih z nevarnim blagom)
(1) Pri pregledovanju vagonov, naloženih z nevarnim blagom,
je treba ugotavljati, ali so upoštevani vsi pogoji in zahteve v skladu z RID
(Priloga C h COTIF in njene priloge) in določbe prometnega pravilnika v zvezi z
uvrščanjem teh vagonov v vlake.
(2) Pri pregledovanju vagonov, naloženih z nevarnim blagom,
je treba ugotoviti, ali:
-       
so vagoni označeni z ustreznimi nalepkami nevarnosti glede na naloženo
nevarno blago;
-       
so izpolnjeni tehnično-konstrukcijski pogoji vagonov za prevažanje zadevnega
nevarnega blaga (npr. ščitne pločevine proti iskram iz koles, ustrezna
konstrukcija posod vagonov cistern ipd.);
-       
so ustrezno zaprte, plombirane in zavarovane izpustne odprtine, vrata,
lopute ipd., skozi katera bi se lahko blago izgubljalo ali odtujevalo;
-       
se ne izgublja nevarno blago iz vagona (iztekanje tekočin, uhajanje
plina ipd.).
35. člen
(Pregledovanje vagonov v vlakih)
(se
preneha uporabljati)
(1) Pregledovanje vagonov v vlakih je treba opravljati:
-       
pred odhodom vlakov na izhodnih postajah;
-       
med vožnjo na medpotnih postajah;
-       
po prihodu na končne postaje;
-       
pri primopredaji na mejnih postajah ali na postajah menjave prometa v
skladu s sporazumi z železniškimi podjetji drugih držav, če so ti sklenjeni,
sicer pa v skladu s sporazumoma RIC in RIV.
(2) Po sestavi vlakov na izhodnih postajah in po prihodu
vlakov na končne postaje se pregledajo vsi vanje uvrščeni vagoni.
(3) Pri izvozu in uvozu vlakov s in na postaj(e), morajo biti
le-ti opazovani. Opazovanje izvozečih in uvozečih vlakov s strani postajnega
osebja in preglednikov vagonov se uredi s postajnimi poslovnimi redi in s
poslovnimi redi pregledovalnih mest TVD.
(4) Če se pri opazovanju izvozečega vlaka ugotovi nepravilnost,
ki ogroža varnost prometa in/ali naklada, se mora poskrbeti za takojšnjo
zaustavitev vlaka in odpravo nepravilnosti, po možnosti že na izhodni,
najpozneje pa na naslednji postaji.
(5) Na medpotnih postajah vlakov, na katerih so pregledovalna
mesta, pregledniki vagonov pregledajo vagone in druga vozila, če imajo vlaki
voznoredni postanek daljši od 30 minut. Te vlake določi podjetje v poslovnikih
pregledovalnih mest.
(6) Na mejnih postajah se opravlja tehnična primopredaja
vagonov med železniškimi podjetji v skladu s sporazumoma RIC in RIV ali s
sporazumi z železniškimi podjetji drugih držav. V primeru slednjih se
upoštevajo določbe UIC Objave, št. 579-2 (pogoji za predajen tehnični pregled
tovornih vagonov).
36. člen
(Pregled vagonov po poškodbah in izrednem dogodku)
(1) Poškodovane in druge vagone, za katere se sumi, da so
bili poškodovani pri nakladanju, razkladanju ali izrednem dogodku, je treba
pregledati zaradi ugotovitve:
-       
vzroka poškodb,
-       
obsega poškodb,
-       
sposobnosti vagonov za vožnjo,
-       
določanja postopka z vagonom,
-       
približne višine povzročene škode.
(2) Po izrednem dogodku se opravijo predpisane izmerjave in
ugotovi tekalna sposobnost poškodovanih vagonov in določi nadaljnji postopek z
vagonom.
(3) Če so vagoni po izrednem dogodku sposobni za prevoz le s
posebnimi pogoji (zmanjšana hitrost, kot priklopnik, kot sklepni vagon, vagon s
preseženim nakladalnim profilom itd.), se ti določijo na osnovi ugotovitev pri
pregledu.
37. člen
(Pregled garažiranih in deponiranih vagonov)
(se
preneha uporabljati)
(1) Garažirane in deponirane vagone je treba predati postaji
v varovanje, kjer se morajo redno pregledovati zaradi preverjanja njihove
uporabne brezhibnosti (garažirani) oziroma sposobnosti za prevoz (deponirani).
(2) Pregled garažiranih potniških vagonov se opravlja:
-       
dnevno, s pregledom zunanjosti vagonov (morebitno povzročene poškodbe,
stanje plombirnih sredstev), v primeru ugotovljenih poškodb ali odstranjenih
plombirnih sredstev je treba s pristojnim postajnim osebjem opraviti komisijski
pregled vagonov;
-       
mesečno, s pregledom notranjosti vagonov ter mesečnim pregledom
akumulatorskih baterij.
(3) Garažirani tovorni vagoni se pregledajo vsake 3 mesece,
pri čemer se opravi popolni preskus zavor in se jih premakne za najmanj 50 m.
(4) Pred prevozom deponiranih vagonov se ti pregledajo, s
preverjanjem njihove sposobnosti za prevoz in popolnim preskusom zavor. Če so
vagoni sposobni za prevoz le s posebnimi pogoji (zmanjšana hitrost, kot
priklopnik, kot sklepni vagon, vagon s preseženim nakladalnim profilom itd.),
je treba te določiti in vagone ustrezno olistati.
38. člen
(Zahteve glede brezhibnosti vagonov)
(1) Pri pregledovanju vagonov, namenjenih za uporabo, se mora
ugotoviti, ali izpolnjujejo pogoje za njihovo brezhibnost oziroma za uvrstitev
v železniški promet. Vagoni so brezhibni, če:
-       
so na njih ustrezni napisi in oznake;
-       
so redno vzdrževani (v rokih opravljene revizije in kontrolni pregledi);
-       
niso poškodovani;
-       
pravilno delujejo zavore;
-       
so čisti;
-       
so tovorni vagoni naloženi v skladu s predpisi o nakladanju;
-       
so potniški vagoni:
-       
opremljeni s sanitarnimi sredstvi;
-       
opremljeni s predpisanimi protipožarnimi sredstvi;
-       
opremljeni s predpisanim priborom za prvo pomoč;
-       
ustrezno ogreti,
-       
opremljeni s predpisano spremno dokumentacijo.
(2) Pri pregledu zavor je treba ugotoviti, ali deli zavornega
sistema niso poškodovani ali izrabljeni. Pri preskusu delovanja zavor je treba
preskusiti njihovo delovanje (zaviranje in popuščanje) v skladu z določili
pravilnika o zavorah, varnostnih in posebnih napravah ter opremi železniških
vozil in na njegovi podlagi izdanih internih aktov.
39. člen
(Ravnanje s pokvarjenimi vagoni)
(se
preneha uporabljati)
(1) Vagone, ki se pokvarijo med vožnjo v vlakih, je treba, če
se le da, popraviti brez izločanja iz vlakov. Če popravilo ni mogoče, varnost
železniškega prometa pa ni ogrožena, je treba vagone napotiti v popravilo v
delavnico ali njihovemu lastniku.
(2) Če se vagon pokvari na odprti progi ali na postaji, kjer
ni preglednikov vagonov, o okvari in postopku z vagonom odloči strojevodja.
Kolikor o tem ne more odločiti, se o tem obvesti najbližje pregledovalno mesto
TVD, ki organizira usposobitev takšnega vagona za vožnjo do naslednje ali
končne postaje ali v delavnico.
(3) Pokvarjene vagone, ki bi z nadaljevanjem vožnje kakorkoli
ogrožali varnost železniškega prometa, je treba usposobiti za varno vožnjo, ki
lahko poteka s hitrostjo, ki se določi glede na stanje vagona.
(4) Osebje tehničnovagonske dejavnosti mora olistati vse
pokvarjene vagone v vlakih, ki jih ni mogoče popraviti brez izločitve iz
vlakov.
(5) Pokvarjeni vagoni se olistajo na obeh bočnih straneh
vagona na za to določena mesta.
(6) Če nepravilnosti na potniških vagonih ne ogrožajo
varnosti železniškega prometa ali osebne varnosti potnikov in železniških
delavcev, se lahko pošljejo v popravilo v delavnico ali lastniku po končani
vožnji.
(7) Če nepravilnosti na tovornih vagonih ne ogrožajo varnosti
železniškega prometa oziroma naloženo blago zaradi tega ne bo poškodovano ali
izgubljeno, se lahko pošljejo v popravilo v delavnico ali lastniku po njihovi
razložitvi.
(8) Za olistanje pokvarjenih vagonov, ki se bodo predali
železnici druge države, se izvedejo postopki in uporabljajo predpisane
mednarodne nalepke oziroma obrazci v skladu z določili sporazumov RIC in RIV.

Priloga
1: Dovoljenje za upravljanje železniških pogonskih vozil

Pravilnik o vlečni in tehničnovagonski
dejavnosti (Uradni list RS, št. 55/02) vsebuje naslednje prehodne in
končne določbe:
»V. PREHODNE IN KONČNE DOLOČBE
40. člen
(Drugi akti, izdani na
podlagi tega pravilnika)
Prevoznik mora do 1. 1. 2003 izdati naslednje interne akte:
-       
navodilo za opravljanje vlečne dejavnosti,
-       
navodilo za opravljanje tehničnovagonske dejavnosti,
-       
navodilo o vodenju evidenc v vlečni dejavnosti in vzdrževalni dejavnosti
vlečnih vozil,
-       
navodilo o vodenju evidenc v tehničnovagonski dejavnosti in vzdrževalni
dejavnosti vlečenih vozil.
41. člen
(Prenehanje uporabe
predpisov)
Z uveljavitvijo tega pravilnika in navodil se prenehajo
uporabljati:
-       
pravilnik za vleko na Jugoslovanskih železnicah (Pravilnik 243 SJŽ, št.
4335/66);
-       
pravilnik tehnično-vozovne dejavnosti (Pravilnik 251 SJŽ, št. 16/13-88);
-       
navodilo za upravljanje samčno zasedenih vlečnih vozil pri vleki na
progah Jugoslovanskih železnic (Navodilo 248 SJŽ, št. 29-30/86);
-       
navodilo za delo strojnega osebja (Navodilo 246 SJŽ, št. 1550/II-67);
-       
navodilo za vozovnega preglednika (Navodilo 253 SJŽ, št. 5-16/01-90);
-       
navodilo za vodenje evidenc v dejavnosti vleke vlakov in vzdrževanja
vlečnih vozil na JŽ (Navodilo 236 SJŽ, št. 303/1-84);
-       
navodilo za vodenje evidenc tehničnovozovne dejavnosti in zbirka TK
obrazcev na JŽ (navodilo 254 SJŽ, št. 2730/63);
-       
navodilo za promet motornih vlakov (249-SJŽ, št. 27-1/82-29).
42. člen
(Uveljavitev pravilnika)
Ta pravilnik začne veljati 1. januarja 2003.«.

Pravilnik o spremembah in dopolnitvah
Pravilnika o zavorah, varnostnih napravah in opremi železniških vozil (Uradni
list RS, št. 30/09) poseže v prehodne in končne
določbe pravilnika:
»V. PREHODNE IN KONČNE DOLOČBE
40. člen
(Drugi akti, izdani na
podlagi tega pravilnika)
(se preneha uporabljati)
Prevoznik mora do 1. 1. 2003 izdati naslednje interne akte:
-       
navodilo za opravljanje vlečne dejavnosti,
-       
navodilo za opravljanje tehničnovagonske dejavnosti,
-       
navodilo o vodenju evidenc v vlečni dejavnosti in vzdrževalni dejavnosti
vlečnih vozil,
-       
navodilo o vodenju evidenc v tehničnovagonski dejavnosti in vzdrževalni
dejavnosti vlečenih vozil.
41. člen
(Prenehanje uporabe
predpisov)
(se preneha uporabljati)
Z uveljavitvijo tega pravilnika in navodil se prenehajo
uporabljati:
-       
pravilnik za vleko na Jugoslovanskih železnicah (Pravilnik 243 SJŽ, št.
4335/66);
-       
pravilnik tehnično-vozovne dejavnosti (Pravilnik 251 SJŽ, št. 16/13-88);
-       
navodilo za upravljanje samčno zasedenih vlečnih vozil pri vleki na
progah Jugoslovanskih železnic (Navodilo 248 SJŽ, št. 29-30/86);
-       
navodilo za delo strojnega osebja (Navodilo 246 SJŽ, št. 1550/II-67);
-       
navodilo za vozovnega preglednika (Navodilo 253 SJŽ, št. 5-16/01-90);
-       
navodilo za vodenje evidenc v dejavnosti vleke vlakov in vzdrževanja
vlečnih vozil na JŽ (Navodilo 236 SJŽ, št. 303/1-84);
-       
navodilo za vodenje evidenc tehničnovozovne dejavnosti in zbirka TK
obrazcev na JŽ (navodilo 254 SJŽ, št. 2730/63);
-       
navodilo za promet motornih vlakov (249-SJŽ, št. 27-1/82-29).
42. člen
(Uveljavitev pravilnika)
(se preneha uporabljati)
Ta pravilnik začne veljati 1. januarja 2003.«;
ker določa:
»41. člen
(prenehanje uporabe predpisov)
Z dnem začetka uporabe tega pravilnika se preneha uporabljati
Pravilnik o vlečni in tehničnovagonski dejavnosti (Uradni list RS, št. 55/02),
razen njegovega 34., 36. in 38. člena.«;
ter vsebuje naslednjo končno določbo:
»42. člen
(uveljavitev pravilnika)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 15. maja 2009.«.