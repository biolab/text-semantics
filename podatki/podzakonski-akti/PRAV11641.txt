1. SPLOŠNE DOLOČBE
1. člen
Ta pravilnik določa način zagotavljanja
plačane pravne pomoči policistu, pomožnemu policistu in nekdanjemu policistu,
zoper katerega se vodi predkazenski postopek oziroma zoper katerega je uveden
kazenski ali pravdni postopek zaradi opravljanja nalog policije, ki jih je po
oceni policije opravil v skladu s predpisi.
2. člen
Določbe tega pravilnika se smiselno
uporabljajo tudi za zagotovitev pravne pomoči posamezniku, ki je policiji pomagal
pri opravljanju njenih nalog in se v zvezi s tem zoper njega vodi predkazenski
postopek oziroma je zoper njega uveden kazenski ali pravdni postopek.
3. člen
Posamezni izrazi, uporabljeni v tem
pravilniku, imajo naslednji pomen:
1.     
"vlagatelj" je oseba, ki v skladu s tem pravilnikom zaprosi za
pravno pomoč;
2.     
"upravičenec" je oseba, ki ji je z odločbo generalnega
direktorja policije ali direktorja policijske uprave zagotovljena pravna pomoč;
3.     
"pravna pomoč" je pravica upravičenca, da mu policija od
datuma prejema vloge za pravno pomoč dalje, pod pogoji, določenimi z zakonom,
ki ureja organiziranost in delo v policiji, ter v skladu z odvetniško tarifo
plačuje:
- 
stroške predkazenskega, kazenskega ali pravdnega postopka do
pravnomočnosti sodne odločbe,
- 
stroške postopka, ki se nadaljuje zaradi vloženega izrednega pravnega
sredstva,
- 
stroške, nastale v postopku za povrnitev s sodno odločbo prisojenih
stroškov;
4.     
"izvajalec pravne pomoči" je odvetnik, ki je v skladu z
zakonom, ki ureja odvetništvo, vpisan v imenik odvetnikov, ali odvetniška
družba, ustanovljena v skladu z zakonom, ki ureja odvetništvo.
2. PISNA VLOGA
4. člen
(1) Postopek za zagotovitev pravne
pomoči se začne na podlagi pisne vloge vlagatelja.
(2) Policist, zaposlen na generalni
policijski upravi, direktor policijske uprave in nekdanji policist vlogo pošlje
generalnemu direktorju policije. Policist, zaposlen na policijski upravi,
policist zaposlen na območni policijski postaji in pomožni policist vlogo
pošlje direktorju policijske uprave.
(3) Posameznik iz 2. člena tega
pravilnika pošlje vlogo direktorju policijske uprave, na območju katere je
pomagal policiji pri opravljanju njenih nalog.
5. člen
Vloga mora biti razumljiva in mora
vsebovati:
-       
osebne podatke vlagatelja (osebno ime, datum rojstva, naslov stalnega
prebivališča);
-       
naziv policijske enote, v kateri je zaposlen, če je vlagatelj policist,
oziroma matične enote, če je vlagatelj pomožni policist;
-       
opis naloge policije, v zvezi s katero vlagatelj zaprosi za pravno
pomoč;
-       
dokazilo, s katerim vlagatelj izkaže, da se zoper njega vodi
predkazenski postopek ali je zoper njega uveden kazenski ali pravdni postopek.
6. člen
(1) Če je vloga nepopolna ali
nerazumljiva, generalni direktor policije oziroma direktor policijske uprave v
treh dneh od prejema vloge pozove vlagatelja, da jo dopolni v treh dneh od
prejema poziva. Poziv za dopolnitev vloge se praviloma pošlje v pisni obliki, o
ustnem pozivu pa se v spisu napiše uradni zaznamek. Če vlagatelj
pomanjkljivosti v vlogi ne odpravi v roku, se šteje, da vloga ni bila vložena.
(2) Pri vlogi, prejeti z uporabo
telekomunikacijskih storitev, se šteje, da jo je podpisala oseba, ki je na
vlogi navedena kot podpisnik.
3. OCENA SKLADNOSTI NALOGE S PREDPISI
7. člen
(1) Generalni direktor policije
oziroma direktor policijske uprave v roku treh dni od prejema popolne vloge
imenuje komisijo, ki oceni, ali je bila naloga policije opravljena v skladu s
predpisi. Komisijo sestavljajo predsednik in vsaj dva člana. Komisiji, na njeno
zahtevo, nudijo strokovno pomoč tudi drugi uslužbenci policije.
(2) Komisija ugotovi dejansko stanje
in v ta namen ugotovi in obrazloži vsa dejstva, ki so pomembna za odločitev.
Komisija sprejeto oceno o tem, ali je bila naloga policije opravljena v skladu
s predpisi, utemelji in obrazloži.
(3) Komisija oceno sprejme v roku, ki
praviloma ni daljši od osmih dni, in jo v pisni obliki posreduje generalnemu
direktorju policije oziroma direktorju policijske uprave.
8. člen
Če generalni direktor policije oziroma
direktor policijske uprave meni, da ocena komisije ni pripravljena v skladu z
drugim odstavkom prejšnjega člena ali pa z njo ne soglaša, lahko od komisije
zahteva dopolnitev obrazložitve dejstev oziroma ponovno presojo ugotovljenih
dejstev, ali pa imenuje novo komisijo.
4. ODLOČANJE O VLOGI
9. člen
(1) Generalni direktor policije
oziroma direktor policijske uprave odloči o vlogi za pravno pomoč s pisno
odločbo.
(2) V obrazložitvi odločbe je treba
natančno opredeliti nalogo policije, zaradi katere zoper vlagatelja teče
postopek, in postopek, v katerem se zagotovi pravna pomoč, oziroma navesti
razloge, zaradi katerih pravna pomoč ni bila zagotovljena.
(3) Odločba, s katero se odloči o
pravni pomoči, se v treh dneh pošlje vlagatelju.
(4) Direktor policijske uprave izvod
odločbe, skupaj z oceno komisije iz drugega odstavka 7. člena tega pravilnika
ter dokumentacijo, na podlagi katere je komisija sprejela oceno skladnosti
naloge s predpisi, pošlje tudi Generalni policijski upravi.
5. IZVAJANJE PRAVNE POMOČI
10. člen
(1) Izvajalca pravne pomoči izbere
upravičenec v skladu z zakonom, ki ureja odvetništvo. Upravičenec izbere
izvajalca v kraju svojega bivališča, v kraju, kjer se vodi predkazenski
postopek, ali v kraju sedeža sodišča, pri katerem poteka kazenski ali pravdni
postopek, razen če to glede na okoliščine primera ni mogoče ali smotrno.
(2) Upravičenec ali izvajalec pravne
pomoči policiji posredujeta pooblastilo, s katerim je upravičenec za izvajanje
pravne pomoči pooblastil odvetnika ali odvetniško družbo.
11. člen
(1) Policija plačuje upravičencu vse
stroške iz 3. točke 3. člena tega pravilnika, za postopek, v katerem mu je bila
z odločbo zagotovljena pravna pomoč.
(2) Če upravičenec želi, da policija
plačuje stroške pravnega zastopanja neposredno izvajalcu pravne pomoči, policijo
o tem pisno obvesti. V obvestilu navede naziv in naslov izvajalca pravne
pomoči.
(3) Policija plačuje stroške izvajalca
pravne pomoči na podlagi predložitve računa s specifikacijo stroškov. Rok za
plačilo začne teči z dnem prispetja računa s specifikacijo.
12. člen
Upravičenec ali izvajalec pravne pomoči
generalnega direktorja policije oziroma direktorja policijske uprave sproti
seznanjata z vsemi dejanji v postopku ter v 15 dneh po prejemu dostavita vse
odločitve, s katerimi se odloča v postopku, za katerega je bila zagotovljena
pravna pomoč.
13. člen
Policija ves čas postopka, na predlog
upravičenca, izvajalca pravne pomoči ali na podlagi lastne ocene, izvajalcu
pravne pomoči nudi strokovne nasvete s področja opravljanja nalog policije.
14. člen
(1) Policija lahko plačilo stroškov
predkazenskega, kazenskega ali pravdnega postopka zavrne, če o dejanjih v
postopku ali odločitvah pristojnih organov ni bila obveščena na način, določen
v 12. členu tega pravilnika.
(2) Policija lahko zavrne račun za
plačilo potnih stroškov in dnevnic izvajalca pravne pomoči, ki ni izbran v
skladu z določbami 10. člena tega pravilnika, ali račun za plačilo stroškov
predkazenskega, kazenskega ali pravdnega postopka, ki ni v skladu z odvetniško
tarifo.
(3) Upravičenec ni upravičen do
plačila stroškov opominov zaradi zamujenih plačil ter plačila stroškov, ki so
nastali po izključni krivdi upravičenca.
15. člen
(1) Upravičenec, ki so mu na podlagi
pravnomočne odločbe sodišča prisojeni stroški postopka, stori vse potrebno za
povrnitev teh stroškov.
(2) Upravičenec dejansko povrnjene
stroške v 15 dneh od prejema nakaže v proračun Republike Slovenije, vendar
največ do višine prejetih stroškov pravne pomoči.
(3) Če upravičenec v postopku ne uspe,
ni dolžan povrniti sredstev pravne pomoči.
6. PREHODNA IN KONČNI DOLOČBI
16. člen
Postopki o zahtevkih za zagotovitev pravne
pomoči, vloženih pred uveljavitvijo tega pravilnika, se izvedejo in dokončajo v
skladu z določbami Pravilnika o zagotavljanju pravne pomoči policistom (Uradni
list RS, št. 72/09 in 15/13 – ZODPol).
17. člen
Z dnem uveljavitve tega pravilnika se
preneha uporabljati Pravilnik o zagotavljanju pravne pomoči policistom (Uradni
list RS, št. 72/09 in 15/13 – ZODPol).
18. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-134/2013
Ljubljana, dne 24. junija 2013
EVA 2013-1711-0023
dr. Gregor Virant l.r.
Minister
za notranje zadeve