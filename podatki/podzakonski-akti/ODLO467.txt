1. člen
Službe predsednika republike so organizirane v Uradu
predsednika republike. 
Urad predsednika republike vodi generalni sekretar.
2. člen
Generalni sekretar skrbi po navodilih predsednika republike
za opravljanje vseh nalog, ki so potrebne v zvezi z opravljanjem funkcij in
pristojnosti predsednika republike in pri tem sodeluje z drugimi državnimi
organi. 
Generalni sekretar ima glede vodenja dela služb in delovnih
razmerij delavcev služb pravice in dolžnosti predstojnika republiškega
upravnega organa v skladu z zakonom. 
Generalni sekretar je odredbodajalec za uporabo sredstev za
delo predsednika republike. 
Generalnega sekretarja imenuje in razrešuje predsednik
republike. 
Generalni sekretar je za svoje delo odgovoren predsedniku
republike.
3. člen
Generalni sekretar ima namestnika. 
Namestnik nadomešča generalnega sekretarja v njegovi
odsotnosti in opravlja zadeve, ki mu jih zaupa generalni sekretar in vodi
strokovne in tehnične službe urada. 
Namestnika generalnega sekretarja imenuje na funkcijo
predsednik republike.
4. člen
Naloge, ki so neposredno povezane z opravljanjem funkcij in
pristojnosti predsednika republike, opravljajo generalni sekretar, namestnik
generalnega sekretarja, šef kabineta in svetovalci predsednika republike. Druge
strokovne in tehnične naloge opravljajo s tem odlokom določene službe.
5. člen
Svetovalce predsednika republike in šefa kabineta predsednika
republike imenuje in razrešuje predsednik republike in so mu neposredno
odgovorni.
6. člen
Svetovalci predsednika republike so: 
-       
za ustavno-pravne zadeve, 
-       
za obrambo, 
-       
za zunanje zadeve, 
-       
za gospodarstvo, 
-       
za kulturo, 
-       
za socialne zadeve. 
Predsednik republike po potrebi imenuje tudi svetovalce za
druga področja oziroma posebne naloge.
7. člen
Svetovalci dajejo predsedniku republike mnenja in predloge iz
svojega delovnega področja v zvezi z opravljanjem funkcij in pristojnosti
predsednika republike. 
Svetovalci pripravljajo osnutke in predloge aktov predsednika
republike, pripravljajo strokovne podlage za delo predsednika republike,
pripravljajo gradivo za nastope in osnutke odgovorov predsednika republike na
razne predloge, pisma in vloge in opravljajo drugo strokovno delo. 
Svetovalci pri opravljanju svojih nalog sodelujejo s
pristojnimi ministrstvi in službami vlade, državnega zbora in z drugimi
institucijami in organizacijami. 
Po dogovoru s predsednikom republike svetovalci nastopajo v
javnosti.
8. člen
Kabinet predsednika republike je služba v uradu, ki opravlja
strokovne in organizacijske naloge za predsednika republike po njegovih
navodilih. 
V kabinetu delata predstavnik za stike z javnostjo in
referent za protokol. 
Delo kabineta organizira in vodi šef kabineta po navodilih
predsednika republike.
9. člen
V uradu je varnostna služba predsednika republike. Vodjo
varnostne službe imenuje in razrešuje predsednik republike in mu je neposredno
odgovoren za svoje delo. 
Vodja varnostne službe predsednika republike sodeluje pri
opravljanju svojih nalog s pristojnimi službami Ministrstva za notranje zadeve
in Ministrstva za obrambo.
10. člen
Generalnemu sekretarju, namestniku generalnega sekretarja,
svetovalcem, šefu kabineta in vodji varnostne službe predsednika republike
preneha funkcija z odstopom ali razrešitvijo. 
Funkcija jim preneha, ko nastopi funkcijo novoizvoljeni
predsednik republike, svoje naloge pa opravljajo do imenovanja novih.
11. člen
Strokovne in tehnične službe v uradu so: 
1.     
služba za informiranje in dokumentacijo; 
2.     
služba za pomilostitve in vloge; 
3.     
služba za odlikovanja; 
4.     
služba za splošne zadeve.
12. člen
Delavci služb predsednika republike urejajo in uresničujejo
svoje pravice, obveznosti in odgovornosti iz delovnih razmerij v skladu z
zakonom, kolektivno pogodbo in določbami tega odloka. 
Plače generalnega sekretarja, namestnika generalnega
sekretarja, svetovalcev predsednika republike, šefa kabineta in vodje varnostne
službe ter delavcev, za katere je to določeno v aktu o sistemizaciji delovnih
mest, določi predsednik republike.
13. člen
Določbe tega odloka podrobneje razčlenjuje akt o
sistemizaciji delovnih mest, ki ga izda generalni sekretar s soglasjem
predsednika republike.
14. člen
Generalni sekretar pripravi predlog akta o sistemizaciji
delovnih mest v treh mesecih od uveljavitve tega odloka.
15. člen
Z dnem, ko začne veljati ta odlok, preneha veljati Odlok o
organizaciji in delovnem področju služb Predsedstva SR Slovenije (Uradni list
SRS, št. 1/80).
16. člen
Ta odlok začne veljati petnajsti dan po objavi v Uradnem
listu Republike Slovenije.
Št. 021-3/93
Ljubljana, dne 14. aprila 1993.
Predsednik
Republike Slovenije
Milan Kučan l. r.