1. člen
(vsebina pravilnika)
Ta pravilnik ureja prilagoditve šolskih obveznosti dijakom, ki
se izobražujejo po javno veljavnem izobraževalnem programu (v nadaljnjem
besedilu: izobraževalni program) in za prilagoditve izpolnjujejo pogoje,
določene z zakonom, ki ureja gimnazijsko izobraževanje, in zakonom, ki ureja
poklicno in strokovno izobraževanje.
2. člen
(pravica do prilagoditev)
(1) Šola prilagodi šolske obveznosti dijaku:
-       
ki se vzporedno izobražuje,
-       
s posebnimi potrebami, skladno z odločbo o usmeritvi,
-       
zaradi daljših ali pogostih odsotnostih iz zdravstvenih razlogov.
(2) Dijaku iz prve alineje prejšnjega odstavka z osebnim
izobraževalnim načrtom obe šoli določita tudi obseg izobraževalnega dela in
način izpolnjevanja obveznosti na posamezni šoli za posamezno šolsko leto.
(3) Šola lahko prilagodi šolske obveznosti:
1.     
nadarjenemu dijaku,
2.     
dijaku perspektivnemu športniku,
3.     
dijaku vrhunskemu športniku,
4.     
dijaku, ki se pripravlja na mednarodna tekmovanja v znanju ali na druge
mednarodne izobraževalne in kulturne prireditve ter izmenjave,
5.     
dijaku v primeru drugih športnih in kulturnih dejavnosti,
6.     
dijaku, ki prihaja iz tuje države,
7.     
v drugih utemeljenih primerih,
8.     
dijaku s posebnimi potrebami, poleg prilagoditev, določenih z odločbo o
usmeritvi.
3. člen
(postopek za pridobitev pravice do prilagoditev opravljanja
obveznosti)
(1) Za pridobitev pravice do prilagoditev opravljanja
obveznosti dijak oziroma starši mladoletnega dijaka zaprosijo s pisno vlogo, ki
ji priložijo:
-       
za dijaka perspektivnega in vrhunskega športnika potrdilo Olimpijskega
komiteja Slovenije – Združenja športnih zvez o vpisu v evidenco registriranih
in kategoriziranih športnikov,
-       
za dijaka, ki se pripravlja na mednarodna tekmovanja v znanju ali na
druge mednarodne izobraževalne in kulturne prireditve ter izmenjave, podatke o
organizaciji, ki vodi priprave na mednarodna tekmovanja v znanju ali na druge
mednarodne izobraževalne ali kulturne prireditve ter izmenjave,
-       
za dijaka zaradi daljših ali pogostih odsotnostih iz zdravstvenih razlogov
zdravniška dokazila,
-       
za dijaka v primeru drugih športnih in kulturnih dejavnosti potrdilo
organizacije, v kateri se udejstvuje.
(2) V primerih iz prve alineje prvega odstavka ter prve,
pete, šeste in sedme točke tretjega odstavka 2. člena tega pravilnika šola o
vlogi odloča na podlagi podatkov iz razpoložljive dokumentacije in uradnih
evidenc.
(3) Dijak, ki se vzporedno izobražuje, odda vlogo na
šoli, kjer opravlja večino obveznosti po izobraževalnem programu.
(4) Vlogo je potrebno vložiti do 30. septembra za
tekoče šolsko leto, iz utemeljenih razlogov pa lahko tudi med šolskim letom.
4. člen
(sklep)
(1) O vlogi za pridobitev pravice do prilagoditev odloči
ravnatelj s sklepom v petnajstih dneh po prejemu popolne vloge. Za pridobitev
pravice iz tretjega odstavka 2. člena tega pravilnika ravnatelj predhodno
pridobi mnenje oddelčnega učiteljskega zbora in svetovalne službe. Sklep vroči
dijaku in staršem mladoletnega dijaka v osmih dneh po odločitvi.
(2) Sklep o pridobitvi pravice do prilagoditev velja
največ eno šolsko leto.
5. člen
(osebni izobraževalni načrt)
(1) Če se s sklepom odloči o pridobitvi pravice do
prilagoditev, šola v petnajstih dneh po izdaji sklepa pripravi osebni
izobraževalni načrt, v sodelovanju z dijakom in starši mladoletnega dijaka.
(2) Z osebnim izobraževalnim načrtom se dijaku prilagodi
izvedba pouka in druge pravice ter obveznosti dijaka in šole.
(3) Če šola za dijaka s posebnimi potrebami pripravi
osebni izobraževalni načrt, je individualizirani program po zakonu, ki ureja
usmerjanje otrok s posebnimi potrebami, sestavni del tega načrta.
(4) Če se dijak vzporedno izobražuje, šola uskladi
osebni izobraževalni načrt tudi z drugo šolo.
(5) Za dijaka perspektivnega športnika oziroma dijaka
vrhunskega športnika šola uskladi osebni izobraževalni načrt tudi s športnim
društvom oziroma z nacionalno panožno športno zvezo.
(6) Za dijaka, ki se pripravlja na mednarodna tekmovanja
v znanju ali na druge mednarodne izobraževalne in kulturne prireditve ter
izmenjave, in za dijaka v primeru drugih športnih in kulturnih dejavnosti, šola
po potrebi uskladi osebni izobraževalni načrt z organizacijo, ki organizira ali
vodi priprave na ta tekmovanja, prireditve ter izmenjave, oziroma z
organizacijo, v kateri se dijak udejstvuje.
(7) Z osebnim izobraževalnim načrtom se določijo:
1.     
pravice in obveznosti dijaka in šole,
2.     
obdobje obvezne prisotnosti pri pouku,
3.     
način in roki za ocenjevanje znanja dijaka in izpolnjevanja drugih
obveznosti,
4.     
obdobje prilagoditve šolskih obveznosti,
5.     
razlogi za mirovanje oziroma prenehanje prilagoditev šolskih obveznosti,
6.     
druge zadeve, ki bi prispevale k dijakovemu boljšemu učnemu uspehu.
(8) Med šolskim letom se vsebina osebnega
izobraževalnega načrta iz utemeljenih razlogov lahko spremeni.
6. člen
(mirovanje pravice do prilagoditev)
(1) Dijaku, ki mu šola lahko prilagodi obveznosti,
pravica do prilagoditev lahko miruje:
1.     
če ne izpolnjuje obveznosti po osebnem izobraževalnem načrtu,
2.     
če je negativno ocenjen pri dveh ali več predmetih,
3.     
če mu je izrečen ukor,
4.     
v primeru daljše bolezni oziroma poškodbe,
5.     
iz drugih utemeljenih razlogov.
(2) O mirovanju in obdobju mirovanja odloči ravnatelj s
sklepom, ki ga vroči dijaku in staršem mladoletnega dijaka v osmih dneh po
odločitvi.
(3) O odločitvi iz prejšnjega odstavka ravnatelj obvesti
oddelčni učiteljski zbor.
7. člen
(prenehanje pravice do prilagoditev)
(1) Dijaku, ki mu šola lahko prilagodi obveznosti,
pravica do prilagoditev preneha:
1.     
če ob poteku obdobja mirovanja pravice do prilagoditev ne izpolni
obveznosti iz druge točke prvega odstavka prejšnjega člena,
2.     
če preneha pogoj za pridobitev pravice do prilagoditev,
3.     
če je izključen iz šole,
4.     
na njegov predlog oziroma na predlog staršev mladoletnega dijaka,
5.     
s potekom obdobja, za katerega mu je bila pravica do prilagoditve
podeljena.
(2) O prenehanju pogoja za pridobitev pravice do
prilagoditev morajo dijak oziroma starši mladoletnega dijaka obvestiti šolo v
petih delovnih dneh po prenehanju pogoja.
(3) O prenehanju pravice do prilagoditev odloči ravnatelj
s sklepom, ki ga vroči dijaku in staršem mladoletnega dijaka v osmih dneh po
odločitvi.
(4) O odločitvi iz prejšnjega odstavka ravnatelj obvesti
oddelčni učiteljski zbor in tiste, s katerimi je šola uskladila osebni
izobraževalni načrt.
8. člen
(pritožba na sklep)
(1) Zoper sklep o zavrnitvi vloge za pridobitev pravice
do prilagoditev in sklep o prenehanju pravice do prilagoditev je dovoljena
pritožba na pritožbeno komisijo oziroma komisijo za varstvo pravic (v
nadaljnjem besedilu: pritožbena komisija) v skladu z Zakonom o gimnazijah
oziroma Zakonom o poklicnem in strokovnem izobraževanju v osmih dneh po prejemu
sklepa.
(2) Pritožbena komisija odloči o pritožbi v petnajstih
dneh po prejemu pritožbe.
9. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
prilagoditvi šolskih obveznosti dijaku v srednji šoli (Uradni list RS, št.
38/09 in 29/17 – ZŠpo-1), uporablja pa se še do začetka uporabe tega
pravilnika.
10. člen
(uveljavitev pravilnika)
Ta pravilnik začne veljati naslednji dan po objavi v Uradnem listu
Republike Slovenije, uporabljati pa se začne 1. septembra 2018.
Št. 0070-15/2018
Ljubljana, dne 17. aprila 2018
EVA 2018-3330-0015
dr. Maja Makovec Brenčič
l.r.
Ministrica
za izobraževanje, znanost in šport