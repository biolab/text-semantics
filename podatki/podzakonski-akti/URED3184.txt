1. člen
(namen uredbe)
Ta uredba določa organizacijo in naloge Nacionalnega centra
za krizno upravljanje (v nadaljnjem besedilu: center), medresorske analitične
skupine (v nadaljnjem besedilu: analitična skupina), izmenjavo podatkov in
informacij, potrebnih za delo analitične skupine, medsebojno obveščanje in
izmenjavo informacij med državnimi organi in centrom.
2. člen
(organiziranost centra)
(1) Center je organiziran pri Ministrstvu za obrambo. 
(2) Center deluje neprekinjeno in zagotavlja prostorske,
tehnične, informacijske in telekomunikacijske pogoje za delo Vlade Republike
Slovenije (v nadaljnjem besedilu: vlada) v skladu z zakonom v izrednem in
vojnem stanju ter ob pojavih ali dogodkih oziroma krizah v državi oziroma v
regionalnem ali strateškem okolju, ki lahko pomembno ogrozijo nacionalno
varnost. 
(3) Ministrstvo za obrambo zagotavlja kadrovske, materialne,
prostorske, finančne in druge pogoje za delo centra.
3. člen
(naloge centra)
(1) Center v skladu s prejšnjim členom: 
-       
zagotavlja informacijske in komunikacijske povezave za izmenjavo
podatkov in informacij z Uradom Predsednika Republike Slovenije, Generalnim
sekretariatom Državnega zbora Republike Slovenije, Generalnim sekretariatom
Vlade Republike Slovenije, Svetom za nacionalno varnost, ministrstvi, vladnimi
službami, Operativno komunikacijskim centrom Generalne policijske uprave,
Centrom za obveščanje Republike Slovenije, Poveljniškim centrom Slovenske
vojske ter operativnimi centri in dežurnimi službami drugih državnih organov
ter z gospodarskimi družbami, zavodi in drugimi organizacijami, ki so po sklepu
vlade posebnega pomena za obrambo; 
-       
zagotavlja informacijske in komunikacijske povezave za izmenjavo
podatkov in informacij, skladno s sprejetimi mednarodnimi obveznostmi države; 
-       
zagotavlja prenos odločitev za izvajanje ukrepov za pripravljenost,
povelja za izvajanje mobilizacije in drugih ukrepov, načrtovanih za odzivanje
na krizne pojave in dogodke; 
-       
opravlja naloge državnega centra upravnih zvez; 
-       
opravlja druge naloge v skladu z navodili ministra za obrambo, ki pa ne
smejo omejevati izvajanja nalog iz prejšnjih alinej. 
(2) Informacijske in komunikacijske povezave iz prejšnjega
odstavka ne posegajo v informacijske in komunikacijske povezave, ki jih imajo v
skladu z zakonom ali s sprejetimi mednarodnimi obveznostmi države posamezna
ministrstva oziroma njihovi organi ter vladne službe z Nato, Evropsko unijo
oziroma drugimi mednarodnimi organizacijami.
4. člen
(analitična skupina)
(1) Analitična skupina, ki ima stalno in razširjeno sestavo
ter deluje v okviru centra, zagotavlja analitično in strokovno podporo za
odločanje vlade v izrednem ali vojnem stanju ter pri odzivanju na krizne pojave
in dogodke v skladu s to uredbo. 
(2) Vodjo in člane stalne ter razširjene sestave analitične
skupine in njihove namestnike imenuje vlada na predlog ministra za obrambo, ki
predlog pripravi v sodelovanju z drugimi ministri in predstojniki vladnih
služb. 
(3) Ministrstvo za obrambo zagotavlja materialne, prostorske,
administrativne in druge pogoje za delo analitične skupine. Sredstva za plače
in druge prejemke članov analitične skupine in njihove namestnike zagotavljajo
ministrstva in vladne službe, katerih predstavniki so. Analitična skupina deluje
po načelih, ki veljajo za medresorska delovna telesa, če s to uredbo posamezno
vprašanje ni drugače urejeno.
5. člen
(stalna sestava analitične skupine)
V stalni sestavi analitične skupine delujejo zlasti
predstavniki Ministrstva za obrambo, Ministrstva za zunanje zadeve, Ministrstva
za notranje zadeve, Ministrstva za gospodarstvo, Ministrstva za zdravje,
Ministrstva za promet, Ministrstva za okolje in prostor, Ministrstva za finance
in Slovenske obveščevalno-varnostne agencije.
6. člen
(razširjena sestava analitične skupine)
(1) Razširjeno sestavo analitične skupine, v kateri
sodelujejo tudi predstavniki drugih ministrstev in vladnih služb, ki niso
določeni v prejšnjem členu, ter civilni strokovnjaki, imenuje vlada po potrebi
na predlog ministra za obrambo in praviloma za določen čas. Sredstva za plačilo
civilnih strokovnjakov zagotavlja Ministrstvo za obrambo. 
(2) V razširjeno sestavo analitične skupine se lahko
vključujejo tudi medresorske delovne skupine, imenovane za posamezne vire ali
vrste ogrožanja nacionalne varnosti oziroma predstavniki teh skupin.
7. člen
(vzpostavitev delovanja analitične skupine)
(1) Stalno in neprekinjeno delovanje analitične skupine se
vzpostavi: 
-       
kadar so pri vojaškem, političnem, gospodarskem ali drugem pojavu ali
dogodku v regionalnem ali širšem mednarodnem okolju zaznani pokazatelji, ki
zahtevajo povečano, sprotno in celovito spremljanje ogrožanja nacionalne
varnosti; 
-       
ko nastale razmere v državi presegajo zmožnosti in pristojnosti državnih
organov, rednih služb in drugih sil za obvladovanje pojava ali dogodka, ki
pomembno ogroža temeljne interese nacionalne varnosti ter je zato treba
neposredno na vladi usklajevati delovanje več državnih organov ter dejavnosti; 
-       
v izrednem ali vojnem stanju. 
(2) O stalnem in neprekinjenem delovanju analitične skupine
odloča predsednik vlade ali minister, ki ga predsednik pooblasti. Predsednik
vlade odloča tudi o prenehanju delovanja analitične skupine. Šteje se, da je z
razglasitvijo izrednega ali vojnega stanja sprejeta tudi odločitev o stalnem in
neprekinjenem delovanju analitične skupine. 
(3) Analitična skupina deluje po razporedu, ki ga določa
vodja analitične skupine. Analitična skupina lahko deluje tudi v podskupinah.
8. člen
(naloge analitične skupine)
(1) Analitična skupina v skladu s prvim odstavkom prejšnjega
člena spremlja, vrednoti in ocenjuje varnostne razmere na podlagi pridobljenih
podatkov in informacij pristojnih državnih organov, služb ter drugih virov,
pripravlja zbirne ocene, potrebne analitične, strokovne in druge podlage za
obravnavo ter odločanje vlade in po potrebi usklajuje izvajanje sprejetih
odločitev in ukrepov. 
(2) Poleg nalog iz prejšnjega odstavka pripravlja analitična
skupina tudi strokovne medresorsko usklajene predloge odločitev in ukrepov za
usklajeno delovanje državnih organov, služb ter drugih sil
nacionalnovarnostnega sistema ter njegovih podsistemov. Analitična skupina ne
more predlagati tistih ukrepov in odločitev, za katere je izrecno pooblaščen
pristojni minister oziroma predstojnik vladne službe, če ta ne soglaša s
predlaganim ukrepom ali odločitvijo. 
(3) Analitična skupina zbirne ocene, analitične, strokovne in
druge podlage ter predloge odločitev in ukrepov, za katere je predvidena
obravnava na Svetu za nacionalno varnost, posreduje Svetu za nacionalno varnost
oziroma Sekretariatu Sveta za nacionalno varnost, če tako odloči predsednik
vlade.
9. člen
(zagotavljanje podatkov in informacij)
(1) Centru posredujejo pristojni državni organi v primerih in
razmerah, določenih v prvem odstavku 7. člena te uredbe, podatke, informacije
in ocene o dogodkih ali pojavih po posameznih dejavnostih, ki bi lahko pomembno
ogrozili temeljne interese nacionalne varnosti, takoj, ko zanje zvedo. 
(2) Centru posredujejo organi iz prejšnjega odstavka tudi
podatke, informacije in ocene o zaznavah kriz v regiji in širšem mednarodnem
prostoru na vojaškem, političnem, gospodarskem, socialnem, okoljskem in drugih
področjih ter o ukrepih za obvladovanje prihajajoče ali nastale krize. Centru
dnevne informacije o najpomembnejših dogodkih z vidika nacionalne varnosti
posredujejo tudi Operativno komunikacijski center Generalne policijske uprave,
Poveljniški center Slovenske vojske in Center za obveščanje Republike
Slovenije. 
(3) Podatki in informacije se centru praviloma posredujejo v
elektronski obliki preko zaščitenega komunikacijskega in informacijskega
sistema centra oziroma drugih razpoložljivih zaščitenih elektronskih
komunikacij tako, da je zagotovljeno varstvo posredovanih podatkov v skladu s
predpisi, ki urejajo varstvo tajnih podatkov.
10. člen
(izredna poročila)
(1) Ob zaznavi oziroma nastopu pojava ali dogodka v skladu s
prvim odstavkom 7. člena te uredbe, ki lahko pomembno ogrozi temeljne
nacionalne interese, morajo državni organi in službe, navedene v 5. členu te
uredbe, nemudoma obvestiti center ter mu posredovati izredno poročilo o pojavu
ali dogodku takoj, ko je to mogoče, razen, če z zakonom ni drugače določeno. 
(2) Izredno poročilo iz prejšnjega odstavka mora zajemati
tudi napoved razvoja razmer, načrtovane aktivnosti ter predloge ukrepov, za
katere pristojni organ ocenjuje, da mora o njih odločiti vlada oziroma jih je
treba medresorsko uskladiti.
11. člen
(poročanje v posebnih razmerah)
(1) Med izrednim ali vojnim stanjem oziroma v razmerah, ko so
pomembno ogroženi temeljni interesi nacionalne varnosti ob pojavih ali dogodkih
ali krizah v državi oziroma v regionalnem ali strateškem okolju ter je
vzpostavljeno delovanje analitične skupine, morajo državni organi iz 5. člena
te uredbe, druga ministrstva, vladne službe in gospodarske družbe, zavodi in
druge organizacije, ki so po sklepu vlade posebnega pomena za obrambo, redno
dnevno poročati centru o pomembnejših dogodkih v skladu z 9. členom te uredbe,
za preteklih 24 ur. Dnevno poročanje po tej določbi traja do preklica. 
(2) Glede na razmere lahko vodja analitične skupine uvede
poročanje iz prejšnjega odstavka v krajših časovnih presledkih.
12. člen
(zbirna poročila)
(1) Analitična skupina na podlagi prispelih poročil,
podatkov, informacij in ocen državnih organov ter podatkov in informacij,
pridobljenih iz drugih virov, pripravi vsak dan zbirno poročilo za preteklih 24
ur in druga poročila ter jih posreduje pristojnim organom. 
(2) Ne glede na prejšnji odstavek center v skladu z drugim
odstavkom 9. člena te uredbe izdeluje dnevna zbirna poročila ter jih posreduje
pristojnim organom.
13. člen
(podrobnejša organizacija in usposabljanje)
(1) Minister za obrambo podrobneje določi v sodelovanju z
ministrstvi iz 5. člena te uredbe organizacijo in način dela centra, zbiranje
in izmenjavo informacij ter poročanje, po predhodnem soglasju predsednika
vlade. 
(2) Ministrstvo za obrambo skrbi za redno usposabljanje in
seznanjanje analitične skupine z aktualnimi varnostnimi razmerami.
PREHODNA IN KONČNA DOLOČBA
14. člen
(uskladitev z uredbo)
Delovanje centra je treba uskladiti s to uredbo v šestih mesecih
po njeni uveljavitvi.
15. člen
(uveljavitev uredbe)
Ta uredba začne veljati petnajsti dan po objavi v Uradnem
listu Republike Slovenije.
Št. 00718-1/2006/10
Ljubljana, dne 19. januarja 2006
EVA 2004-1911-0007
Vlada Republike Slovenije
Janez Janša l.r. 
Predsednik