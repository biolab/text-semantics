1. člen
(vsebina splošnega akta)
(1) Ta splošni akt določa operaterjem
javnih digitalnih televizijskih omrežij (v nadaljnjem besedilu: operater) navodila
za razvrščanje televizijskih programov izdajateljev, katerim je bilo, skladno z
zakonom, ki ureja medije, izdano dovoljenje za izvajanje televizijske
dejavnosti.
(2) V primerih, ko operater prenaša
televizijske programe drugega ponudnika storitev in na razvrstitev programov
nima vpliva, se za potrebe tega splošnega akta šteje, da je tudi ponudnik
storitev operater.
2. člen
(uporabljeni izrazi)
(1) Izrazi, uporabljeni v tem splošnem
aktu, imajo naslednji pomen:
1.     
Digitalni sprejemnik je naprava, ki lahko sprejema in dekodira
televizijske programe, ki se razširjajo prek javnih komunikacijskih omrežij.
2.     
Programsko mesto je številka na digitalnem sprejemniku, ki je prirejena
posameznemu programu in s katero je določen vrstni red programov na digitalnem
sprejemniku.
3.     
Začetno programsko mesto je programsko mesto, ki se vzpostavi na
digitalnem sprejemniku ob prvem priklopu oziroma pri prvi prijavi uporabnika v
storitev operaterja ali pri povrnitvi tovarniških nastavitev na digitalnem
sprejemniku oziroma privzetih začetnih nastavitev v uporabniškem vmesniku
storitve operaterja in na katero končni uporabnik nima vpliva.
4.     
Razvrščanje programov je postopek, s pomočjo katerega operater
posameznemu televizijskemu programu, ki ga razširja prek omrežja, dodeli
identifikacijsko številko ali kodo, ki vpliva na določitev začetnih programskih
mest na digitalnem sprejemniku.
5.     
Izdajatelj je pravna ali fizična oseba, ki izvaja dejavnost razširjanja
televizijskega programa, in mu je Agencija izdala dovoljenje za izvajanje
televizijske dejavnosti, skladno z določili zakona, ki ureja medije.
(2) Ostali izrazi imajo enak pomen,
kot je opredeljen z Zakonom o elektronskih komunikacijah.
3. člen
(obveznost operaterjev)
Operater, ki za sprejem televizijskih
programov svojim končnim uporabnikom priskrbi digitalni sprejemnik po začetku
veljavnosti tega splošnega akta, mora zagotoviti, da lahko uporabnik ne glede
na določila tega splošnega akta, za svojo uporabo svobodno določi vrstni red
programov.
4. člen
(razvrščanje programov)
(1) Višje programsko mesto je tisto,
ki ima manjšo številko programskega mesta. Nižje programsko mesto je tisto, ki
ima večjo številko programskega mesta.
(2) Operater mora pri razvrščanju
televizijskih programov ves čas upoštevati naslednja pravila:
1.     
televizijski program Televizija Slovenija 1 /SLO1/, ki ga izdaja javni
zavod RTV Slovenija, mora biti uvrščen na prvo začetno programsko mesto;
2.     
televizijski program Televizija Slovenija 2 /SLO2/, ki ga izdaja javni
zavod RTV Slovenija, mora biti uvrščen na drugo začetno programsko mesto.
(3) V primeru, ko operater
televizijski program prek posameznega omrežja razširja na več načinov (na primer
z različnimi razločljivostmi), zadostuje, da je ta program vsaj v enem načinu
razvrščen v skladu z drugim odstavkom tega člena.
5. člen
(uskladitev z zahtevami)
Operater mora razvrščanje televizijskih
programov uskladiti z zahtevami iz tega splošnega akta v devetdesetih dneh od
uveljavitve tega splošnega akta.
6. člen
(začetek veljavnosti)
Ta splošni akt začne veljati naslednji dan
po objavi v Uradnem listu Republike Slovenije.
Ljubljana,
dne 22. aprila 2013
EVA 2013-3330-0035
Franc Dolenc l.r.
Direktor