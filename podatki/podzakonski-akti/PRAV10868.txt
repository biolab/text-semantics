I. SPLOŠNE DOLOČBE
1. člen
(vsebina pravilnika)
(1) Ta pravilnik ureja način po katerem se strokovnim
delavcem, ki opravljajo naloge varnosti pri delu, omogoča stalno strokovno
izpopolnjevanje in usposabljanje, kakor tudi prilagojeno usposabljanje
delodajalcev, ki sami prevzamejo strokovne naloge (v nadaljnjem besedilu:
delodajalci kot strokovni delavci). 
(2) Ta pravilnik ureja tudi vrste programov izpopolnjevanja
in usposabljanja, potrditev in točkovanje programov ter izdajo potrdil o
izpopolnjevanju in usposabljanju iz prejšnjega odstavka tega člena.
2. člen
(cilji strokovnega izpopolnjevanja in usposabljanja)
(1) Cilj stalnega strokovnega izpopolnjevanja in
usposabljanja strokovnih delavcev je ohranjanje in posodabljanje strokovne
usposobljenosti za izvajanje nalog, izboljšanje kakovosti storitev na področju
varnosti in zdravja pri delu, podpiranje profesionalnega in strokovnega razvoja
vsakega strokovnega delavca na področju varnosti in zdravja pri delu ter
spodbujanje vseživljenjskega učenja za delo. 
(2) Cilj prilagojenega usposabljanja delodajalcev je
zagotavljanje strokovne usposobljenosti za izvajanje nalog in izboljšanje
kakovosti varnosti in zdravja pri delu z aktivnim izvajanjem strokovnih nalog.
II. VRSTE PROGRAMOV
3. člen
(vrste programov)
(1) Strokovni delavci na področju varnosti in zdravja pri
delu imajo pravico in obveznost stalnega strokovnega izpopolnjevanja in
usposabljanja po enem od naslednjih programov: 
-       
programi strokovnega izpopolnjevanja, ki nadgrajujejo, poglabljajo in
razširjajo znanja iz programov za pridobitev izobrazbe; 
-       
programi usposabljanja (posodobitveni programi), ki omogočajo stalni
strokovni razvoj, posodabljanje znanja, seznanjanje z učinkovitimi varnostnimi
praksami in uspešnimi pristopi; 
-       
programi, ki se jih strokovni delavec udeleži v Republiki Sloveniji ali
tujini izven sistema programov iz prvih dveh alinej tega člena, v postopku
potrditve po 5. člen u tega pravilnika pa je ugotovljeno, da so njihovi cilji
skladni s cilji iz prvega odstavka 2. člena tega pravilnika. 
(2) Odgovorne osebe delodajalcev, ki želijo sami prevzeti
opravljanje strokovnih nalog varnosti pri delu, se morajo v skladu z Zakonom o
varnosti in zdravju pri delu (Uradni list RS, št. 43/11; v nadaljnjem besedilu:
zakon) usposobiti za te naloge po programih prilagojenega usposabljanja
delodajalcev kot strokovnih delavcev.
4. člen
(postopek za potrditev programa na podlagi objave)
(1) Minister, pristojen za delo (v nadaljnjem besedilu:
minister), po posvetovanju s Svetom za varnost in zdravje pri delu, vsako leto
do konca meseca novembra za prihodnje leto objavi razpis po programskih sklopih
za programe usposabljanja in programe prilagojenega usposabljanja delodajalcev
kot strokovnih delavcev. 
(2) Na podlagi razpisa, objavljenega na spletnih straneh
ministrstva, pristojnega za delo (v nadaljnjem besedilu: ministrstvo),
ponudniki v roku dveh mesecev od objave programskih sklopov oblikujejo ponudbe
za posamezne programe iz druge alineje prvega odstavka ter programe iz drugega
odstavka prejšnjega člena in jih pošljejo v potrditev ministru. 
(3) Ponudba za program iz prejšnjega odstavka mora vsebovati:
-       
programski sklop, na katerega se ponudba nanaša, 
-       
ciljno skupino, 
-       
cilje programa, 
-       
število ur programa z ovrednotenimi točkami, 
-       
teme programa z opredelitvijo vsebin, 
-       
število ur in oblike dela za posamezno temo in 
-       
število predvidenih ponovitev. 
(4) Minister obravnava samo ponudbe, ki vsebujejo vse podatke
iz prejšnjega odstavka tega člena in potrdi programe, ki so skladni z določbami
tega pravilnika.
5. člen
(potrditev programa na podlagi vloge)
(1) Za potrditev programa iz tretje alineje prvega odstavka
tretjega člena tega pravilnika lahko ministra zaprosi udeleženec ali izvajalec
programa. 
(2) K vlogi za potrditev je treba priložiti podatek o
programskem sklopu, podatke o ciljni skupini, temah z opredelitvijo vsebin,
podatke o predavateljih ali nosilcih tem ter podatke o kraju, času in trajanju
programa.
III. PROGRAMI PRILAGOJENEGA USPOSABLJANJA DELODAJALCEV KOT
STROKOVNIH DELAVCEV
6. člen
(trajanje programa in programski sklopi)
(1) Programi prilagojenega usposabljanja delodajalcev kot
strokovnih delavcev trajajo 8 ur in zajemajo zlasti naslednje programske
sklope: 
-       
pregled predpisov na področju varnosti in zdravja pri delu, 
-       
ocenjevanje tveganja, 
-       
informiranje delavcev, 
-       
usposabljanje delavcev za varnost in zdravje pri delu, 
-       
prijave in vodenje dokumentacije, 
-       
preprečevanje psihosocialnih tveganj in 
-       
sodelovanje z izvajalcem medicine dela. 
(2) Programi iz prejšnjega odstavka morajo biti sestavljeni
tako, da vsebujejo 50 odstotkov praktičnega usposabljanja.
IV. IZVEDBA PROGRAMOV
7. člen
(ministrstvo kot izvajalec programov)
Ne glede na določbo 4. člena tega pravilnika lahko
ministrstvo izvede programe iz druge alineje prvega odstavka ter programe iz
drugega odstavka 3. člena tega pravilnika.
8. člen
(izvajalci programov)
Izvajalci programov strokovnega izpopolnjevanja po prvi
alineji prvega odstavka 3. člena tega pravilnika so visokošolski zavodi, ki
izvajajo javno veljavne študijske programe za pridobitev izobrazbe, potrebne za
opravljanje strokovnih nalog varnosti pri delu. Izvajalci ostalih programov iz
3. člena tega pravilnika so lahko tudi druge pravne osebe.
9. člen
(objava potrjenih programov)
Programi in izvajalci, ki so bili potrjeni na podlagi 4.
člena tega pravilnika, se objavijo na spletni strani ministrstva.
V. TOČKOVANJE PROGRAMOV
10. člen
(pravica do pridobitve točk za udeležbo na programih)
Z udeležbo na programih iz prvega odstavka 3. člena tega
pravilnika in ko opravi vse obveznosti iz posameznega programa, pridobi
strokovni delavec pravico do točk, s katerimi dokazuje, da je usposobljen za
opravljanje določenih strokovnih nalog v skladu z zakonom in predpisi, izdanimi
na njegovi podlagi.
11. člen
(točkovanje programov)
(1) Programi se točkujejo na naslednji način: 
a)    
programi usposabljanja v trajanju od 4 do 8 ur – 8 točk 
b)    
programi usposabljanja v trajanju od 8 do 16 ur – 12 točk 
c)    
programi usposabljanja v trajanju od 16 do 24 ur – 20 točk. 
(2) Predavateljem, kot aktivnim udeležencem programov iz
prejšnjega odstavka, se število točk poveča za 50 odstotkov. 
(3) Programi strokovnega izpopolnjevanja se ne glede na
trajanje programa točkujejo s 50 točkami. 
(4) Točkovanje za programe iz tretje alineje prvega odstavka
3. člena tega pravilnika določi minister v potrdilu, s katerem potrdi program. 
(5) Programi usposabljanja delodajalcev kot strokovnih
delavcev se ne točkujejo.
VI. IZDAJANJE POTRDIL IN HRAMBA DOKUMENTACIJE
12. člen
(potrdila)
(1) Izvajalec programa po tem pravilniku izda udeležencu
programa potem, ko je ta izpolnil vse obveznosti, potrdilo o udeležbi. 
(2) Potrdilo o udeležbi na programih iz druge alineje prvega
odstavka 3. člena in potrdilo o udeležbi na programih iz drugega odstavka 3.
člena tega pravilnika se izda na obrazcih, ki sta prilogi 1 in 2 tega
pravilnika in njegov sestavni del. 
(3) Izvajalec programa po tem pravilniku izda predavateljem,
ki so aktivno sodelovali pri izvedbi programa, potrdilo na obrazcu, ki je
priloga 3 tega pravilnika in njegov sestavni del. 
(4) Udeleženec ne more hkrati pridobiti potrdil po drugem in
prejšnjem odstavku tega člena.
13. člen
(dokumentacija)
(1) Izvajalci hranijo dokumentacijo o izvedenih programih in
izdanih potrdilih. 
(2) Ministrstvo lahko zahteva, izvajalec pa mu mora omogočiti
dostop do dokumentacije iz prejšnjega odstavka. 
(3) Ministrstvo hrani dokumentacijo o potrjenih programih iz
5. člena tega pravilnika.
14. člen
(zbiranje, uporaba in hramba dokumentacije)
Izvajalci programov in ministrstvo zbirajo, uporabljajo in
hranijo dokumentacijo v skladu s predpisi, ki urejajo varstvo osebnih podatkov.
VII. PREHODNE IN KONČNE DOLOČBE
15. člen
(prvi poziv ponudnikom)
Ne glede na določbo prvega odstavka 4. člena tega pravilnika
minister en mesec po uveljavitvi pravilnika prvič objavi razpis programskih
sklopov za prihodnje leto.
16. člen
(prenehanje veljavnosti)
Z dnem, ko začne veljati ta pravilnik, preneha veljati
Pravilnik o stalnem strokovnem usposabljanju in izpopolnjevanju strokovnih
delavcev, ki opravljajo naloge varnosti pri delu (Uradni list RS, št. 112/06).
17. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0072-24/2011/26
Ljubljana, dne 28. decembra 2011
EVA 2011-2611-0079
dr. Ivan Svetlik l.r. 
Minister 
za delo, družino in socialne zadeve

Priloga
1: Potrdilo o udeležbi na programih iz druge alineje prvega odstavka 3. člena
Priloga
2: Potrdilo o udeležbi na programih iz drugega odstavka 3. člena
Priloga
3: Potrdilo predavateljem, ki so aktivno sodelovali pri izvedbi programa