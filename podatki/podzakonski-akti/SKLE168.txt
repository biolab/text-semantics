I
Vlada Republike Slovenije odreja javno razgrnitev osnutka
lokacijskega načrta za avtocesto na odseku Vransko - Blagovica (v nadaljevanju:
osnutek lokacijskega načrta), ki ga je izdelal Razvojni center Planiranje,
d.o.o., Celje, pod številko projekta 473/95, marec 1995.
II
Vlada Republike Slovenije ugotavlja, da osnutek lokacijskega
načrta ni skladen s prostorskimi sestavinami dolgoročnega plana SR Slovenije za
obdobje od leta 1986 do leta 2000 (Uradni list SRS, št. 1/86, 41/87 in Uradni
list RS, št. 36/90) in družbenega plana SR Slovenije za obdobje od leta 1986 do
leta 1990 (Uradni list SRS, št. 2/86, 41/87 in 23/89), v delu, ki ga
opredeljuje osnutek lokacijskega načrta (v nadaljevanju: republiški prostorski
planski akti) ter predstavlja spremembo in dopolnitev prostorskih sestavin
dolgoročnega plana občine Lukovica za obdobje od leta 1986 do leta 2000 (Uradni
vestnik občine Domžale, št. 9/86, 23/89 in 2/90) in družbenega plana občine
Lukovica za obdobje od leta 1986 do leta 1990 (Uradni vestnik občine Domžale,
št. 10/86) s programsko zasnovo v delu, ki ga opredeljuje osnutek lokacijskega
načrta, spremembo in dopolnitev prostorskih sestavin dolgoročnega plana občine
Kamnik za obdobje od leta 1986 do leta 2000 (Uradni list SRS, št. 3/89 in
Uradni list RS, št. 22/92) in srednjeročnega družbenega plana občine Kamnik za
obdobje od leta 1986 do leta 1990 (Uradni list SRS, št. 31/86 in Uradni list
RS, št. 22/92) s programsko zasnovo v delu, ki ga opredeljuje osnutek lokacijskega
načrta, spremembo in dopolnitev prostorskih sestavin dolgoročnega plana občine
Zagorje ob Savi za obdobje od leta 1986 do leta 2000 (Uradni vestnik Zasavja,
št. 11/86) in srednjeročnega družbenega plana občine Zagorje ob Savi za obdobje
od leta 1986 do leta 1990 (Uradni vestnik Zasavja, št. 11/86) s programsko
zasnovo v delu, ki ga opredeljuje osnutek lokacijskega načrta, spremembo in
dopolnitev prostorskih sestavin dolgoročnega plana za obdobje od leta 1986 do
leta 2000 in srednjeročnega družbenega plana občine Žalec (Uradni list RS, št.
21/90, 34/92, 69/93, 7/94, 11/94, 20/94, 76/94, 77/94) s programsko zasnovo v
delu, ki ga opredeljuje osnutek lokacijskega načrta (v nadaljevanju: spremembe
in dopolnitve planskih aktov občin).
III
Ker Vlada Republike Slovenije ugotavlja, da je osnutek
lokacijskega načrta skladen s predlogom odloka o spremembah in dopolnitvah
prostorskih sestavin dolgoročnega in srednjeročnega družbenega plana Republike
Slovenije - prva obravnava - EPA 728, ki ga je Vlada Republike Slovenije dne
17. 11. 1994 že poslala v obravnavo in sprejem Državnemu zboru Republike
Slovenije, se šteje, da je s tem izpolnjen pogoj iz drugega odstavka 45.b člena
zakona o urejanju naselij in drugih posegov v prostor, ko Vlada Republike
Slovenije predlaga Državnemu zboru Republike Slovenije v obravnavo in sprejem
spremembe in dopolnitve republiških prostorskih planskih aktov v delu, ki ga
opredeljuje osnutek lokacijskega načrta.
IV
Vlada Republike Slovenije predlaga občinam Lukovica, Kamnik,
Zagorje ob Savi in Žalec v obravnavo in sprejem spremembe in dopolnitve
planskih aktov občin.
V
Občine Lukovica, Kamnik, Zagorje ob Savi in Žalec morajo
poskrbeti za izvedbo javne razgrnitve in organizacijo javnih obravnav osnutka
lokacijskega načrta in predloga sprememb in dopolnitev planskih aktov občin.
Javna razgrnitev traja en mesec od uveljavitve tega sklepa.
VI
V času javne razgrnitve lahko podajo na javno razgrnjeni
osnutek lokacijskega načrta in predlog sprememb in dopolnitev planskih aktov
občin, pripombe in predloge vsi zainteresirani in prizadeti.
VII
Občine Lukovica, Kamnik, Zagorje ob Savi in Žalec morajo v
roku 30 dni po preteku javne razgrnitve zbrati vse pripombe in predloge, se do
njih opredeliti ter jih poslati ministru za okolje in prostor. Če v tem roku
minister ne prejme pripomb in predlogov z javne razgrnitve, se šteje, da na
osnutek lokacijskega načrta ni pripomb oziroma, da je ta usklajen.
VIII
Ta sklep začne veljati naslednji dan po objavi v Uradnem
listu Republike Slovenije.
Št. 350-04/93-4/10-8
Ljubljana, dne 30. marca 1995.
Vlada Republike Slovenije
dr. Janez Drnovšek l. r.
Predsednik