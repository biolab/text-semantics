1. člen
Ta pravilnik določa postopek imenovanja
pravnih oseb in samostojnih podjetnikov posameznikov za preskušanje in
označevanje skladnosti izdelkov iz plemenitih kovin (v nadaljnjem besedilu:
izdelki) s predpisi, dodatne zahteve za imenovanje ter obveznosti imenovanih
oseb.
2. člen
Postopek imenovanja se začne na zahtevo
pravne osebe ali samostojnega podjetnika posameznika
(v nadaljnjem besedilu: vložnik zahteve). Zahteva se vloži na Uradu Republike
Slovenije za meroslovje (v nadaljnjem besedilu: urad). Zahtevi je pravna oseba
ali samostojni podjetnik posameznik dolžna priložiti naslednjo
dokumentacijo:
-      
veljavno akreditacijsko listino v skladu s
standardom, ki vsebuje splošne zahteve za preskusne laboratorije,
-      
svoje tehnične in kadrovske zmogljivosti ter
lokacije, na katerih se izvajajo naloge ugotavljanja in potrjevanja skladnosti izdelkov,
-      
(črtana),
-      
zadnjo potrjeno verzijo tehnične dokumentacije
z opisom vseh dejavnosti za ugotavljanje in potrjevanje skladnosti izdelkov s
predpisi smiselno na način kot je to določeno v pravilniku o podrobnejši
vsebini tehnične dokumentacije, ki jo izdelajo in vzdržujejo dobavitelji
izdelkov iz plemenitih kovin pri samostojnem zagotavljanju skladnosti izdelkov
s predpisi (Uradni list RS, št. 113/00).
3. člen
Direktor urada imenuje tričlansko strokovno
komisijo za ocenjevanje (v nadaljnjem besedilu: komisija).
Komisija poda direktorju urada predlog
mnenja o izpolnjevanju zahtev za imenovanje pravne osebe ali
samostojnega podjetnika posameznika na podlagi proučitve
dokumentacije iz prejšnjega člena in ocenjevalnega obiska pri vložniku zahteve.
Pri izdelavi predloga mnenja komisija
posebej oceni usposobljenost vložnika zahteve za imenovanje v skladu z
zahtevami predpisov o izdelkih iz plemenitih kovin.
4. člen
Na podlagi mnenja komisije iz prejšnjega
člena določi direktor urada predlog imenovanja in ga posreduje ministru,
pristojnemu za izdelke iz plemenitih kovin (v nadaljnjem besedilu: minister),
ki izda odločbo o imenovanju. V odločbi o imenovanju se podrobneje določijo
obveznosti imenovane pravne osebe ali samostojnega podjetnika
posameznika (v nadaljnjem besedilu: imenovana oseba).
Vložniku zahteve, ki svojo usposobljenost
izkaže z akreditacijsko listino, se izda odločba najdlje do konca veljavnosti
akreditacijske listine.
Vložniku zahteve, ki svojo usposobljenost
izkaže s poročilom o usposobljenosti, se izda odločba najdlje za štiri leta.(črtan)
Odločba o imenovanju se lahko podaljša, če
vložnik zahteve predloži veljavna dokazila iz 2. člena tega pravilnika.
5. člen
Imenovana oseba lahko del nalog, ki morajo
biti natančno določena, odda podpogodbeniku, če le-ta lahko izkaže
usposobljenost za izpolnjevanje predpisanih zahtev kot izhaja iz 2. člena tega
pravilnika. Oddane naloge morajo dopolnjevati aktivnosti, ki jih opravlja
imenovana oseba, in z njimi tvoriti nedeljivo celoto. Imenovana oseba je dolžna
ugotoviti usposobljenost podpogodbenika, o tem voditi zapise ter prevzeti
popolno odgovornost za njegovo izvedeno delo.
Imenovana oseba mora voditi evidenco
podpogodbenikov in nalog, ki jim jih je oddala.
6. člen
Imenovana oseba je dolžna tisti del svojega
delovanja, ki se nanaša na imenovanje, izvajati v skladu s pisnimi navodili
urada.
Z navodili iz prejšnjega odstavka se
zagotavlja, da imenovana oseba izvaja preskušanje in označevanje izdelkov na
enakovreden način kot urad.
Imenovana oseba je dolžna slediti in se
prilagajati tehničnemu razvoju na področju preskušanja in označevanja izdelkov.
Na zahtevo urada je imenovana oseba dolžna sodelovati v medlaboratorijskih
primerjavah.
7. člen
Imenovana oseba je dolžna posredovati uradu
trimesečna in letna poročila o opravljenem delu v skladu z navodili urada.
Imenovana oseba je dolžna dovoliti uradu
dostop do vseh podatkov, ki so povezani z izpolnjevanjem zahtev za imenovanje
ter dostop do vseh prostorov, kjer se izvaja preskušanje in označevanje
izdelkov.
Imenovana oseba je dolžna najmanj 5 let po
ugotovitvi skladnosti izdelkov hraniti vse zapise preskusnih rezultatov v
okviru dejavnosti, ki se nanaša na imenovanje.
8. člen
Imenovana oseba je dolžna nemudoma pisno
obvestiti urad o vseh spremembah, vezanih na imenovanje, ki bi lahko vplivale
na preskušanje in označevanje skladnosti izdelkov s predpisi.
V primeru sprememb iz prejšnjega odstavka,
ki nimajo za posledico neizpolnjevanja pogojev za imenovanje, minister na
predlog urada izda odločbo, s katero dopolni oziroma spremeni prvotno odločbo o
imenovanju.
9. člen
Nadzor nad delom imenovanih oseb izvaja
urad s spremljanjem njihove dejavnosti, predvsem z nadzornimi obiski na mestu
izvajanja preskusov in označitve izdelkov z oznako skladnosti, s proučitvijo
dokumentacije o izpolnjevanju nalog iz 5., 6. in 7. člena tega pravilnika ter
na druge ustrezne načine (rezultati meroslovnih primerjav – interkomparacij,
pritožbe odjemalcev itd.).
Urad lahko izvede pri imenovani osebi
izredni pregled, če obstaja utemeljen dvom o pravilnosti delovanja pravne
osebe, na katerega se imenovanje nanaša. Po potrebi lahko v izvedbo izrednega
pregleda urad vključi akreditacijsko službo.
Imenovana oseba je dolžna poravnati strošek
pregleda na način in v višini kot je to določeno v predpisu, ki ureja stroške
ugotavljanja in potrjevanja skladnosti izdelkov iz plemenitih kovin za
dobavitelje, ki sami zagotavljajo skladnost izdelkov s predpisi.
10. člen
Če urad pri pregledu ugotovi, da imenovana
oseba ne dela v skladu s predpisi ali da ne izpolnjuje več zahtev za
imenovanje, določi rok, v katerem je imenovana oseba dolžna ugotovljene
pomanjkljivosti odpraviti.
Urad predlaga ministru razveljavitev
odločbe o imenovanju v primeru, da so bile pri pregledu ugotovljene hujše
pomanjkljivosti ali če imenovana oseba v določenem roku ne odpravi ugotovljenih
pomanjkljivosti.

Pravilnik o načinu imenovanja pravne osebe za
preskušanje in označevanje skladnosti izdelkov iz plemenitih kovin s predpisi (Uradni
list RS, št. 27/01)
vsebuje naslednjo končno določbo:
»11. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o načinu imenovanja pravne osebe za preskušanje in označevanje
skladnosti izdelkov iz plemenitih kovin s predpisi (Uradni list RS, št. 26/06) vsebuje naslednjo končno določbo:
»8. člen
Ta pravilnik začne veljati petnajsti dan po
objavi v Uradnem listu Republike Slovenije.«.