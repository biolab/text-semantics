I. SPLOŠNA DOLOČBA
1. člen
(vsebina)
S tem pravilnikom se določajo dejavniki neznatnega in
povečanega tveganja v zvezi s stranko, poslovnim razmerjem, transakcijo,
produktom, storitvijo, distribucijsko potjo, državo ali geografskim območjem,
ki jih upošteva zavezanec iz 4. člena Zakona o preprečevanju pranja
denarja in financiranja terorizma (Uradni list RS, št. 48/22
in 145/22; v nadaljnjem besedilu: ZPPDFT-2) pri ocenjevanju tveganja za pranje
denarja ali financiranje terorizma.
II. DEJAVNIKI NEZNATNEGA TVEGANJA
2. člen
(dejavniki neznatnega tveganja v zvezi s stranko)
V skladu s tretjim odstavkom 62. člena
ZPPDFT-2 zavezanec pri ocenjevanju tveganja za pranje denarja ali financiranje
terorizma v zvezi s stranko upošteva naslednje dejavnike neznatnega tveganja:
1.     
stranka je družba, katere vrednostni papirji so uvrščeni v trgovanje na
organiziranem trgu v eni državi članici ali več državah članicah v skladu z
zakonodajo Evropske unije, oziroma družba s sedežem v tretji državi, katere
vrednostni papirji so uvrščeni v trgovanje na organiziranem trgu v državi
članici ali tej tretji državi, pod pogojem, da v tej tretji državi veljajo
zahteve za razkritje podatkov v skladu z zakonodajo Evropske unije ali
primerljivimi mednarodnimi standardi;
2.     
stranka je del javnega sektorja, kamor se štejejo državni organi, uprave
samoupravnih lokalnih skupnosti, javne agencije, javni skladi, javni zavodi in
javni gospodarski zavodi ter druge osebe javnega prava, če so posredni
uporabniki državnega proračuna ali proračuna lokalne skupnosti;
3.     
stranka je pravna oseba, ki ima sedež v državi iz 4. člena tega
pravilnika;
4.     
stranka je fizična oseba, ki ima državljanstvo države iz 4. člena
tega pravilnika;
5.     
stranka je fizična oseba, ki ima stalno ali začasno prebivališče v
državi iz 4. člena tega pravilnika.
3. člen
(dejavniki neznatnega tveganja v zvezi s poslovnim
razmerjem, transakcijo, produktom, storitvijo ali distribucijsko potjo)
V skladu s tretjim odstavkom 62. člena
ZPPDFT-2 zavezanec pri ocenjevanju tveganja za pranje denarja ali financiranje
terorizma v zvezi s poslovnim razmerjem, transakcijo, produktom, storitvijo ali
distribucijsko potjo upošteva naslednje dejavnike neznatnega tveganja:
1.     
police življenjskega zavarovanja, pod pogojem, da posamezni obrok
premije ali več obrokov premije zavarovanja skupaj, ki jih je treba plačati v
enem letu, ne presega vrednosti 1.000 eurov, ali kadar plačilo enkratne premije
zavarovanja ne presega vrednosti 2.500 eurov;
2.     
posle pokojninskega zavarovanja, pod pogojem, da:
- 
jih ni mogoče prenesti na drugo osebo in zastaviti pravic iz naslova
sredstev pokojninskega sklada, vpisanih na osebnem računu stranke, in da gre za
sklenitev zavarovalne police pokojninske sheme;
- 
gre za sklenitev kolektivnega zavarovanja v okviru pokojninske ali druge
podobne sheme, ki zaposlenim zagotavlja pravico do pokojnine, če premije
zavarovanja v korist zavarovanca plačuje delodajalec ali če se premije
zavarovanja vplačujejo z odtegovanjem od plače in v okviru sheme ni dovoljen
prenos pravic na drugo osebo;
- 
gre za sklenitev individualnih zavarovanj oziroma lastne udeležbe
zavarovancev v skladu z zakonom, ki ureja dodatna pokojninska zavarovanja, če
vplačila premij v enem letu ne presegajo višine, kot jo zakon, ki ureja
dohodnino, določa za davčno olajšavo za dodatno pokojninsko zavarovanje;
- 
gre za sklenitev doživljenjske pokojninske rente v skladu z zakonom, ki
ureja dodatna pokojninska zavarovanja;
3.     
finančne produkte ali storitve, ki so ustrezno opredeljeni in omejeni
ter namenjeni določenim vrstam strank zaradi zagotavljanja njihove finančne
vključenosti;
4.     
produkte, pri katerih se tveganja za pranje denarja in financiranje
terorizma v zadostni meri obvladujejo z ukrepi, kot so omejitve poslovanja na
računu, določanje najvišje višine transakcije in zagotavljanje preglednosti
lastništva;
5.     
produkte, pri katerih je tveganje za pranje denarja in financiranje
terorizma v zadostni meri obvladovano zaradi zakonske urejenosti dejavnosti
zavezanca, kot je poslovanje v skladu z zakonom, ki ureja delovanje javnih
skladov;
6.     
produkte, ki so opredeljeni kot klasične igre na srečo, kot jih določa
zakon, ki ureja igre na srečo.
4. člen
(dejavniki neznatnega geografskega tveganja)
V skladu s tretjim odstavkom 62. člena
ZPPDFT-2 zavezanec pri ocenjevanju tveganja za pranje denarja ali financiranje
terorizma v zvezi s stranko, poslovnim razmerjem, transakcijo, produktom,
storitvijo ali distribucijsko potjo upošteva naslednje dejavnike neznatnega
tveganja (registracija, ustanovitev, prebivališče), povezane z državo ali
geografskim območjem:
1.     
države članice;
2.     
tretje države, ki imajo vzpostavljene učinkovite sisteme preprečevanja
in odkrivanja pranja denarja in financiranja terorizma;
3.     
tretje države, za katere je na podlagi zanesljivih virov ugotovljeno, da
imajo nizko stopnjo korupcije ali drugih kaznivih dejanj;
4.     
tretje države, za katere je na podlagi zanesljivih virov (kot so
vzajemna ocenjevanja, poročila mednarodnih teles o stanju na področju
preprečevanja pranja denarja in financiranja terorizma, poročila o spremljanju
izvajanja ukrepov) ugotovljeno, da imajo vzpostavljene in učinkovito izvedene
ukrepe glede boja proti pranju denarja in financiranju terorizma v skladu z
revidiranimi priporočili Projektne skupine za finančno ukrepanje glede pranja
denarja (Financial Action Task Force – FATF).
III. DEJAVNIKI POVEČANEGA TVEGANJA
5. člen
(dejavniki povečanega tveganja v zvezi s stranko)
V skladu s tretjim odstavkom 64. člena
ZPPDFT-2 zavezanec pri ocenjevanju tveganja za pranje denarja ali financiranje
terorizma v zvezi s stranko upošteva najmanj naslednje dejavnike povečanega
tveganja:
1.     
poslovni odnos s stranko poteka v nenavadnih okoliščinah (na primer:
velika nepojasnjena geografska oddaljenost med zavezancem in stranko ali druga
okoliščina, ki izrazito odstopa od običajnega načina poslovanja oziroma
opravljanja zadevne storitve);
2.     
stranka je pravna oseba, ki ima sedež v državi iz 7. člena tega
pravilnika;
3.     
stranka je fizična oseba, ki ima stalno ali začasno prebivališče v
državi iz 7. člena tega pravilnika;
4.     
stranka je pravna oseba, tuji sklad, tuja ustanova ali podoben pravni
subjekt tujega prava, ki je namenjen upravljanju zasebnega premoženja;
5.     
stranka je delniška družba, ki omogoča tretjim osebam, da opravljajo
vlogo zastopnika v imenu delničarja, ali delniška družba, ki izdaja delnice na
prinosnika, razen v primerih iz 1. točke 2. člena
tega pravilnika;
6.     
stranka intenzivno posluje z gotovino;
7.     
lastniška struktura oziroma spremembe v lastniški strukturi stranke so
neobičajne ali čezmerno zapletene glede na naravo njenega poslovanja;
8.     
v zvezi s stranko je zavezanec že poročal Uradu Republike Slovenije za
preprečevanje pranja denarja (v nadaljnjem besedilu: urad) zaradi razlogov za
sum pranja denarja ali financiranja terorizma;
9.     
v zvezi s stranko je urad že zahteval izvajanje odredbe o začasni
ustavitvi transakcije ali tekočega spremljanja poslovanja;
10.  
za stranko je splošno znano (na primer iz medijev), da je že bila
obravnavana za kazniva dejanja s področja pranja denarja ali financiranja
terorizma;
11.  
stranka je državljan tretje države, ki zaprosi za pravico do prebivanja
ali za državljanstvo v državi članici v zameno za prenos kapitala, nakup nepremičnine
ali državnih obveznic ali naložbo v gospodarske subjekte v tej državi članici.
6. člen
(dejavniki povečanega tveganja v zvezi s poslovnim
razmerjem, transakcijo, produktom, storitvijo ali distribucijsko potjo)
V skladu s tretjim odstavkom 64. člena
ZPPDFT-2 zavezanec pri ocenjevanju tveganja za pranje denarja ali financiranje
terorizma v zvezi s poslovnim razmerjem, transakcijo, produktom, storitvijo ali
distribucijsko potjo upošteva najmanj naslednje dejavnike povečanega tveganja:
1.     
upravljanje premoženja stranke v okviru storitve zasebnega bančništva;
2.     
produkte ali transakcije, ki bi lahko spodbujale anonimnost;
3.     
brezosebni poslovni odnosi ali transakcije brez določenih zaščitnih
ukrepov, npr. sredstev elektronske identifikacije, zadevne storitve zaupanja,
kot je določeno v Uredbi (EU) št. 910/2014 Evropskega parlamenta in Sveta
z dne 23. julija 2014 o elektronski identifikaciji in storitvah zaupanja
za elektronske transakcije na notranjem trgu in razveljavitvi Direktive
1999/93/ES (UL L št. 257 z dne 28. 8. 2014, str. 73),
ali drugih varnih, daljinsko upravljanih ali elektronskih procesov
identifikacije, ki jih urejajo, priznavajo, odobrijo ali sprejmejo ustrezni
nacionalni organi;
4.     
prejem vplačil od neznanih ali nepovezanih tretjih oseb;
5.     
nove produkte ali nove poslovne prakse, vključno z novim načinom
distribucije, ter uporabo novih ali razvijajočih se tehnologij za nove in
obstoječe produkte;
6.     
transakcije, povezane z nafto, orožjem, plemenitimi kovinami, tobačnimi
izdelki, kulturnimi predmeti in drugimi predmeti arheološkega, zgodovinskega,
kulturnega in verskega pomena ali posebne znanstvene vrednosti ter s slonovino
in zaščitenimi vrstami.
7. člen
(dejavniki povečanega geografskega tveganja)
V zvezi s tretjim odstavkom 64. člena
ZPPDFT-2 zavezanec pri ocenjevanju tveganja za pranje denarja ali financiranje
terorizma v zvezi s stranko, poslovnim razmerjem, transakcijo, produktom,
storitvijo ali distribucijsko potjo upošteva naslednje dejavnike povečanega
tveganja, povezane z državo ali geografskim območjem:
1.     
države, ki so uvrščene na seznam visoko tveganih tretjih držav s
strateškimi pomanjkljivostmi, v katerih ne veljajo ustrezni ukrepi za
preprečevanje in odkrivanje pranja denarja ali financiranja terorizma;
2.     
države, za katere je na podlagi zanesljivih virov ugotovljeno, da imajo
precejšnjo stopnjo korupcije ali drugih kaznivih dejanj;
3.     
države, za katere je na podlagi zanesljivih virov (kot so vzajemna
ocenjevanja, poročila mednarodnih teles o stanju na področju preprečevanja
pranja denarja in financiranja terorizma, poročila o spremljanju izvajanja
ukrepov) ugotovljeno, da nimajo vzpostavljenih oziroma učinkovito izvedenih
ukrepov glede boja proti pranju denarja in financiranju terorizma v skladu z
revidiranimi priporočili Projektne skupine za finančno ukrepanje glede pranja
denarja (Financial Action Task Force – FATF);
4.     
države, za katere veljajo sankcije, embargi ali podobni ukrepi, ki jih
izdajo mednarodne organizacije, kot sta Evropska unija ali Organizacija
združenih narodov;
5.     
države, ki zagotavljajo financiranje ali podporo terorističnim
organizacijam ali v katerih delujejo teroristične organizacije s seznama
potrjenih terorističnih organizacij.
8. člen
(upoštevanje seznamov tveganih držav)
Pri upoštevanju dejavnikov povečanega geografskega tveganja
iz prejšnjega člena zavezanec upošteva tudi seznama držav iz tretjega odstavka
55. člena ZPPDFT-2, ki ju na svojih
spletnih straneh objavi urad.
9. člen
(upoštevanje dejavnikov v smernicah)
Poleg zgoraj navedenih dejavnikov neznatnega oziroma
povečanega tveganja za pranje denarja in financiranje terorizma zavezanec
upošteva tudi dejavnike, ki so določeni v smernicah pristojnih nadzornih
organov iz 169. člena ZPPDFT-2.
IV. PREHODNA IN KONČNI DOLOČBI
10. člen
(uskladitev notranjih aktov)
Zavezanec izda oziroma uskladi svoje notranje akte s tem
pravilnikom najpozneje v šestih mesecih po uveljavitvi tega pravilnika.
11. člen
(prenehanje uporabe)
Z dnem začetka veljavnosti tega pravilnika se preneha
uporabljati Pravilnik o dejavnikih neznatnega in povečanega tveganja za pranje
denarja ali financiranje terorizma (Uradni list RS, št. 6/18, 152/20 in 48/22 –
ZPPDFT-2).
12. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. IPP 007-447/2022
Ljubljana, dne 16. februarja 2023
EVA 2022-1611-0058
Klemen Boštjančič
minister 
za finance