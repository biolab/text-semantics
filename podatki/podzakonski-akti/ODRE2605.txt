1. člen
(1) S to odredbo se za namen zagotavljanja zadostnih
zmogljivosti za zagotavljanje neodložljive zdravstvene obravnave pacientov,
vključno s pacienti, obolelimi za nalezljivo boleznijo COVID-19 (v nadaljnjem
besedilu: COVID-19), pri izvajalcih zdravstvene dejavnosti določajo začasni
ukrepi na področju organizacije zdravstvene dejavnosti, razen pri izvajalcih
lekarniške dejavnosti.
(2) Zagotavljanje neodložljive zdravstvene obravnave iz
prejšnjega odstavka pomeni izvajanje zdravstvenih storitev, katerih opustitev
bi lahko imela negativne posledice za zdravje pacienta.
(3) Ukrepi iz te odredbe veljajo za izvajalce na primarni,
sekundarni in terciarni ravni zdravstvene dejavnosti, ki opravljajo zdravstveno
dejavnost v mreži izvajalcev javne zdravstvene službe (v nadaljnjem besedilu:
izvajalci), vključno z javnimi socialno varstvenimi zavodi in koncesionarji, ki
so v mreži javne službe na področju socialnega varstva (v nadaljnjem besedilu:
socialni zavod), ter za zdravstvene delavce in zdravstvene sodelavce (v
nadaljnjem besedilu: zdravstveni delavci), zaposlene pri izvajalcih.
(4) Določbe te odredbe, ki se nanašajo na koncesionarja, se
nanašajo tudi na zdravstvene delavce, ki so zaposleni pri koncesionarju.
2. člen
(1) Izvajalci prekinejo izvajanje vseh preventivnih
zdravstvenih storitev, vključno z zdravstvenimi storitvami v centrih za
krepitev zdravja in zdravstvenovzgojnih centrih, ter preventivnih storitev v
ambulantah družinske medicine (referenčne ambulante).
(2) Ne glede na prejšnji odstavek se lahko izvajajo naslednje
zdravstvene storitve:
1.     
presejalni programi za zgodnje odkrivanje predrakavih sprememb in raka,
2.     
preventivna obravnava nosečnic, porodnic in novorojencev,
3.     
preventivni pregledi otrok do dopolnjenega prvega leta starosti,
4.     
preventivne storitve na področju medicine dela, prometa in športa,
5.     
cepljenje in
6.     
druge preventivne zdravstvene storitve, katerih opustitev bi lahko imela
neposredne negativne posledice za zdravje pacienta.
3. člen
(1) Izvajalci zdravstvene dejavnosti, ki izvajajo bolnišnično
zdravstveno dejavnost, dnevno zagotovijo zadostno število prostih zmogljivosti
(prostor, oprema, kader in material) za potrebe zdravljenja pacientov, obolelih
za COVID-19.
(2) Izvajalci za namen zagotavljanja zmogljivosti iz
prejšnjega odstavka sproti prilagajajo število operativnih posegov in
specialističnih pregledov ter po potrebi prekinejo izvajanje operativnih
posegov in specialističnih pregledov, razen tistih s stopnjo nujnosti nujno in
zelo hitro, onkoloških storitev ter obravnav nosečnic, porodnic in
novorojencev.
(3) Koncesionarji se za namen zagotavljanja zadostnih
zmogljivosti za pravočasno obravnavo pacientov, obolelih za COVID-19, v skladu
z zakonom, ki ureja zdravniško službo, in zakonom, ki ureja zdravstveno
dejavnost, vključijo v delo izvajalcev, ki izvajajo bolnišnično zdravstveno
dejavnost, v okviru dejavnosti in na območju katerega koncesionar opravlja
koncesijsko dejavnost.
4. člen
(1) Izvajalci na primarni ravni zdravstvene dejavnosti na
svojem območju z organizacijskimi ukrepi sproti zagotavljajo zadostne
zmogljivosti za pravočasno obravnavo pacientov, obolelih za COVID-19, vključno
z vstopno točko za odvzem brisov za ugotavljanje okužbe z virusom SARS-CoV-2.
(2) Prejšnji odstavek velja tudi za koncesionarje, ki se
vključijo v delo zdravstvenega doma, v okviru dejavnosti in na območju katerega
opravljajo koncesijsko dejavnost.
5. člen
(1) Zdravstvene delavce, ki opravljajo zdravstvene storitve
iz prvega odstavka 2. člena in drugega odstavka 3. člena te odredbe, se začasno
s pisnim sklepom, razporedi v javne zdravstvene zavode na sekundarni in
terciarni ravni zdravstvene dejavnosti ter v socialne zavode.
(2) Zdravstvenemu delavcu, ki opravlja zdravstvene storitve
iz drugega odstavka 3. člena te odredbe in ni potrebe po njegovi razporeditvi v
skladu s prejšnjim odstavkom, delodajalec, zaradi zagotavljanja neodložljive
zdravstvene obravnave pacientov, začasno in brez njegovega soglasja spremeni
vrsto ali kraj opravljanja dela v okviru istega izvajalca.
(3) Delodajalci zdravstvenih delavcev iz prvega in drugega
odstavka tega člena dnevno spremljajo število razporejenih zdravstvenih
delavcev in zdravstvenih delavcev, ki se jim je spremenila vrsta ali kraj
opravljanja dela, in sicer s podatkom o obdobju in izvajalcu, kamor so bili
začasno razporejeni, oziroma s podatkom o obdobju, vrsti in kraju opravljanja
dela. Delodajalci tedensko poročajo o navedenih podatkih ministru, pristojnemu
za zdravje.
6. člen
(1) Izvajalci paciente, katerih zdravstvena storitev iz 2. in
3. člena te odredbe ni oziroma ne bo izvedena, o neizvedbi zdravstvene storitve
obvestijo. Pacienta se prenaroči na prvi prosti (dodatni) termin.
(2) O terminu zdravstvene storitve se paciente obvesti v treh
dneh od uvrstitve na čakalni seznam (tj. od prenaročitve iz prejšnjega
odstavka).
7. člen
(1) Za zdravstvene delavce veljajo naslednji posebni delovni
pogoji in omejitve:
-       
prepoved koriščenja letnega dopusta in koriščenja presežka ur,
-       
prepoved stavke,
-       
prepoved udeležbe na usposabljanjih in izobraževanjih v državah ali
administrativnih enotah držav, ki so v skladu z odlokom, ki določa ukrepe za
preprečitev širjenja COVID-19 na mejnih prehodih na zunanji meji in na
kontrolnih točkah na notranjih mejah Republike Slovenije, uvrščene na rdeči ali
oranžni seznam.
(2) Ne glede na prejšnji odstavek se lahko letni dopust
izjemoma odobri zdravstvenemu delavcu, ki zagotavlja neprekinjeno zdravstveno
varstvo za paciente, obolele za COVID-19, in sicer na podlagi izrecne odobritve
direktorja izvajalca.
8. člen
(prenehal veljati)
9. člen
Strokovno utemeljenost ukrepov iz te odredbe minister,
pristojen za zdravje, ugotavlja vsakih 14 dni in ob upoštevanju strokovnih
razlogov odloči, da se ti ukrepi še naprej uporabljajo, ali pa ukrepe spremeni
oziroma odpravi ter o tem obvesti Vlado Republike Slovenije in Državni zbor
Republike Slovenije.

Odredba o začasnih ukrepih na področju
organizacije zdravstvene dejavnosti zaradi obvladovanja nalezljive bolezni
COVID-19 (Uradni list RS, št. 164/20) vsebuje naslednjo prehodno in
končni določbi:
»10. člen
Obvezno testiranje in poročanje iz 8. člena te odredbe se
začne izvajati najpozneje 23. novembra 2020.
11. člen
Z dnem uveljavitve te odredbe preneha veljati Odredba o
začasnih ukrepih na področju organizacije zdravstvene dejavnosti zaradi
obvladovanja epidemije COVID-19 in zagotavljanja neodložljive zdravstvene
obravnave pacientov (Uradni list RS, št. 154/20).
12. člen
Ta odredba začne veljati naslednji dan po objavi v Uradnem
listu Republike Slovenije.«.

Odredba o spremembah Odredbe o začasnih
ukrepih na področju organizacije zdravstvene dejavnosti zaradi obvladovanja
nalezljive bolezni COVID-19 (Uradni list RS, št. 168/20) spreminja 10. člen odredbe tako,
da se glasi:
»10. člen
(1) Testiranje in poročanje iz 8. člena te odredbe se uvaja
postopoma in ob sprotni evalvaciji rezultatov, in sicer od 23. novembra 2020.
(2) Ne glede na prejšnji odstavek delodajalec v celoti uvede
testiranje zdravstvenih delavcev najpozneje do 7. decembra 2020.«;
ter vsebuje naslednjo končno določbo:
»KONČNA DOLOČBA
3. člen
Ta odredba začne veljati naslednji dan po objavi v Uradnem
listu Republike Slovenije.«.

Odredba o spremembah in dopolnitvah Odredbe o
začasnih ukrepih na področju organizacije zdravstvene dejavnosti zaradi
obvladovanja nalezljive bolezni COVID-19 (Uradni list RS, št. 171/20) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
(1) Testiranje in poročanje iz spremenjenega 8. člena odredbe
se uvaja postopoma in ob sprotni evalvaciji rezultatov.
(2) Izvajalec in socialni zavodi v celoti uvedejo testiranje
oseb, ki delajo pri njih, najpozneje do 7. decembra 2020.
6. člen
Ta odredba začne veljati naslednji dan po objavi v Uradnem
listu Republike Slovenije.«.

Odredba o spremembi Odredbe o začasnih ukrepih
na področju organizacije zdravstvene dejavnosti zaradi obvladovanja nalezljive
bolezni COVID-19 (Uradni list RS, št. 173/20) vsebuje naslednjo končno določbo:
»KONČNA DOLOČBA
2. člen
Ta odredba začne veljati naslednji dan po objavi v Uradnem
listu Republike Slovenije.«.

Uredba o izvajanju presejalnih programov za
zgodnje odkrivanje okužb z virusom SARS-CoV-2 (Uradni list RS, št. 204/20) določa:
»13. člen
(prenehanje veljavnosti)
Z dnem uveljavitve te uredbe preneha veljati 8. člen Odredbe
o začasnih ukrepih na področju organizacije zdravstvene dejavnosti zaradi
obvladovanja nalezljive bolezni COVID-19 (Uradni list RS, št. 164/20, 168/20,
171/20 in 173/20).«;
ter vsebuje naslednjo končno določbo:
»14. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.