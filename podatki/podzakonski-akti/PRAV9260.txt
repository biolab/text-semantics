1. člen
Ta pravilnik določa geografsko območje ter način pridelave,
predelave in priprave za trg za Namizne oljke Slovenske Istre z zaščiteno
označbo porekla (v nadaljnjem besedilu: Namizne oljke Slovenske Istre).
2. člen
(1) Ime Namizne oljke Slovenske Istre imajo lahko samo oljke,
pridelane, predelane in pripravljene za trg na geografskem območju in na način,
ki sta določena v specifikaciji za Namizne oljke Slovenske Istre, ki jo je
potrdilo Ministrstvo za kmetijstvo, gozdarstvo in prehrano (v nadaljnjem
besedilu: Ministrstvo) v skladu s predpisom, ki ureja postopke zaščite
kmetijskih pridelkov oziroma živil. 
(2) Specifikacija za Namizne oljke Slovenske Istre iz
prejšnjega odstavka je dosegljiva na Ministrstvu, Dunajska cesta 58, Ljubljana,
ali na spletnih straneh ministrstva (www.mkgp.gov.si) pod povezavo Zaščita
kmetijskih pridelkov oziroma živil.
3. člen
Namizne oljke Slovenske Istre morajo biti označene v skladu s
predpisom, ki ureja splošno označevanje predpakiranih živil, in s tem
pravilnikom.
4. člen
Ime Namizne oljke Slovenske Istre lahko uporablja
pridelovalec oljk, ki zanje pridobi certifikat v skladu s predpisom, ki ureja
postopke zaščite kmetijskih pridelkov oziroma živil.
5. člen
Zaščitni znak za Namizne oljke Slovenske Istre lahko pridobi
pridelovalec teh oljk v skladu s predpisom, ki ureja zaščitni znak za
označevanje kmetijskih pridelkov oziroma živil.
6. člen
Vsi proizvajalci Namiznih oljk Slovenske Istre, ki pridobijo
certifikat iz 4. člena tega pravilnika in pridelujejo Namizne oljke Slovenske
Istre, morajo enkrat letno, najpozneje do konca februarja, na Ministrstvo pisno
sporočiti količino Namiznih oljk Slovenske Istre, ki so jih v preteklem letu
proizvedli.
7. člen
Proizvajalci Namiznih oljk Slovenske Istre, ki so do
uveljavitve tega pravilnika za svoje proizvode uporabljali ime Namizne oljke
Slovenske Istre, morajo pridobiti certifikat iz 4. člena tega pravilnika
najpozneje v roku enega leta od dneva uveljavitve tega pravilnika. Če
certifikata v predpisanem roku ne pridobijo, imena Namizne oljke Slovenske
Istre na svojih proizvodih ne smejo več uporabljati.
8. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 33203-39/2008/15
Ljubljana, dne 17. decembra 2008
EVA 2008-2311-0162
dr. Milan Pogačnik l.r. 
Minister 
za kmetijstvo, 
gozdarstvo in prehrano