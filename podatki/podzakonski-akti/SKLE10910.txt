1. SPLOŠNA DOLOČBA
1. člen
(vsebina sklepa)
(1) Ta sklep določa:
1.     
podrobnejša pravila o finančnih instrumentih, s katerimi se trguje na
borznem trgu,
2.     
podrobnejše pogoje za uvrstitev vrednostnih papirjev v uradno borzno
kotacijo,
3.     
način in vsebino obvestil in objav v zvezi z uvrstitvijo, začasno
ustavitvijo in umikom finančnih instrumentov iz trgovanja na borznem trgu,
4.     
način in vsebino obvestil o sprejemu borznih članov, prenehanju članstva
in seznamu borznih članov ter o pomembnih kršitvah pravil borze, neurejenih
trgovalnih razmerah in ravnanjih borznih članov, ki imajo značilnosti zlorabe
trga,
5.     
podrobnejša merila za oprostitev obveznosti razkritja informacij o
ponudbi in povpraševanju po delnicah na borznem trgu ter o borznih poslih z
delnicami.
(2) Ta sklep ustrezno upošteva tudi Uredbo 1287/2006 z
dne 10. 8. 2006 o izvajanju Direktive 2004/39/ES Evropskega parlamenta in
Sveta v zvezi z obveznostmi vodenja evidenc za investicijske družbe, poročanjem
o transakcijah, tržno preglednostjo, sprejemanjem finančnih instrumentov v
trgovanje in pojmi, opredeljenimi v navedeni direktivi (UL L 241 z dne
2. 9. 2006, str. 1, v nadaljevanju: Uredba 1287/2006).
(3) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. PODROBNEJŠA PRAVILA O FINANČNIH INSTRUMENTIH, S
KATERIMI SE TRGUJE NA BORZNEM TRGU
2. člen
(značilnosti, ki jih morajo izpolnjevati različne vrste
finančnih instrumentov za uvrstitve v trgovanje na borznem trgu)
Za uvrstitev v trgovanje na borznem trgu morajo finančni
instrumenti izpolnjevati značilnosti, kot jih določa Uredba 1287/2006, in sicer
za:
1.     
prenosljive vrednostne papirje v 35. členu,
2.     
enote v kolektivnih naložbenih podjemih v 36. členu,
3.     
izvedene finančne instrumente v 37. členu.
3. člen
(ukrepi za redno preverjanje, ali izdajatelji izpolnjujejo
obveznosti glede objave nadzorovanih informacij iz 3. poglavja ZTFI in 17.
člena Uredbe 596/2014)
(1) Ukrepi za redno preverjanje, ali izdajatelji
izpolnjujejo obveznosti glede objave nadzorovanih informacij iz 3. poglavja
Zakona o trgu finančnih instrumentov (Uradni list RS, št. 108/10 – UPB3,
78/11, 55/12, 105/12 – ZBan-1J, 63/13 – ZS-K in 30/16, v nadaljevanju: ZTFI) in
17. člena Uredbe (EU) št. 596/2014 Evropskega parlamenta in Sveta z dne
16. 4. 2014 o zlorabi trga (uredba o zlorabi trga) ter razveljavitvi
Direktive 2003/6/ES Evropskega parlamenta in Sveta ter direktiv Komisije
2003/124/ES, 2003/125/ES in 2004/72/ES (UL L 173 z dne 12. 6. 2014, str.
1, v nadaljevanju: Uredba 596/2014/EU), so v skladu s pristojnostjo in
odgovornostjo borze kot upravljavcem borznega trga zlasti:
1.     
redno oziroma sistematično spremljanje objavljenih informacij ter
prejetih poročil in obvestil izdajateljev, ki so v skladu s 344. členom ZTFI
dolžni obveščati borzo, na način, v rokih in obsegu, kot je predpisan s pravili
in navodili borze,
2.     
spremljanje in preverjanje, ali izdajatelji pravočasno objavljajo
nadzorovane informacije,
3.     
preverjanje, ali je izdajatelj obvestil borzo, kateri način je izbral za
objavljanje nadzorovanih informacij ter kateremu sistemu za centralno
shranjevanje posreduje nadzorovane informacije,
4.     
posredovanje poziva izdajatelju za pojasnitev razlogov in okoliščin,
kadar obstaja utemeljen sum, da izdajatelj krši obveznosti, oziroma za
pravočasno izpolnitev dolžnosti,
5.     
začasna in največ za deset zaporednih delovnih dni ustavitev trgovanja s
finančnimi instrumentom na borznem trgu, če je to potrebno za zaščito interesov
vlagateljev v zvezi s pravilno objavo dodatka k prospektu ali nadzorovane
informacije v skladu s 3. poglavjem ali 17. členom Uredbe 596/2014/EU ali v
zvezi z drugimi dejstvi in okoliščinami,
6.     
obveščanje Agencije o izvedenih ukrepih in o obstoju razlogov za
utemeljen sum, da izdajatelji ravnajo v nasprotju s 3. poglavjem ali 17. členom
Uredbe 596/2014/EU,
7.     
drugi ustrezni ukrepi v skladu s pravili in navodili borze, ki so
potrebni za preverjanje, ali izdajatelj izpolnjuje svoje obveznosti glede
objave nadzorovanih informacij.
(2) Vrsta, obseg, način izvajanja in druge lastnosti
ukrepov za redno preverjanje, ali izdajatelji izpolnjujejo obveznosti glede
objave nadzorovanih informacij, se med seboj lahko razlikujejo glede na:
1.     
vrsto finančnega instrumenta, ki ga je izdal izdajatelj (npr. delnice,
dolžniški vrednostni papirji itd.),
2.     
vrsto nadzorovane informacije (npr. letno in polletno poročilo,
informacije o pomembnih deležih, druge nadzorovane informacije, notranje
informacije itd.).
4. člen
(ukrepi za redno preverjanje izpolnjevanja pogojev za
trgovanje s finančnimi instrumenti na borznem trgu)
(1) Vzpostavitev in uresničevanje ukrepov za redno
preverjanje izpolnjevanja pogojev za trgovanje s finančnimi instrumenti na
borznem trgu se nanaša zlasti na preverjanje:
1.     
izpolnjevanja splošnih in posebnih pogojev za uvrstitev finančnih
instrumentov v trgovanje na borznem trgu iz 341. in 342. člena ZTFI, ki morajo
biti izpolnjeni ob uvrstitvi in v času trajanja uvrstitve v trgovanje,
2.     
ali so v skladu s 349. členom ZTFI podani razlogi za začasno ustavitev
trgovanja s finančnimi instrumenti,
3.     
ali so v skladu s 350. členom ZTFI podani razlogi, na podlagi katerih
mora borza finančne instrumente umakniti iz trgovanja na borznem trgu.
(2) Ukrepi za redno preverjanje izpolnjevanja pogojev za
trgovanje s finančnimi instrumenti na borznem trgu so v skladu s prvim
odstavkom ter v skladu s pristojnostjo in odgovornostjo borze kot upravljavcem
borznega trga zlasti:
1.     
preverjanje vložene zahteve za uvrstitev finančnih instrumentov v
trgovanje na borznem trgu in priložene dokumentacije, iz katere mora biti
razvidno, da so izpolnjeni splošni in posebni pogoji za uvrstitev v trgovanje,
2.     
seznanitev z vsebino prejetih obvestil centralne klirinško depotne
družbe v zvezi z izdajo finančnih instrumentov v centralnem registru ali izdajo
potrdil o deponiranju oziroma z vsebino primerljivih dokumentov drugih
centralnih depojev,
3.     
primerjava evidenc in podatkov o posameznem finančnem instrumentu v
borznem trgovalnem sistemu z evidencami in podatki o tem finančnem instrumentu
v centralnem registru (število, lastnosti, oznake itd.),
4.     
seznanitev z vsebino izdanih in borzi vročenih odločb Agencije, ki lahko
vplivajo na trgovanje s posameznim finančnim instrumentom (npr. zahteva za
začasno ustavitev trgovanja s finančnim instrumentom itd.),
5.     
preverjanje prejetih obvestil izdajateljev finančnih instrumentov v
zvezi z neizpolnjevanjem pogojev za trgovanje oziroma preverjanje vloženih
zahtev za začasno ustavitev trgovanja (npr. obvestilo o izvedeni
dokapitalizaciji, za katero prospekt še ni bil potrjen, obvestilo o vpisu
sklepa o umiku z organiziranega trga v sodni register itd.) ali zahtev za umik
finančnih instrumentov iz trgovanja,
6.     
posredovanje poziva izdajatelju za pojasnitev razlogov in okoliščin v
zvezi z neizpolnjevanjem pogojev za trgovanje,
7.     
začasna ustavitev trgovanja s finančnim instrumentom na zahtevo Agencije
ali drugega pristojnega nadzornega organa na utemeljeno zahtevo izdajatelja ali
na podlagi odločitve borze,
8.     
umik finančnega instrumenta iz trgovanja na borznem trgu na podlagi
obvestila izdajatelja, zahteve Agencije ali drugega pristojnega nadzornega
organa ali na podlagi odločitve borze,
9.     
drugi ustrezni ukrepi v skladu s pravili in navodili borze, ki so
potrebni za zagotovitev, da finančni instrumenti izpolnjujejo pogoje za
trgovanje.
5. člen
(način, na katerega borza tekoče seznanja svoje člane
z možnostmi dostopa do nadzorovanih informacij)
(1) Borza mora svoje člane tekoče seznanjati z možnostmi
dostopa do nadzorovanih informacij, ki jih je objavil izdajatelj v skladu s 3.
poglavjem ZTFI ali 17. členom Uredbe 596/2014/EU na način, ki omogoča članom:
1.     
pridobiti informacije, kateri način oziroma mesto za objavo nadzorovanih
informacij je izdajatelj navedel v obvestilu, ki ga je posredoval borzi,
2.     
pridobiti informacije, kateri sistem za centralno shranjevanje
nadzorovanih informacij je izdajatelj navedel v obvestilu, ki ga je posredoval
borzi.
(2) Podrobnejši način, na katerega borza svoje člane
tekoče seznanja z možnostmi dostopa do nadzorovanih informacij, ki jih je
objavil izdajatelj, predpiše borza s pravili in navodili.
3. PODROBNEJŠI POGOJI ZA UVRSTITEV VREDNOSTNIH PAPIRJEV
V URADNO BORZNO KOTACIJO
6. člen
(pogoji za uvrstitev vrednostnih papirjev v uradno borzno
kotacijo)
(1) Podrobnejši pogoji za uvrstitev vrednostnih papirjev
v uradno borzno kotacijo se nanašajo na:
1.     
predvideno tržno kapitalizacijo delnic, za katere se namerava vložiti
zahteva za sprejem v skladu s prvim odstavkom 346. člena ZTFI,
2.     
dovoljene izjeme iz drugega odstavka 347. člena ZTFI glede sprejema
delnic, katerih izdajatelj ni objavil letnega poročila za zadnja tri poslovna
leta,
3.     
ustrezno razpršitev imetništva delnic v skladu s prvim odstavkom 346.
člena ZTFI,
4.     
dovoljene izjeme iz petega odstavka 348. člena ZTFI glede sprejema
dolžniških vrednostnih papirjev, ki vsebujejo opcijo do zamenjave za delnice
ali do nakupa delnic, kadar delnice, ki so predmet opcije, niso uvrščene v
trgovanje na organiziranem trgu.
(2) Podrobnejši pogoji iz prvega odstavka tega člena so
podrobneje predpisani v 7., 8., 9. in 10. členu tega sklepa.
7. člen
(pogoji glede tržne kapitalizacije delnic)
(1) Predvidena tržna kapitalizacija delnic, za katere se
namerava vložiti zahteva za sprejem v uradno kotacijo, ali če je ni mogoče
oceniti, kapital in rezerve družbe, vključno z dobičkom in izgubo zadnjega
poslovnega leta, mora znašati najmanj 1 milijon eurov.
(2) Ne glede na določbo prvega odstavka je sprejem v
uradno borzno kotacijo dopusten tudi v primeru, kadar pogoj iz prvega odstavka
ni izpolnjen, če se borza predhodno prepriča, da bo trg teh delnic kljub temu
dovolj likviden.
(3) Pogoj iz prvega odstavka ne velja za sprejem v
uradno kotacijo dodatnega svežnja delnic istega razreda, kot so že sprejete
delnice.
8. člen
(izjema, če izdajatelj ni objavil letnega poročila za zadnja
tri poslovna leta)
(1) V uradno borzno kotacijo se lahko izjemoma uvrstijo
tudi delnice, katerih izdajatelj ni objavil letnega poročila za zadnja tri
poslovna leta v skladu s predpisi države sedeža izdajatelja, pod pogojem, da
je:
1.     
takšna izjema v interesu izdajatelja ali vlagateljev in
2.     
da je borza oziroma pristojni organ prepričan, da imajo vlagatelji na
drug način na voljo vse potrebne informacije, ki jim omogočajo informirano
oceno izdajatelja in delnic, ki se sprejemajo v uradno borzno kotacijo.
(2) Izjema iz prvega odstavka tega člena je utemeljena
predvsem takrat, ko se uvrstitev v uradno borzno kotacijo nanaša na vrednostne
papirje, katerih izdajatelj je novoustanovljena družba, ki je nastala z
združitvijo več družb oziroma z razdelitvijo
obstoječe družbe. Pri tem se šteje, da je pogoj izpolnjen, če
so bili vrednostni papirji vsaj ene od družb, ki so se združile, oziroma
družbe, ki se je razdelila, do začetka postopka preoblikovanja sprejeti na
borzni trg ali če je vsaj ena družba objavila letno poročilo za zadnja tri
poslovna leta v skladu s predpisi.
9. člen
(pogoji glede razpršitve delnic)
(1) V uradno borzno kotacijo se lahko uvrstijo delnice,
ki izpolnjujejo pogoj ustrezne razpršitve imetništva delnic oziroma zadostnega
števila prodanih delnic javnosti iz drugega odstavka, pri čemer se upošteva
razpršitev v eni ali več državah članicah, najpozneje do sprejema delnic v
uradno borzno kotacijo.
(2) Pogoj ustrezne razpršitve delnic je izpolnjen:
1.     
kadar so delnice prodane javnosti v višini najmanj 25 % vpisanega
kapitala, ki ga pomeni razred teh delnic ali
2.     
kadar bo zaradi velikega števila delnic istega razreda in obsega njihove
prodaje javnosti trg pravilno deloval tudi pri nižjem odstotku prodaje glede na
odstotek iz 1. točke tega odstavka.
(3) Pogoj iz drugega odstavka ne velja, kadar se delnice
prodajo javnosti preko borze. V tem primeru je sprejem v uradno borzno kotacijo
dopusten le, če sta borza oziroma pristojni organ prepričana, da bo v kratkem
času preko borze prodano zadostno število delnic.
(4) V primeru sprejema dodatnega števila delnic istega
razreda v uradno borzno kotacijo sme borza oziroma pristojni organ pri
preverjanju izpolnjevanja pogoja iz drugega odstavka upoštevati vse izdane
delnice in ne samo dodatno izdane delnice.
(5) Sprejem v uradno borzno kotacijo je dopusten tudi v
primeru, kadar delnice sicer ne izpolnjujejo pogoja iz drugega odstavka, so pa
te delnice v zadostnem številu prodane javnosti v državi nečlanici ali državah
nečlanicah, v katerih te delnice kotirajo.
10. člen
(izjema pri uvrstitvi zamenljivih dolžniških vrednostnih
papirjev)
V uradno borzno kotacijo se lahko izjemoma uvrstijo tudi
dolžniški vrednostni papirji, ki vsebujejo opcijo do zamenjave za delnice ali
do nakupa delnic, kadar delnice, ki so predmet opcije, niso uvrščene v
trgovanje na organiziranem trgu, pod pogojem, da sta borza oziroma pristojni
organ prepričana, da imajo vlagatelji na drug način na voljo vse potrebne informacije,
ki jih potrebujejo za poučeno oceno glede vrednosti delnic, ki so predmet
opcije, vsebovane v tem dolžniškem vrednostnem papirju.
4. NAČIN IN VSEBINA OBVESTIL IN OBJAV O UVRSTITVI,
ZAČASNI USTAVITVI IN UMIKU FINANČNIH INSTRUMENTOV IZ TRGOVANJA NA BORZNEM TRGU
11. člen
(obveščanje o vloženih zahtevah in sprejetih odločitvah o
uvrstitvi finančnih instrumentov v trgovanje na borznem trgu)
(1) Borza mora v skladu s prvim odstavkom 345. člena
ZTFI obvestiti Agencijo o vsaki prejeti zahtevi za uvrstitev finančnih
instrumentov v trgovanje na borznem trgu v treh delovnih dneh od prejema
zahteve.
(2) Obvestilo iz prejšnjega odstavka mora vsebovati
podatke o:
1.     
izdajatelju (firma, sedež, naslov, matična številka),
2.     
vložniku zahteve (izdajatelj, druga oseba s soglasjem izdajatelja, druga
oseba brez soglasja izdajatelja),
3.     
finančnem instrumentu (vrsta, razred, število, vrednost izdaje, drugi
podatki).
(3) Borza mora v skladu s prvim odstavkom 345. člena
ZTFI obvestiti Agencijo o svoji odločitvi o tej zahtevi in obvestilu priložiti
odločbo o uvrstitvi finančnih instrumentov v trgovanje na borznem trgu, in
sicer v treh delovnih dneh od dneva sprejema odločitve.
(4) Če je borza zavrnila zahtevo za uvrstitvi finančnih
instrumentov v trgovanje na borznem trgu, je v roku iz prejšnjega odstavka
dolžna obvestiti Agencijo o zavrnitvi zahteve in obvestilu priložiti odločbo o
zavrnitvi zahteve z obrazložitvijo, iz katere so razvidni razlogi za zavrnitev.
(5) Določbe tretjega in četrtega odstavka se smiselno
uporabljajo tudi za:
1.     
preklic odločitve o zahtevi,
2.     
začetek trgovanja,
3.     
uvrstitvi dodatnega števila finančnih instrumentov,
4.     
preoblikovanje razreda finančnih instrumentov,
5.     
pripojitve,
6.     
premestitev finančnih instrumentov,
7.     
zmanjšanje števila finančnih instrumentov.
(6) Borza mora v skladu z drugim odstavkom 345. člena
ZTFI objaviti informacije o uvrstitvi finančnih instrumentov v trgovanje na
borznem trgu na svojih javnih spletnih straneh pod naslednjimi pogoji:
1.     
objava se izvede najkasneje v treh delovnih dneh po uvrstitvi ter pred
dejanskim začetkom trgovanja s finančnim instrumentom,
2.     
objava mora vsebovati osnovne podatke o izdajatelju in finančnem
instrumentu, podatke o dnevu uvrstitve v trgovanje ter podatke o oznaki
finančnega instrumenta v borznem trgovalnem sistemu,
3.     
dostop do javne objave mora biti brezplačen.
12. člen
(obveščanje o začasni ustavitvi trgovanja in umiku finančnih
instrumentov iz trgovanja na borznem trgu)
(1) Borza mora v skladu s prvim odstavkom 352. člena
ZTFI takoj oziroma najkasneje naslednji delovni dan obvestiti Agencijo o vsaki
začasni ustavitvi trgovanja in vsakem umiku finančnih instrumentov iz trgovanja
na borznem trgu ter obvestilu priložiti odločbo o začasni ustavitvi trgovanja
oziroma o umiku finančnih instrumentov iz trgovanja na borznem trgu.
(2) Obvestilo oziroma odločba iz prejšnjega odstavka
mora vsebovati:
1.     
podatke o finančnem instrumentu (podatki o izdajatelju, vrsta, razred,
oznaka v trgovalnem sistemu), ki je predmet začasne ustavitve trgovanja ali
umika iz trgovanja na borznem trgu,
2.     
razloge za začasno ustavitev trgovanja oziroma za umik finančnega
instrumenta iz trgovanja na borznem trgu,
3.     
rok trajanja ustavitve trgovanja s finančnim instrumentom oziroma datum
umika finančnega instrumenta iz trgovanja na borznem trgu. Rok trajanja ustavitve
trgovanja oziroma datum umika finančnega instrumenta iz trgovanja na borznem
trgu mora zajemati dan in uro ustavitve trgovanja oziroma umika finančnega
instrumenta.
(3) Borza mora v skladu z drugim odstavkom 352. člena
ZTFI objaviti informacije o začasni ustavitvi trgovanja oziroma o umiku
finančnega instrumenta iz trgovanja na borznem trgu na svojih javnih spletnih
straneh pod naslednjimi pogoji:
1.     
objava se izvede na dan ustavitve trgovanja ali umika iz trgovanja
oziroma na dan sprejema odločitve, če se odločitev sprejme pred dejanskim dnem
ustavitve trgovanja ali umika iz trgovanja,
2.     
objava mora vsebovati osnovne podatke o izdajatelju in finančnem
instrumentu, podatek o oznaki finančnega instrumenta v borznem trgovalnem
sistemu ter podatek o trajanju ustavitve trgovanja oziroma o datumu umika iz
trgovanja,
3.     
dostop do javne objave mora biti brezplačen.
5. NAČIN IN VSEBINA OBVESTIL O SPREJEMU BORZNIH ČLANOV,
PRENEHANJU ČLANSTVA, SEZNAMU BORZNIH ČLANOV, POMEMBNIH KRŠITVAH PRAVIL BORZE
TER NEUREJENIH TRGOVALNIH RAZMERAH IN RAVNANJIH BORZNIH ČLANOV, KI IMAJO
ZNAČILNOSTI ZLORABE TRGA
13. člen
(obveščanje o sprejemu borznih članov, prenehanju članstva
in seznamu borznih članov)
(1) Borza mora v skladu s 359. členom ZTFI obvestiti
Agencijo o vsakem sprejemu borznega člana in o vsakem prenehanju položaja
borznega člana ter obvestilu priložiti odločbo o sprejemu člana oziroma o
prenehanju položaja člana, in sicer v treh delovnih dneh od dneva sprejema
odločitve.
(2) Obvestilo iz prejšnjega odstavka mora vsebovati predvsem:
1.     
podatke o firmi, sedežu, naslovu in matični številki člana, ki je
sprejet ali ki mu je prenehal položaj člana,
2.     
datum sprejema ali datum prenehanja položaja člana,
3.     
oznako borznega člana v borznem trgovalnem sistemu.
(3) Če je borza zavrnila zahtevo za sprejem člana na
borzo, je dolžna v treh delovnih dneh od dneva zavrnitve o tem obvestiti
Agencijo in obvestilu priložiti odločbo o zavrnitvi zahteve z obrazložitvijo,
iz katere so razvidni razlogi za zavrnitev.
(4) Borza mora vsakokratnemu obvestilu Agenciji iz
prvega odstavka priložiti tudi vsakokraten seznam borznih članov. Šteje se, da
je borza izpolnila obveznost iz prejšnjega stavka, če je vsakokraten seznam
borznih članov Agenciji neposredno dostopen na javnih spletnih straneh borze
ali v informacijskem sistemu borze.
14. člen
(obveščanje o pomembnih kršitvah pravil borze, neurejenih
trgovalnih razmerah in ravnanjih borznih članov, ki imajo značilnosti zlorabe
trga)
(1) Borza mora v skladu s prvim odstavkom 362. člena
ZTFI obveščati Agencijo o pomembnih kršitvah pravil borze, neurejenih
trgovalnih razmerah in ravnanjih borznih članov, ki imajo značilnosti zlorabe
trga na način, v rokih in vsebino, kot je določeno v drugem, tretjem, četrtem
in petem odstavku tega člena ter v 15., 16. in 17. členu.
(2) Redna obvestila so tista obvestila, ki niso nujna
ter jih je borza dolžna posredovati Agenciji praviloma v roku osmih dni od
ugotovitve utemeljenega suma kršitve ali razmer oziroma v roku treh delovnih
dni od sprejema določenega ukrepa, če ni v posameznem primeru predpisan daljši
rok za posredovanje obvestila.
(3) Nujna obvestila so obvestila v zvezi z dejstvi in
okoliščinami, ki bi lahko povzročile večje motnje na borznem trgu ter jih je
borza dolžna posredovati Agenciji nemudoma. Nujno obvestilo mora vsebovati vse
bistvene okoliščine, ki so predmet obveščanja, če pa to ni mogoče, pa vsaj
razloge, na podlagi katerih se sumi, da bi lahko prišlo do večjih motenj na
borznem trgu, preostale podatke pa takoj, ko so na voljo.
(4) V obvestilu morajo biti navedeni vsi pomembni
podatki v zvezi z dogodkom, ki je predmet obveščanja, predvsem podatki o
borznem članu, vrsti in vsebini kršitve ali neurejenih razmerah, okoliščinah in
dejstvih, iz katerih izhaja utemeljenost suma kršitve oziroma so bili podlaga
za sprejem ukrepa, ter drugi pomembni podatki.
(5) Obvestila se posredujejo praviloma po pošti, lahko
pa tudi po elektronski pošti ali telefaksu. Šteje se, da je borza izpolnila
obveznost obveščanja, če je obvestilo glede na njegovo vsebino in naravo
Agenciji neposredno dostopno na javnih spletnih straneh borze ali v
informacijskem sistemu borze.
15. člen
(obveščanje o pomembnih kršitvah pravil borze)
(1) V zvezi s pomembnimi kršitvami pravil borze mora
borza obveščati Agencijo zlasti o:
1.     
kršitvah pravil o organizacijskih, tehničnih in kadrovskih pogojih, ki
jih mora izpolnjevati borzni član,
2.     
kršitvah pravil o pogojih v zvezi s poravnavo borznih poslov, ki jih
mora izpolnjevati borzni član,
3.     
kršitvah pravil borznega trgovanja, ki omogočajo pošteno in urejeno
trgovanje in določajo objektivna merila za sklepanje borznih poslov, in sicer
predvsem glede vnosa zavezujoče ponudbe za prodajo ali nakup finančnih
instrumentov, glede pogojev in načina preklica vnesenih ponudb za prodajo ali
nakup, glede odstopa od sklenjenega posla ter glede trgovanja po dnevu začetka
postopka zaradi insolventnosti borznega člana,
4.     
drugih kršitvah, ki jih borza v pravilih opredeli kot pomembne kršitve,
predvsem v zvezi z dolžnostjo pravočasnega obveščanja borze, posredovanja
dokumentacije itd.,
5.     
ukrepih, ki jih je ali jih bo v razmerju do borznega člana v skladu s
pravili uporabila borza zaradi zgoraj navedenih kršitev.
(2) Borza je dolžna obvestiti Agencijo o kršitvah iz
prvega odstavka v roku treh delovnih dni od ugotovitve utemeljenega suma kršitve
oziroma v roku treh delovnih dni od sprejema ukrepa, kadar borza zoper člana
sprejme ukrep, če ne gre za nujno obvestilo v skladu s tretjim odstavkom 14.
člena.
(3) Iz posredovanega obvestila morajo biti razvidni
podatki o borznem članu, vrsti in vsebini kršitve, okoliščinah in dejstvih, iz
katerih izhaja utemeljenost suma kršitve oziroma so bili podlaga za sprejem
ukrepa, ter drugi pomembni podatki. Če je bil ukrep sprejet v obliki odločbe,
odredbe ali sklepa, se le-ta priloži obvestilu.
16. člen
(obveščanje o neurejenih trgovalnih razmerah)
(1) V zvezi z neurejenimi trgovalnimi razmerami mora
borza obveščati Agencijo zlasti o:
1.     
motnjah, zastojih ali nepravilnostih pri delovanju borznega
informacijskega sistema oziroma borznega trgovalnega sistema, razlogih zanje,
ukrepih za odpravo motenj, zastojev ali nepravilnosti ter o nastalih posledicah
zaradi motenj, zastojev ali nepravilnega delovanja,
2.     
izvedenih razdrtjih sklenjenih poslov, ki so posledica nepravilnega
delovanja borznega trgovalnega sistema ali neurejenih trgovalnih razmer pri
borznih članih,
3.     
pomanjkljivostih ureditve trgovanja v pravilih in navodilih borze,
4.     
neskladnostih med ureditvijo trgovanja v pravilih in navodilih borze ter
dejanskim delovanjem borznega trgovalnega sistema,
5.     
drugih neurejenih trgovalnih razmerah pri borznih članih, ki bi lahko
povzročile večje motnje na borznem trgu,
6.     
ukrepih, ki jih je ali jih bo v zvezi s pravili trgovanja, borznim
trgovalnim sistemom ali v razmerju do borznega člana v skladu s pravili
uporabila borza zaradi zgoraj navedenih razmer.
(2) Borza je dolžna obvestiti Agencijo o neurejenih
trgovalnih razmerah iz prvega odstavka v roku treh delovnih dni od ugotovitve
utemeljenega suma nastanka neurejenih razmer oziroma v roku treh delovnih dni
od sprejema ukrepa, kadar borza sprejme ukrep, če ne gre za nujno obvestilo v
skladu s tretjim odstavkom 14. člena.
(3) Iz posredovanega obvestila morajo biti razvidni
podatki o vrsti in naravi ter predvidenih vzrokih in posledicah neurejenih
trgovalnih razmer, načinu in rokih njihove odprave, okoliščinah in dejstvih, ki
so bili podlaga za sprejem ukrepa, podatki o članu ali članih, če se te razmere
nanašajo nanj, ter drugi pomembni podatki. Če je bil ukrep sprejet v obliki
odločbe, odredbe ali sklepa, se le-ta priloži obvestilu.
17. člen
(obveščanje o ravnanjih borznih članov, ki imajo značilnosti
zlorabe trga)
(1) V zvezi z ravnanji borznih članov, ki imajo
značilnosti zlorabe trga mora borza obveščati Agencijo zlasti o:
1.     
kršitvah pravil, katerih namen je odkrivanje in preprečevanje tržnih
manipulacij ali poskusov tržnih manipulacij,
2.     
sumljivih naročilih ali poslih oziroma o obstoju utemeljenih razlogov za
sum, da naročila ali posli na podlagi kazalnikov in presoje v skladu z drugim
odstavkom tega člena ali drugih okoliščin, vsebujejo znake tržne manipulacije
ali trgovanja z notranjimi informacijami ali poskusa tržne manipulacije ali
trgovanja z notranjimi informacijami,
3.     
vseh drugih informacijah v zvezi s preiskavo in pregonom prepovedanih
dajanj zlorabe trga, storjenih pri trgovanju na borznem trgu ali preko
informacijskega sistema za trgovanje na borznem trgu, če tako zahteva Agencija.
(2) Borza je dolžna pri presoji, ali gre pri posameznem
ravnanju za nedovoljeno ravnanje tržne manipulacije ali pa za dovoljeno
ravnanje, upoštevati zlasti naslednje:
1.     
stopnjo preglednosti ravnanj na borznem trgu,
2.     
potrebno stopnjo varstva vlagateljev ter varstva delovanja borznega
trga, zlasti medsebojnega delovanja ponudbe in povpraševanja po finančnih
instrumentih, pri čemer mora oceniti vpliv posameznega ravnanja na podlagi
osnovnih tržnih kazalcev, kot so tržne razmere v času ravnanja in povprečna ali
zaključna cena finančnega instrumenta,
3.     
vpliv na likvidnost in učinkovitost borznega trga,
4.     
ali ravnanje upošteva obstoječ režim in sistem trgovanja na borznem
trgu,
5.     
ali ravnanje omogoča tržnim udeležencem pravočasen in ustrezen odziv na
nove tržne pogoje, ustvarjene s takšnim ravnanjem,
6.     
ali ravnanje predstavlja tveganje za integriteto borznega trga,
7.     
ugotovitve in priporočila Agencije, ki se nanašajo na odkrivanje in
preprečevanje tržnih manipulacij,
8.     
strukturne značilnosti borznega trga, vrsto finančnih instrumentov,
značilnosti udeležencev na tem trgu,
9.     
pomembne spremembe tržnega okolja, kot so na primer spremembe pravil
trgovanja ali sistema trgovanja.
(3) Borza je dolžna obvestiti Agencijo o:
1.     
kršitvah iz 1. točke prvega odstavka v roku treh delovnih dni od
ugotovitve utemeljenega suma kršitve oziroma v roku treh delovnih dni od
sprejema ukrepa, kadar borza zoper člana sprejme ukrep, pri čemer morajo biti
iz obvestila razvidni podatki o borznem članu, vrsti in vsebini kršitve,
okoliščinah in dejstvih, iz katerih izhaja utemeljenost suma kršitve oziroma so
bili podlaga za sprejem ukrepa, ter drugi pomembni podatki, če je bil ukrep
sprejet v obliki odločbe, odredbe ali sklepa, se le-ta priloži obvestilu,
2.     
sumljivih naročilih ali poslih iz 2. točke prvega odstavka v rokih in na
način, kot ga določa Delegirana Uredba Komisije (EU) 2016/957 z dne 9. 3.
2016 o dopolnitvi Uredbe (EU) št. 595/2014 Evropskega parlamenta in Sveta v
zvezi z regulativnimi tehničnimi standardi za ustrezne ureditve, sisteme in
postopke ter predloge obvestil za preprečevanje, odkrivanje in poročanje zlorab
ali sumljivih naročil ali poslov (UL L 160 z dne 17. 6. 2016, str.1),
3.     
vseh drugih informacijah iz 3. točke prvega odstavka v rokih in na
način, kot ga določi Agencija v svoji zahtevi.
6. PODROBNEJŠA MERILA ZA OPROSTITEV OBVEZNOSTI RAZKRITJA
INFORMACIJ O PONUDBI IN POVPRAŠEVANJU PO DELNICAH NA BORZNEM TRGU TER O BORZNIH
POSLIH Z DELNICAMI
18. člen
(merila za oprostitev obveznosti razkritja informacij o
ponudbi in povpraševanju po delnicah na borznem trgu)
(1) Pri odločanju o zahtevi borze za oprostitev
obveznosti razkritja informacij o trenutni ponudbeni nakupni in prodajni ceni
in informacije o globini interesa za trgovanje pri teh cenah v zvezi z
delnicami, ki so uvrščene v trgovanje na borznem trgu, v skladu s tretjim
odstavkom 366. člena ZTFI Agencija upošteva tržni model ali vrsto in obseg
naročil, zlasti pri naročilih velike vrednosti v primerjavi s tržno vrednostjo,
ki je običajna za te delnice, in sicer na podlagi podrobnejših meril, ki jih
določa Uredba 1287/2006 za:
1.     
opustitve na podlagi tržnega modela in vrste naročil ali transakcije v
18. in 19. členu,
2.     
opustitve v zvezi s transakcijami velikega obsega v 20. členu.
(2) Če borza vloži zahtevo za oprostitev obveznosti
razkritja informacij iz prvega odstavka, mora v njej navesti, na kateri tržni
model ali vrsto in obseg naročil oziroma na katere informacije se nanaša
zahteva, ter zahtevo ustrezno utemeljiti.
19. člen
(merila za oprostitev obveznosti razkritja informacij o
borznih poslih z delnicami)
(1) Pri odločanju o odložitvi obveznosti borze razkriti
informacije o ceni, količini in času sklenitve vsakega posla z delnicami, ki so
uvrščene v trgovanje na borznem trgu, v skladu s tretjim odstavkom 367. člena
ZTFI Agencija upošteva vrste teh poslov in njihove velikosti, še zlasti za
posle velike vrednosti v primerjavi s tržno vrednostjo, ki je običajna za te
delnice, in sicer na podlagi podrobnejših meril, ki jih za odložene objave
velikih transakcij v 28. členu določa Uredba 1287/2006.
(2) Če borza vloži zahtevo za odložitev obveznosti
razkritja informacij iz prvega odstavka, mora v njej navesti, na katero vrsto
poslov in njihove velikosti oziroma na katere informacije se nanaša zahteva,
ter zahtevo ustrezno utemeljiti.
7. NAČIN POROČANJA
20. člen
(način poročanja)
(1) Borza poroča Agenciji o podatkih iz tega sklepa
pisno, tako da ji predloži poročilo, v katerem določno navede vsa dejstva in okoliščine
oziroma kopije vse dokumentacije, ki je potrebna za presojo vpliva dogodka, ki
je predmet obvestila, na poslovanje borze.
(2) Agencija lahko z navodili določi, da se predpisani
podatki pošiljajo po ustreznih elektronskih medijih. Pri tem lahko določi tudi
dodatne podatke, ki so potrebni zaradi enolične identifikacije pošiljatelja in
vrste posameznega poročila.
8. KONČNI DOLOČBI
21. člen
(prenehanje veljavnosti)
Z dnem uveljavitve tega sklepa preneha veljati Sklep o
podrobnejših pravilih o borznem trgu (Uradni list RS, št. 106/07).
22. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 0070-7/2016-3
Ljubljana, dne 4. novembra 2016
EVA 2016-1611-0112
Predsednik Sveta
Agencije za trg vrednostnih papirjev
mag. Miloš Čas l.r.