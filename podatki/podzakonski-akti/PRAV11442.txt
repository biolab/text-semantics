I. SPLOŠNE DOLOČBE
1. člen
(vsebina pravilnika)
Ta pravilnik v skladu z Direktivo 2007/46/ES Evropskega
Parlamenta in Sveta z dne 5. septembra 2007 o vzpostavitvi okvira za
odobritev motornih in priklopnih vozil ter sistemov, sestavnih delov in
samostojnih tehničnih enot, namenjenih za taka vozila (UL L št. 263 z dne
9. 10. 2007, str. 1), zadnjič spremenjeno z Uredbo Komisije (EU) št.
2015/45 z dne 14. januarja 2015 o spremembi Direktive 2007/46/ES
Evropskega parlamenta in Sveta in Uredbe Komisije (ES) št. 692/2008 glede
inovativnih tehnologij za zmanjšanje emisij CO2 iz lahkih gospodarskih vozil
(UL L št. 9 z dne 15. 1. 2015, str. 1) (v nadaljnjem besedilu: Direktiva
2007/46/ES), ureja odobritev novih vozil, ter sistemov, sestavnih delov in
samostojnih tehničnih enot, namenjenih za ta vozila kakor tudi prodajo in
začetek uporabe delov in opreme namenjene za vozila, ki so odobrena v skladu s
tem pravilnikom.
2. člen
(področje uporabe)
(1) Ta pravilnik se uporablja za homologacijo in
posamično odobritev vozil, načrtovanih in izdelanih v eni ali več stopnjah za
uporabo v cestnem prometu, ter sistemov, sestavnih delov in samostojnih
tehničnih enot, načrtovanih in izdelanih za takšna vozila kakor tudi za dele in
opremo, namenjeno za ta vozila.
(2) Ta pravilnik se ne uporablja za homologacijo ali
posamično odobritev naslednjih vozil:
a)    
kmetijskih ali gozdarskih traktorjev, določenih v Pravilniku o
homologaciji kmetijskih in gozdarskih traktorjev, njihovih priklopnikov in
zamenljivih vlečenih strojev ter njihovih sistemov, sestavnih delov in
samostojnih tehničnih enot (Uradni list RS, št. 81/14);
b)    
dvo-tri in štirikolesnih vozil določenih v Pravilniku o homologaciji
dvo- in trikolesnih motornih vozil ter njihovih sistemov, sestavnih delov in
samostojnih tehničnih enot (Uradni list RS, št. 57/14);
c)    
goseničnih vozil.
(3) Ne glede na določbe prejšnjega odstavka je
homologacija ali posamična odobritev v skladu s tem pravilnikom možna za
naslednja vozila, če izpolnjujejo zahteve tega pravilnika:
a)    
vozila, ki so načrtovana in izdelana predvsem za uporabo na gradbiščih
ali v kamnolomih, pristaniščih ali letaliških kompleksih;
b)    
vozila, načrtovana in izdelana za potrebe vojske, civilne zaščite,
gasilskih enot in policije;
c)    
premične delovne stroje.
(4) Ne glede na določbe drugega in tretjega odstavka
tega člena je posamična odobritev v skladu s tem pravilnikom možna za naslednja
vozila:
a)    
vozila, namenjena izključno za hitrostna tekmovanja na cestah oziroma na
tekmovališčih;
b)    
prototipe vozil, ki se uporabljajo na cestah pod odgovornostjo proizvajalca
zaradi izvedbe posebnega preskusnega programa, pod pogojem, da so bila
načrtovana in izdelana posebej za ta namen.
3. člen
(pomen izrazov)
(1) Izrazi, uporabljeni v tem pravilniku, imajo
naslednji pomen:
1.     
»alternativne zahteve« so upravne določbe in tehnične zahteve, katerih
cilj je zagotovitev stopnje varnosti v prometu in varstva okolja, ki je v
največji možni meri smiselno enakovredna stopnji, ki jo zagotavljajo določbe iz
Priloge IV ali Priloge XI Direktive 2007/46/ES;
2.     
»certifikat o homologaciji« je certifikat iz Priloge VI Direktive
2007/46/ES ali ustrezne priloge k posamični direktivi ali uredbi, obrazec
sporočila iz ustrezne priloge k enemu od pravilnikov UN/ECE iz Dela I ali II
Priloge IV Direktive 2007/46/ES, če se štejejo za enakovredne, s katerim
homologacijski organ uradno potrjuje, da je tip vozila, sistema, sestavnega
dela ali samostojne tehnične enote homologiran;
3.     
»certifikat o posamični odobritvi« je dokument, s katerim homologacijski
organ uradno potrjuje, da je določeno vozilo posamično odobreno;
4.     
»potrdilo o skladnosti« je dokument iz Priloge IX Direktive 2007/46/ES,
ki ga izda proizvajalec in s katerim potrjuje, da je vozilo iz serije,
homologirane v skladu s tem pravilnikom, ob izdelavi skladno z vsemi
regulativnimi akti;
5.     
»dodelano vozilo« je vozilo ob koncu postopka večstopenjske homologacije,
ki izpolnjuje vse ustrezne tehnične zahteve tega pravilnika;
6.     
»dokončano vozilo« je vsako vozilo, ki ga ni treba dodelati, da bi
izpolnjevalo ustrezne tehnične zahteve tega pravilnika;
7.     
»homologacija« je postopek, s katerim homologacijski organ potrdi, da
tip vozila, sistema, sestavnega dela ali samostojne tehnične enote izpolnjuje
ustrezne upravne predpise in tehnične zahteve iz tega pravilnika ali
regulativnih aktov iz Priloge IV ali Priloge XI Direktive 2007/46/ES;
8.     
»hibridno električno vozilo« je hibridno vozilo, ki za namene mehanskega
pogona pridobiva energijo iz obeh naslednjih virov shranjene energije/moči v
vozilu:
- 
goriva,
- 
naprave za shranjevanje električne energije/moči (npr. baterija,
kondenzator, vztrajnik/generator itd.);
9.     
»hibridno motorno vozilo« je vozilo z vsaj dvema različnima
pretvornikoma energije in dvema različnima sistemoma za skladiščenje energije
(v vozilu) za pogon vozila;
10.  
»homologacija po delih« je homologacijski postopek, s katerim se
postopoma zbere cel sklop certifikatov o homologaciji za z vozilom povezane
sisteme, sestavne dele in samostojne tehnične enote, ki na koncu pripelje do
homologacije celotnega vozila;
11.  
»homologacija v enem delu« je postopek, s katerim se naenkrat opravi
homologacija vozila kot celote;
12.  
»homologacijski organ« je organ, ki je pristojen za vse vidike
homologacije tipa vozila, sistema, sestavnega dela ali samostojne tehnične
enote ali posamične odobritve vozila; za postopek izdaje soglasja, za izdajo in
po potrebi razveljavitev certifikatov o homologaciji, za delovanje kot
kontaktna točka v stikih s homologacijskimi organi drugih držav članic Evropske
unije (v nadaljnjem besedilu: država članica); za imenovanje tehničnih služb
ter za zagotavljanje, da proizvajalec izpolnjuje obveznosti glede skladnosti
proizvodnje;
13.  
»mešana homologacija« je postopek homologacije po delih, s katerim se v
končni fazi homologacije celotnega vozila podelijo homologacije za enega ali
več sistemov, ne da bi bilo treba izdati certifikate o homologaciji za te
sisteme;
14.  
»motorno vozilo« je vsako vozilo z lastnim motornim pogonom, ki ima
najmanj štiri kolesa in je dokončano, dodelano ali nedodelano, z največjo
konstrukcijsko določeno hitrostjo, ki presega 25 km/h;
15.  
»nacionalna homologacija« je homologacijski postopek, določen v
predpisih Republike Slovenije ali druge države članice, s tem da je veljavnost
takšne homologacije omejena na ozemlje Republike Slovenije oziroma druge države
članice;
16.  
»nedodelano vozilo« je vsako vozilo, ki potrebuje vsaj eno nadaljnjo
stopnjo dodelave, da bi izpolnilo vse ustrezne tehnične zahteve tega
pravilnika;
17.  
»opisna dokumentacija« je opisna mapa, ki jo dopolnjujejo poročila o
preskusih in vsi drugi dokumenti, ki sta jih tehnična služba ali homologacijski
organ priložila v opisno mapo med opravljanjem svojih nalog, pri čemer je
opisno dokumentacijo dovoljeno predložiti v elektronski obliki;
18.  
»opisna mapa« je popolna mapa z opisnim listom, dokumentacijo, podatki,
risbami, fotografijami itd., ki jo predloži vlagatelj, pri čemer je opisno mapo
dovoljeno predložiti v elektronski obliki;
19.  
»opisni list« je dokument iz Priloge I ali Priloge III Direktive
2007/46/ES ali iz ustrezne priloge k posamični direktivi ali uredbi, v katerem
so predpisani podatki, ki jih mora navesti vlagatelj, pri čemer je opisni list
možno predložiti v elektronski obliki;
20.  
»originalni deli ali oprema« so deli ali oprema, ki so izdelani v skladu
s tehničnimi zahtevami in proizvodnimi standardi, ki jih proizvajalec vozil
določi za proizvodnjo delov ali opreme za sestavo zadevnega vozila. To
vključuje dele ali opremo, ki so izdelani na isti proizvodni liniji kot ti deli
ali oprema. Šteje se, razen če se ne dokaže nasprotno, da so deli originalni
deli, če proizvajalec delov potrdi, da ti ustrezajo kakovosti sestavnih delov,
uporabljenih pri sestavi zadevnega vozila, in so bili izdelani v skladu s
tehničnimi zahtevami in proizvodnimi standardi, ki jih je določil proizvajalec
vozila;
21.  
»osnovno vozilo« je vsako vozilo, ki se uporablja na začetni stopnji
večstopenjskega homologacijskega postopka;
22.  
»posamična direktiva ali uredba« je direktiva ali uredba, navedena v
Delu I Priloge IV Direktive 2007/46/ES. Ta izraz vključuje tudi njihove
izvedbene akte;
23.  
»posamična odobritev« je postopek, s katerim se potrdi, da posamezno
vozilo, naj bo unikatno ali ne, izpolnjuje ustrezne upravne predpise in
tehnične zahteve;
24.  
»premični delovni stroj« je vsako vozilo na lastni pogon, posebej
načrtovano in izdelano za opravljanje dela, ki zaradi svojih konstrukcijskih
značilnosti ni primerno za prevoz potnikov ali blaga. Delovni stroji, nameščeni
na podvozje motornega vozila, ne štejejo za premične delovne stroje;
25.  
»priklopno vozilo« je vozilo brez lastnega pogona, ki je načrtovano in
izdelano za vleko z motornim vozilom;
26.  
»regulativni akt« je tehnična specifikacija za vozila, posamična
direktiva, uredba ali pravilnik o vozilih Ekonomske komisije Združenih narodov
za Evropo – ECE, izdanih v okviru Sporazuma o prevzemu enotnih tehničnih
predpisov za vozila s kolesi, opremo in dele, ki se lahko vgradijo oziroma
uporabijo na vozilih s kolesi in o pogojih za vzajemno priznavanje homologacij,
podeljenih na podlagi teh predpisov (Uradni list RS, št. 21/10 – Mednarodne
pogodbe; v nadaljnjem besedilu: Sporazum);
27.  
»samostojna tehnična enota« je naprava, za katero veljajo zahteve
regulativnega akta, ki naj bi postala del vozila in ki je lahko homologirana
ločeno, toda samo v povezavi z enim ali več določenimi tipi vozila, kadar
regulativni akt to možnost izrecno določa;
28.  
»sestavni del« je naprava, za katero veljajo zahteve regulativnega akta,
ki naj bi postala del vozila in ki je lahko homologirana neodvisno od vozila,
kadar regulativni akt to možnost izrecno določa;
29.  
»seznam opisne dokumentacije« je dokument, v katerem je našteta vsebina
opisne dokumentacije, ustrezno oštevilčena ali drugače označena, tako da se
jasno prepoznajo vse strani, oblika tega dokumenta pa je taka, da predstavlja
evidenco zaporednih korakov vodenja homologacije, zlasti datume pregledov in
dopolnitev;
30.  
»sistem« je skupek naprav, ki v vozilu skupaj opravljajo eno ali več
določenih funkcij ter za katerega veljajo zahteve iz katerega koli
regulativnega akta;
31.  
»tip vozila« so vozila določene kategorije, ki se ne razlikujejo vsaj v
bistvenih pogledih, navedenih v Delu B Priloge II Direktive 2007/46/ES. Tip
vozila lahko vsebuje variante in izvedenke, navedene v isti prilogi direktive;
32.  
»večstopenjska homologacija« je postopek, s katerim lahko eden ali več
homologacijskih organov, iz različnih držav članic potrdi, da glede na stanje
dodelave tip nedodelanega ali dodelanega vozila izpolnjuje ustrezne upravne
predpise in tehnične zahteve tega pravilnika;
33.  
»virtualna preskusna metoda« so računalniške simulacije, vključno z
izračuni, ki dokazujejo, da vozilo, sistem, sestavni del ali samostojna
tehnična enota izpolnjuje tehnične zahteve regulativnega akta. Za namene
preskušanja pri virtualni metodi ni potrebna fizična prisotnost vozila,
sistema, sestavnega dela ali samostojne tehnične enote;
34.  
»vozilo« je vsako motorno ali njegovo priklopno vozilo;
35.  
»vozilo zaključka serije« je vsako vozilo iz dela zaloge, ki ga ni
mogoče registrirati ali prodati ali dati v uporabo zaradi začetka veljave novih
tehničnih zahtev, za katere ni bila opravljena homologacija.
(2) Ostali izrazi v tem pravilniku imajo enak pomen kot
ga imajo v zakonu, ki ureja motorna vozila.
II. HOMOLOGACIJA VOZIL, SISTEMOV, SESTAVNIH DELOV IN
SAMOSTOJNIH TEHNIČNIH ENOT
4. člen
(obveznosti pristojnih organov)
(1) Proizvajalci, ki zaprosijo za homologacijo ali
posamično odobritev, morajo izpolnjevati vse obveznosti iz tega pravilnika.
(2) Homologacijski organ odobri le tista vozila,
sisteme, sestavne dele in samostojne tehnične enote, ki izpolnjujejo zahteve iz
tega pravilnika.
(3) Dovoljena je registracija, prodaja ali začetek
uporabe vozil, sestavnih delov in samostojnih tehničnih enot, ki izpolnjujejo zahteve
iz tega pravilnika.
(4) Če vozila, sestavni deli ali samostojne tehnične
enote izpolnjujejo zahteve iz tega pravilnika, se ne sme prepovedati, omejiti
ali preprečiti registracije, prodaje, začetka uporabe ali vožnje po cestah iz
razlogov, povezanih z vidiki njihove izdelave in delovanja, zajetih s tem
pravilnikom.
(5) Homologacijski organ posreduje Evropski komisiji
uradno obvestilo o imenih, naslovu, elektronskem naslovu ter področju
pristojnosti tehničnih služb, ki jih je v skladu z zakonom, ki ureja motorna
vozila, pooblastil za izvajanje postopkov ugotavljanja skladnosti.
5. člen
(obveznosti proizvajalcev)
(1) Proizvajalec je odgovoren za vse postopke homologacije
in posamične odobritve ter za zagotavljanje skladnosti proizvodnje, ne glede na
to, ali je proizvajalec neposredno vključen v vse stopnje izdelave vozila,
sistema, sestavnega dela ali samostojne tehnične enote.
(2) V primeru večstopenjske homologacije je vsak
proizvajalec odgovoren za homologacijo in skladnost proizvodnje sistemov,
sestavnih delov ali samostojnih tehničnih enot, ki jih je dodal na stopnji
dodelave vozila. Proizvajalec, ki spremeni sestavne dele ali sisteme, ki so že
bili homologirani v prejšnjih stopnjah, je odgovoren za homologacijo in
skladnost proizvodnje teh sestavnih delov in sistemov.
(3) Za izvajanje postopkov v skladu s tem pravilnikom
proizvajalec s sedežem zunaj Evropske unije imenuje predstavnika s sedežem v
Evropski uniji, ki ga bo zastopal v postopkih pri homologacijskem organu.
6. člen
(vrste postopkov za homologacijo vozil)
(1) Proizvajalec lahko izbere enega izmed naslednjih
postopkov:
a)    
homologacijo po delih;
b)    
homologacijo v enem delu;
c)    
mešano homologacijo.
(2) Vloga za homologacijo po delih vsebuje opisno mapo v
kateri so podatki, zahtevani v skladu s Prilogo III Direktive 2007/46/ES,
priloženi pa so ji tudi vsi certifikati o homologaciji, ki jih zahtevajo
posamezni ustrezni regulativni akti, navedeni v Prilogi IV ali Prilogi XI
Direktive 2007/46/ES. V primeru homologacije sistema ali samostojne tehnične
enote ima homologacijski organ v skladu z ustreznimi regulativnimi akti dostop
do opisne dokumentacije sistema ali enote, dokler homologacija ni podeljena ali
zavrnjena.
(3) Vloga za homologacijo v enem delu vsebuje opisno
mapo v kateri so podatki, zahtevani v skladu s Prilogo I Direktive 2007/46/ES
in regulativnimi akti, določenimi v Delu II Priloge III oziroma v Prilogi IV
ali Prilogi XI Direktive 2007/46/ES.
(4) Če so opisni mapi priloženi podatki, določeni v
Prilogi I Direktive 2007/46/ES, ki se zahtevajo za homologacijo teh sistemov v
fazi homologacije vozila, lahko v postopku mešane homologacije homologacijski
organ dovoli, da proizvajalec namesto enega ali več certifikatov o homologaciji
sistema predloži poročila o preskusu.
(5) Ne glede na drugi, tretji in četrti odstavek tega
člena je treba v primeru večstopenjske homologacije vlogi priložiti naslednje
podatke:
a)    
na prvi stopnji tiste dele opisne mape in certifikate o homologaciji,
potrebne za dokončano vozilo, ki so pomembni za stopnjo izdelave osnovnega
vozila;
b)    
na drugi in naslednjih stopnjah tiste dele opisne mape in certifikate o
homologaciji, ki so pomembni za trenutno stopnjo izdelave, in kopijo
certifikata o homologaciji vozila, izdanega za prejšnjo stopnjo izdelave;
proizvajalec poleg tega priloži podrobne podatke o vseh spremembah ali
dodatkih, s katerimi je dodelal vozilo.
(6) Podatki iz prejšnjega odstavka se lahko priložijo v
skladu z mešanim postopkom iz četrtega odstavka tega člena.
(7) Proizvajalec vlogo predloži homologacijskemu organu.
Za določen tip vozila se lahko predloži samo ena vloga. Če homologacijski organ
ugotovi, da je vlagatelj vložil vlogo za homologacijo tudi v kakšni drugi
državi članici, vlogo za homologacijo zavrne. Za vsak tip, ki ga je treba
homologirati, je potrebno vložiti svojo vlogo.
(8) Homologacijski organ lahko z obrazloženo zahtevo od
proizvajalca zahteva, da ta priloži vse dodatne informacije, potrebne za
sprejetje odločitve o tem, kateri preskusi se zahtevajo, ali za lažjo izvedbo
teh preskusov.
(9) Proizvajalec da homologacijskemu organu na voljo
toliko vozil, kolikor je potrebnih za zadovoljivo izvedbo postopka
homologacije.
7. člen
(vrste postopkov za homologacijo sistemov, sestavnih delov
ali samostojnih tehničnih enot)
(1) Proizvajalec predloži vlogo homologacijskemu organu.
Za določen tip sistema, sestavnega dela ali samostojne tehnične enote se lahko
predloži samo ena vloga. Če homologacijski organ ugotovi, da je vlagatelj vložil
vlogo za homologacijo tudi v kakšni drugi državi članici, vlogo za homologacijo
zavrne. Za vsak tip, ki ga je treba homologirati, je treba vložiti svojo vlogo.
(2) Vlogi mora biti priložena opisna mapa z vsebino kot
jo določajo posamezne direktive ali uredbe Evropske unije navedene v Prilogi IV
ali Prilogi XI Direktive 2007/46/ES.
(3) Homologacijski organ lahko z obrazloženo zahtevo od
proizvajalca zahteva, da ta priloži vse dodatne informacije, potrebne za
sprejetje odločitve o tem, kateri preskusi se zahtevajo, ali za lažjo izvedbo
teh preskusov.
(4) Proizvajalec da homologacijskemu organu na voljo
toliko vozil, sestavnih delov ali samostojnih tehničnih enot, kolikor jih je v
skladu z ustreznimi posameznimi direktivami ali uredbami Evropske unije potrebnih
za izvedbo zahtevanih preskusov navedene v Prilogi IV ali Prilogi XI Direktive
2007/46/ES.
8. člen
(izvajanje postopkov homologacije)
(1) Homologacijski organ ne sme podeliti homologacije,
dokler ne zagotovi, da so bili postopki iz 12. člena tega pravilnika ustrezno
in zadovoljivo izvedeni.
(2) Homologacijski organ podeli homologacijo v skladu z
9. in 10. členom tega pravilnika.
(3) Če homologacijski organ meni, da tip vozila,
sistema, sestavnega dela ali samostojne tehnične enote kljub skladnosti z zahtevami
tega pravilnika predstavlja resno tveganje za prometno varnost ali resno
škoduje okolju ali javnemu zdravju, lahko zavrne podelitev homologacije. V
takem primeru homologacijskim organom drugih držav članic in Evropski komisiji
pošlje podrobno dokumentacijo, v kateri so pojasnjeni razlogi za njeno
odločitev in navedeni dokazi za njene ugotovitve.
(4) Certifikati o homologaciji se oštevilčijo na način,
naveden v Prilogi VII Direktive 2007/46/ES.
(5) Homologacijski organ v 20 delovnih dneh po izdaji
certifikata pošlje homologacijskim organom drugih držav članic kopijo
certifikata o homologaciji vozila (skupaj s prilogami) za vsak tip vozila, za
katerega je bila homologacija podeljena. Namesto papirne kopije lahko pošlje
elektronsko datoteko.
(6) Homologacijski organ nemudoma obvesti homologacijske
organe drugih držav članic o zavrnitvi ali preklicu vsake homologacije vozila
in razlogih za njegovo odločitev.
(7) Homologacijski organ vsake tri mesece
homologacijskim organom drugih držav članic pošlje seznam homologacij sistemov,
sestavnih delov ali samostojnih tehničnih enot, ki jih je podelil, spremenil,
zavrnil ali preklical v prejšnjem obdobju. Ta seznam vsebuje podatke, določene
v Prilogi XIV Direktive 2007/46/ES.
(8) Če homologacijski organ iz druge države članice tako
zahteva, mu homologacijski organ, ki je podelil homologacijo, v 20 delovnih
dneh od prejema takšne zahteve pošlje kopijo zadevnega certifikata o
homologaciji, skupaj s prilogami. Namesto papirne kopije lahko pošlje
elektronsko datoteko.
9. člen
(posebne določbe za homologacijo vozil)
(1) Homologacijski organ v skladu s postopki, določenimi
v Prilogi V Direktive 2007/46/ES, podeli homologacijo za:
a)    
tip vozila, ki je skladen s podatki v opisni mapi in izpolnjuje tehnične
zahteve, določene v ustreznih regulativnih aktih, navedenih v Prilogi IV
Direktive 2007/46/ES;
b)    
tip vozila za posebne namene, ki je skladen s podatki v opisni mapi in
izpolnjuje tehnične zahteve, določene v ustreznih regulativnih aktih, navedenih
v Prilogi XI Direktive 2007/46/ES.
(2) Homologacijski organ v skladu s postopki določenimi v
Prilogi XVII Direktive 2007/46/ES podeli večstopenjsko homologacijo za tip
nedodelanega ali dodelanega vozila, ki je skladen s podatki v opisni mapi in
izpolnjuje tehnične zahteve, določene v ustreznih regulativnih aktih, navedenih
v Prilogi IV ali Prilogi XI Direktive 2007/46/ES, pri čemer se upošteva stopnja
dodelave vozila. Večstopenjska homologacija se uporablja tudi za dodelana
vozila, ki so jih preoblikovali ali spremenili drugi proizvajalci.
(3) Homologacijski organ za vsak posamezen tip vozila:
a)    
izpolni vse ustrezne dele certifikata o homologaciji, vključno s
priloženim obrazcem rezultatov preskusov, v skladu z vzorcem iz Priloge VIII
Direktive 2007/46/ES;
b)    
dopolni oziroma preveri seznam opisne dokumentacije;
c)    
vlagatelju nemudoma izda izpolnjen certifikat skupaj s prilogami.
(4) V primeru homologacije, v zvezi s katero so bile v
skladu z 20. ali 21. členom tega pravilnika ali Prilogo XI Direktive 2007/46/ES
uvedene omejitve glede njene veljavnosti ali neupoštevane nekatere določbe iz
regulativnih aktov, se te omejitve oziroma neupoštevanja navedejo v certifikatu
o homologaciji.
(5) Če podatki v opisni mapi vsebujejo določila za
vozila za posebne namene, navedena v Prilogi XI Direktive 2007/46/ES, se ta
določila navedejo tudi v certifikatu o homologaciji.
(6) Če proizvajalec izbere postopek mešane homologacije,
homologacijski organ v Delu III opisnega lista, vzorec katerega je v Prilogi
III Direktive 2007/46/ES, izpolni polja, ki se nanašajo na poročila o
preskusih, določena v regulativnih aktih, za katera certifikati o homologaciji
niso na voljo.
(7) Če proizvajalec izbere postopek homologacije v enem
delu, homologacijski organ sestavi seznam veljavnih regulativnih aktov, vzorec
katerega je v Dodatku k Prilogi VI Direktive 2007/46/ES in ta seznam doda k
certifikatu o homologaciji.
10. člen
(posebne določbe za homologacijo sistemov, sestavnih delov
ali samostojnih tehničnih enot)
(1) Homologacijski organ podeli homologacijo za sistem,
ki je skladen s podatki v opisni mapi in izpolnjuje tehnične zahteve, določene
v ustreznih posamičnih direktivah ali uredbah, kakor je predpisano v Prilogi IV
ali Prilogi XI Direktive 2007/46/ES.
(2) Homologacijski organ podeli homologacijo za sestavni
del ali samostojni tehnični enoti, ki je skladna s podatki v opisni mapi in
izpolnjuje tehnične zahteve, določene v ustreznih posamičnih direktivah ali
uredbah, kakor je predpisano v Prilogi IV Direktive 2007/46/ES.
(3) Če so sestavni deli ali samostojne tehnične enote,
ki so ali niso namenjeni za popravilo, servisiranje ali vzdrževanje, vključeni
v homologacijo sistema za vozilo, se ne zahteva dodatna homologacija za
sestavni del ali samostojno tehnično enoto, razen če tako določa ustrezen
regulativni akt.
(4) Če sestavni del ali samostojna tehnična enota
opravlja svojo funkcijo ali ima določeno lastnost le v povezavi z drugimi deli
vozila in je zato skladnost z zahtevami mogoče preverjati le takrat, ko
sestavni del ali samostojna tehnična enota deluje v povezavi s temi drugimi
deli vozila, se obseg homologacije sestavnega dela ali samostojne tehnične
enote ustrezno omeji. V takih primerih certifikat o homologaciji določa
omejitve pri uporabi in navaja posebne pogoje za namestitev. Če sestavni del
ali samostojno tehnično enoto vgradi proizvajalec, je treba skladnost z vsemi
ustreznimi omejitvami uporabe ali pogoji za namestitev preveriti tedaj, ko se
vozilu podeli homologacija.
11. člen
(preskusi za homologacijo)
(1) Skladnost s tehničnimi predpisi, določenimi v tem
pravilniku in v regulativnih aktih iz Priloge IV Direktive 2007/46/ES, se
dokazuje z ustreznimi preskusi, ki jih opravijo imenovane tehnične službe.
Preskusni postopki, posebna oprema in orodje, ki se zahtevajo za izvedbo teh
preskusov, so navedeni v vsakem posameznem regulativnem aktu.
(2) Zahtevani preskusi se izvedejo na vozilih, sestavnih
delih in samostojnih tehničnih enotah, ki so predstavniki tipa v postopku
homologacije. Proizvajalec pa lahko v dogovoru s homologacijskim organom izbere
vozilo, sistem, sestavni del ali samostojno tehnično enoto, ki ni predstavnik
tipa v postopku homologacije vendar pa združuje številne najbolj neugodne
lastnosti glede na zahtevano stopnjo ustreznosti delovanja. V pomoč pri
sprejemanju odločitev se lahko pri izbirnem postopku uporabijo virtualne
preskusne metode.
(3) V dogovoru s homologacijskim organom, se lahko na
zahtevo proizvajalca, ob upoštevanju regulativnih aktov iz Priloge XVI
Direktive 2007/46/ES, kot alternative preskusnim postopkom iz prvega odstavka
tega člena uporabijo virtualne preskusne metode. Splošni pogoji, ki jih morajo
izpolnjevati virtualne preskusne metode, so določeni v Dodatku 1 k Prilogi XVI
Direktive 2007/46/ES. V Dodatku 2 k tej prilogi pa so določeni posebni
preskusni pogoji.
12. člen
(skladnost proizvodnje)
(1) Homologacijski organ, ki podeli homologacijo, izvaja
potrebne ukrepe v skladu s Prilogo X Direktive 2007/46/ES, da zagotovi, da
proizvodni postopki za vozila, sisteme, sestavne dele ali samostojne tehnične
enote zagotavljajo skladnost le-teh s homologiranim tipom. Če je to potrebno,
pri tem sodeluje s homologacijskimi organi drugih držav članic.
(2) Ukrepi iz prejšnjega odstavka se izvajajo stalno
tako, da je proizvodnja vozil, sistemov, sestavnih delov ali samostojnih
tehničnih enot ves čas skladna s homologiranim tipom. Če je to potrebno, pri
tem sodeluje s homologacijskimi organi drugih držav članic. Preverjanje
skladnosti izdelkov s homologiranim tipom je omejeno na postopke, določene v
Prilogi X Direktive 2007/46/ES in v tistih regulativnih aktih, ki vsebujejo
posebne zahteve. V zvezi s tem lahko homologacijski organ, ki je podelil
homologacijo, na vzorcih iz prostorov proizvajalca, vključno s proizvodnimi
obrati, izvede preverjanje ali preskus, predpisan v regulativnih aktih iz
Priloge IV ali Priloge XI Direktive 2007/46/ES.
(3) Če homologacijski organ, ki je podelil homologacijo,
ugotovi, da se ukrepi iz prvega odstavka tega člena ne izvajajo ali bistveno
odstopajo od dogovorjenih ukrepov in časovnega načrta ustreznih kontrolnih
pregledov in preskusov, ali se ne izvajajo več, čeprav proizvodnja ni
prekinjena, sprejme potrebne ukrepe, vključno s preklicem homologacije, da
zagotovi pravilno izvajanje postopka za skladnost proizvodnje določenega v tem
pravilniku.
III. SPREMEMBE HOMOLOGACIJ
13. člen
(splošne določbe)
(1) Proizvajalec mora o vsaki spremembi podatkov v
opisni dokumentaciji nemudoma obvestiti homologacijski organ. Homologacijski
organ se v skladu s tem poglavjem odloči ali bo spremenil homologacijo ali bo
izdal novo homologacijo. Homologacijski organ se o tem lahko posvetuje z
proizvajalcem.
(2) Vloga za spremembo homologacije se vloži pri
homologacijskemu organu, ki je izdal prvotno homologacijo.
(3) Če homologacijski organ ugotovi, da so zaradi
spremembe opisne dokumentacije potrebni dodatni pregledi ali preverjanja, mora
o tem obvestiti proizvajalca, postopke iz 14. in 15. člena tega pravilnika pa
uporabi šele po uspešno opravljenih pregledih oziroma preverjanjih.
14. člen
(posebne določbe za vozila)
(1) Če se podatki v opisni dokumentaciji spremenijo, se
spremembe označijo kot »popravek«. V takih primerih homologacijski organ po
potrebi izda popravljeno stran opisne dokumentacije, pri čemer vsako
popravljeno stran označi na način, ki jasno kaže naravo spremembe in datum
ponovne izdaje. Na tak način izda tudi konsolidirane posodobljene različice
opisne dokumentacije z izčrpnim opisom sprememb.
(2) Popravek se označi kot »razširitev«, če je poleg
sprememb iz prejšnjega odstavka prišlo tudi do dejanskega stanja, ko:
a)    
so potrebni dodatni pregledi ali dodatni preskusi;
b)    
je bil spremenjen kateri koli podatek v certifikatu o homologaciji, razen
njegovih prilog;
c)    
začnejo veljati nove zahteve v skladu z regulativnim aktom, ki velja za
homologirani tip vozila.
V takih primerih homologacijski organ izda
popravljen certifikat o homologaciji, označen s številko razširitve, ki je za
eno večja od številke prejšnje odobrene razširitve. Na certifikatu o
homologaciji sta jasno označena razlog razširitve in datum ponovne izdaje.
(3) Ob vsaki izdaji popravljenih strani ali
konsolidirane posodobljene različice se vedno ustrezno spremeni tudi seznam
opisne dokumentacije, ki je priložen certifikatu o homologaciji, tako da je na
njem zabeležen datum zadnje razširitve oziroma spremembe ali datum zadnje
konsolidacije posodobljene različice.
(4) Če nove zahteve iz c) točke drugega odstavka tega
člena s tehničnega vidika ne veljajo za ta tip vozila ali če te zahteve niso
povezane s to kategorijo vozila, homologacije tega tipa vozila ni treba
spreminjati.
15. člen
(posebne določbe za sisteme, sestavne dele ali samostojne
tehnične enote)
(1) Če se podatki v opisni dokumentaciji spremenijo, se
spremembe označijo kot »popravek«. V takih primerih homologacijski organ po
potrebi izda popravljeno stran opisne dokumentacije, pri čemer vsako
popravljeno stran označi na način, ki jasno kaže naravo spremembe in datum
ponovne izdaje. Na tak način izda tudi konsolidirane posodobljene različice
opisne dokumentacije z izčrpnim opisom sprememb.
(2) Popravek se označi kot »razširitev«, če je poleg
sprememb iz prejšnjega odstavka prišlo tudi do dejanskega stanja, ko:
a)    
so potrebni dodatni pregledi ali dodatni preskusi;
b)    
je bil spremenjen kateri koli podatek v certifikatu o homologaciji, razen
njegovih prilog;
c)    
začnejo veljati nove zahteve v skladu z regulativnim aktom, ki velja za
homologirani tip vozila.
V takih primerih, homologacijski organ izda
popravljen certifikat o homologaciji, označen s številko razširitve, ki je za
eno večja od številke prejšnje podeljene razširitve. Če je sprememba homologacije
potrebna zaradi zahtev iz c) točke tega odstavka, se posodablja tretji del
številke homologacije. Na certifikatu o homologaciji sta jasno označena razlog
razširitve in datum ponovne izdaje.
(3) Ob vsaki izdaji popravljenih strani ali konsolidirane
posodobljene različice se vedno ustrezno spremeni tudi seznam opisne
dokumentacije, ki je priložen certifikatu o homologaciji, tako da je na njem
zabeležen datum zadnje razširitve oziroma spremembe ali datum zadnje
konsolidacije posodobljene različice.
16. člen
(izdaja sprememb in obveščanje)
(1) Homologacijski organ ob razširitvi posodobi ustrezne
dele certifikata o homologaciji, njegove priloge in seznam opisne
dokumentacije. Posodobljen certifikat in njegove priloge se vlagatelju izdajo
takoj.
(2) Homologacijski organ v primeru popravka vlagatelju
takoj izda popravljene dokumente oziroma konsolidirano posodobljeno različico,
vključno s popravljenim seznamom opisne dokumentacije.
(3) Homologacijski organ o vseh spremembah homologacij
obvesti homologacijske organe drugih držav članic v skladu s postopki,
določenimi v 8. členu tega pravilnika.
IV. VELJAVNOST HOMOLOGACIJE VOZIL
17. člen
(prenehanje veljavnosti homologacije)
(1) Homologacija za vozila preneha veljati, če:
a)    
spremembe oziroma nove zahteve v katerem koli regulativnem aktu, ki
velja za homologirano vozilo, postanejo obvezne za registracijo, prodajo ali
začetek uporabe novih vozil, homologacije pa ni mogoče ustrezno posodobiti;
b)    
je proizvodnja homologiranega vozila prostovoljno dokončno ustavljena;
c)    
homologaciji poteče veljavnost na podlagi posebne omejitve.
(2) Če samo ena varianta znotraj tipa ali ena izvedenka
znotraj variante ni več veljavna, homologacija za zadevno vozilo preneha
veljati samo za to določeno varianto oziroma izvedenko.
(3) Če je proizvodnja določenega tipa vozila ustavljena,
proizvajalec o tem obvesti homologacijski organ, ki je podelil homologacijo za
to vozilo. Ta organ po prejemu takega obvestila v roku 20 delovnih dni obvesti
homologacijske organe drugih držav članic. Določbe 25. člena tega pravilnika
veljajo zgolj za prenehanje veljavnosti homologacije v skladu z določili a)
točke prvega odstavka tega člena.
(4) Ne glede na določila prejšnjega odstavka
proizvajalec v primerih homologacij za vozilo, ki se jim izteka veljavnost, o
tem obvesti homologacijski organ, ki je podelil homologacijo.
(5) Homologacijski organ vse ustrezne informacije
sporoči homologacijskim organom drugih držav članic takoj oziroma brez
nepotrebnega odlašanja. V tem sporočilu se poleg drugih podatkov obvezno
navedeta datum proizvodnje in identifikacijska številka zadnjega izdelanega
vozila.
V. POTRDILO O SKLADNOSTI IN OZNAKE
18. člen
(potrdilo o skladnosti)
(1) Proizvajalec ki je imetnik homologacije vozila, mora
izdati potrdilo o skladnosti, ki spremlja vsako dokončano, nedodelano ali
dodelano vozilo, ki je izdelano skladno s homologiranim tipom vozila. Za
nedodelano ali dodelano vozilo proizvajalec na drugi strani potrdila o
skladnosti izpolni samo tiste podatke, ki so bili dodani ali spremenjeni na
trenutni homologacijski stopnji, in potrdilu priloži vsa morebitna potrdila o
skladnosti, izdana na prejšnji stopnji.
(2) Potrdilo o skladnosti, izdano v Republiki Sloveniji,
se napiše v slovenskem jeziku. Homologacijski organ lahko zahteva, da se
potrdilo o skladnosti, izdano v drugi državi članici, prevede v slovenski
jezik.
(3) Potrdilo o skladnosti mora biti izdelano tako, da ga
ni mogoče ponarediti. Natisnjeno mora biti na papir, ki je zaščiten z barvnimi
grafikami ali ima kot vodni znak oznako proizvajalca vozila.
(4) Potrdilo o skladnosti mora biti v celoti izpolnjeno
in ne sme vsebovati omejitev glede uporabe vozila, razen tistih, ki so
predvidene v regulativnem aktu.
(5) Obrazec potrdila o skladnosti je določen v Delu I
Priloge IX Direktive 2007/46/ES. Potrdilo o skladnosti za vozila, homologirana
v skladu z določbami drugega odstavka 20. člena tega pravilnika, v naslovu
vsebuje besedilo »Za dokončana/dodelana vozila, homologirano ob uporabi
20. člena tega pravilnika (začasna homologacija)«.
(6) Za vozila, homologirana v skladu z 21. členom tega
pravilnika potrdilo o skladnosti v naslovu vsebuje besedilo »Za
dokončana/dodelana vozila, homologirana v majhnih serijah«, v neposredni
bližini naslova pa letnico proizvodnje, ki ji sledi zaporedna številka med 1 in
mejno vrednostjo, navedeno v tabeli v Prilogi XII Direktive 2007/46/ES, ki
glede na vsako letnico proizvodnje označuje položaj tega vozila v okviru
proizvodnje, določene za zadevno leto.
(7) Ne glede na določbe prvega odstavka tega člena lahko
proizvajalec namesto v pisni obliki, podatke ali informacije iz potrdila o
skladnosti, v elektronski obliki posreduje homologacijskemu organu.
(8) Ne glede na prvi odstavek tega člena izda
proizvajalec za vsako vozilo, ki je izdelano skladno s homologiranim tipom in
ki bo registrirano na ozemlju Republike Slovenije, potrdilo o skladnosti na
obrazcu »Potrdilo o skladnosti za vozilo homologiranega tipa«, kot je določen s
predpisom, ki ureja področje ugotavljanja skladnosti vozil.
(9) Če je bilo potrdilo iz prvega in osmega odstavka
tega člena izgubljeno, prenarejeno, izrabljeno ali uničeno, izda proizvajalec, ki
je izdal prvotno potrdilo o skladnosti, dvojnik potrdila. Če je proizvajalec
prenehal obstajati, izda dvojnik potrdila homologacijski organ. Na sprednji
strani dvojnika potrdila o skladnosti mora biti jasno viden napis »dvojnik«.
19. člen
(oznaka homologacije)
(1) Proizvajalec sestavnega dela ali samostojne tehnične
enote, ne glede na to, ali je ta del sistema ali ne, vsak sestavni del ali
enoto, izdelano skladno s homologiranim tipom, označi s homologacijskim znakom
ali številko, kot jo zahteva direktiva ali uredba Evropske unije navedene v
Prilogi IV ali Prilogi XI Direktive 2007/46/ES.
(2) Če oznaka homologacije ni potrebna, proizvajalec
izdelek označi vsaj s svojim tovarniškim imenom ali blagovno znamko ter
številko tipa in/ali identifikacijsko številko.
(3) Oznaka homologacije mora biti v skladu z Dodatkom k
Prilogi VII Direktive 2007/46/ES.
VI. IZJEME
20. člen
(izjeme za nove tehnologije ali nove tehnične rešitve)
(1) Homologacijski organ lahko na podlagi vloge
proizvajalca podeli homologacijo za tip sistema, sestavni del ali samostojno tehnično
enoto, v katero so vgrajene tehnologije ali tehnične rešitve, ki so
nezdružljive z enim ali več regulativnimi akti iz Dela I Priloge IV Direktive
2007/46/ES pod pogojem, da imajo dovoljenje Evropske komisije.
(2) Homologacijski organ lahko podeli začasno
homologacijo, ki je veljavna le v Republiki Sloveniji, za tip vozila, za
katerega je zaprošena izjema, pod pogojem, da o tem takoj obvesti Evropsko
komisijo in druge države članice z dokumentacijo, ki vsebuje naslednje:
a)    
razloge, zaradi katerih tehnologije ali tehnične rešitve preprečujejo
sistemu, sestavnemu delu ali samostojni tehnični enoti, združljivost z
zahtevami o skladnosti;
b)    
opis varnostnih in okoljskih vidikov ter sprejete ukrepe;
c)    
opis preskusov in njihovih rezultatov, ki v primerjavi z zahtevami o
skladnosti, od katerih se odstopa, potrjujejo, da je zagotovljena vsaj enaka
raven varnosti in varovanja okolja.
(3) Homologacijski organi drugih držav članic se lahko
odločijo, da začasno homologacijo iz prejšnjega odstavka priznajo na svojem
ozemlju.
(4) Veljavnost začasne homologacije je najmanj
36 mesecev. Če Evropska komisija zavrne dovoljenje za začasno
homologacijo, homologacijski organ takoj obvesti imetnika začasne homologacije,
da bo v roku šestih mesecev od dneva odločitve Evropske komisije, začasna
homologacija preklicana. Vozila, ki so bila izdelana v skladu z začasno
homologacijo še preden je bila slednja preklicana, je dovoljeno registrirati,
prodati ali dati v uporabo.
(5) V primerih, ko sistem, sestavni del ali samostojna
tehnična enota ustreza zahtevam pravilnikov o vozilih Ekonomske komisije
Združenih narodov za Evropo – ECE, izdanih v okviru Sporazuma, ki urejajo
ugotavljanje skladnosti oziroma homologacijo, se določbe tega člena ne
uporabljajo.
21. člen
(homologacija za majhne serije)
(1) Homologacijski organ lahko na zahtevo proizvajalca
podeli homologacijo za tip vozila, ki izpolnjuje vsaj zahteve iz Dodatka k Delu
I Priloge IV Direktive 2007/46/ES. Homologacijo podeli v skladu s postopkom,
določenim v četrtem odstavku 6. člena tega pravilnika, in samo za serije vozil,
ki količinsko ne presegajo omejitev, določenih v Delu A Oddelka 1 Priloge XII
Direktive 2007/46/ES.
(2) Certifikati o homologaciji, podeljeni na podlagi
tega člena, se oštevilčijo v skladu s Prilogo VII Direktive 2007/46/ES.
(3) Ta člen se ne uporablja za vozila za posebne namene.
22. člen
(nacionalna homologacija za majhne serije)
(1) Če ima za to utemeljene razloge, lahko
homologacijski organ, za vozila izdelana v okviru količinskih omejitev,
določenih v Oddelku 2 Dela A Priloge XII Direktive 2007/46/ES, podeli
homologacijo, čeprav ta vozila ne izpolnjujejo kakšnih zahtev regulativnih aktov
iz Priloge IV ali Priloge XI Direktive 2007/46/ES, pod pogojem, da za podelitev
homologacije tem vozilom določijo ustrezne alternativne zahteve. V takih
primerih lahko homologacijski organ tudi ne upošteva ene ali več določb tega
pravilnika.
(2) Homologacijski organ za homologacijo vozil v skladu
s tem členom upošteva sisteme, sestavne dele ali samostojne tehnične enote, ki
so homologirane v skladu z regulativnimi akti iz Priloge IV Direktive
2007/46/ES.
(3) Vzorec certifikata o homologaciji vozil iz tega
člena je določen v Prilogi VI Direktive 2007/46/ES. V certifikatu morajo biti
podrobno opredeljene vrste odstopanj, priznanih na podlagi prvega odstavka tega
člena. Ta certifikat o homologaciji ne sme imeti naslova »Certifikat o homologaciji
vozila«, se pa oštevilči v skladu s Prilogo VII Direktive 2007/46/ES.
(4) Veljavnost te homologacije je omejena na ozemlje
Republike Slovenije. Homologacijski organ lahko na željo proizvajalca pošlje s
priporočeno pošto ali po elektronski pošti kopijo certifikata o homologaciji in
vse priloge homologacijskim organom držav članic, ki jih določi proizvajalec,
da se v roku 60 dni od prejema zahteve odločijo, ali bodo to homologacijo
upoštevali na svojem ozemlju.
(5) V kolikor homologacijski organ prejme zahtevo iz
prejšnjega odstavka od homologacijskega organa druge države članice, mu mora
svojo odločitev o upoštevanju takšne homologacije sporočiti najkasneje v roku
60 dni od prejema te zahteve. Homologacijski organ homologacije ne zavrne,
razen če upravičeno domneva, da tehnične določbe, na podlagi katerih je bilo
vozilo homologirano, niso enakovredne njenim.
(6) Na zahtevo vlagatelja, ki želi vozilo prodati,
registrirati ali dati v uporabo v drugi državi članici, homologacijski organ
vlagatelju izroči kopijo certifikata o homologaciji, vključno z opisno
dokumentacijo. Če je takšno vozilo homologirano v drugi državi članici, se
lahko v Republiki Sloveniji proda, registrira ali da v uporabo, razen če se
upravičeno domneva, da tehnične določbe, na podlagi katerih je bilo vozilo
homologirano, niso enakovredne tehničnim določbam veljavnim na ozemlju
Republike Slovenije.
23. člen
(posamične odobritve)
(1) Če ima za to utemeljene razloge, lahko
homologacijski organ podeli posamično odobritev za določeno vozilo, čeprav to
vozilo ni skladno z vsemi zahtevami tega pravilnika ali z zahtevami enega ali
več regulativnih aktov, navedenih v Prilogi IV ali Prilogi XI Direktive
2007/46/ES, pod pogojem, da določi alternativne zahteve.
(2) Homologacijski organ ne izvaja porušnih preskusov,
ampak za podelitev posamične odobritve uporabi vse ustrezne informacije, ki jih
predloži vlagatelj in tako dokaže skladnost z alternativnimi zahtevami. Namesto
alternativnih zahtev upošteva vsako že podeljeno homologacijo sistema,
sestavnega dela ali samostojne tehnične enote.
(3) Vlogo za posamično odobritev predloži proizvajalec
ali lastnik vozila ali njun pooblaščenec, če prebiva ali ima sedež v Evropski
uniji.
(4) Homologacijski organ podeli posamično odobritev, če
je vozilo skladno z opisom, priloženim k vlogi, in če izpolnjuje ustrezne
tehnične zahteve, ter po podelitvi nemudoma izda certifikat o posamični
odobritvi. Obrazec certifikata o posamični odobritvi je po obliki enak
certifikatu o homologaciji, kot je določen v Prilogi VI Direktive 2007/46/ES,
in vsebuje vsaj informacije, ki so potrebne za izpolnitev vloge za
registracijo, kakor jo določa pravilnik, ki ureja registracijo motornih in
priklopnih vozil, ter obvezno vsebuje tudi identifikacijsko številko zadevnega
vozila. Certifikati o posamičnih odobritvah ne smejo imeti naslova
»homologacija vozila«.
(5) Veljavnost posamične odobritve je omejena na ozemlje
Republike Slovenije. Če vlagatelj v Republiki Sloveniji želi prodati, registrirati
ali dati v uporabo vozilo, ki mu je bila podeljena posamična odobritev v drugi
državi članici, mora vlagatelj vlogi priložiti tudi izjavo homologacijskega
organa, ki je odobritev podal, o tehničnih določbah, na podlagi katerih je bilo
vozilo odobreno. V takih primerih homologacijski organ dovoli, da se vozilo
proda, registrira ali da v uporabo, razen če upravičeno domneva, da tehnične
določbe, na podlagi katerih je bila podeljena posamična odobritev, niso
enakovredne tehničnim določbam, ki veljajo v Republiki Sloveniji oziroma jih za
posamične odobritve uporablja homologacijski organ v Republiki Sloveniji.
(6) Če je to primerno, lahko homologacijski organ na
zahtevo proizvajalca ali lastnika vozila podeli posamično odobritev za vozilo,
ki je skladno z določbami tega pravilnika in z regulativnimi akti, navedenimi v
Prilogi IV ali Prilogi XI Direktive 2007/46/ES. V takem primeru homologacijski
organ upošteva posamično odobritev, podeljeno v drugi državi članici, in
dovoli, da se vozilo lahko proda, registrira in da v uporabo.
(7) Določbe tega člena se lahko uporabljajo tudi za
vozila, ki so bila homologirana v skladu s tem pravilnikom in so bila
predelana, preden so bila prvič registrirana ali dana v uporabo.
24. člen
(posebne določbe)
Postopek, določen v prejšnjem členu, se lahko za določeno
vozilo uporablja v zaporednih stopnjah v skladu z večstopenjskim postopkom
homologacije. Ta postopek ne sme nadomestiti vmesne stopnje v okviru običajnega
zaporedja v večstopenjskem postopku homologacije in se ne sme uporabljati za
pridobitev prvostopenjske homologacije vozila.
VII. REGISTRACIJA, PRODAJA IN ZAČETEK UPORABE VOZILA
25. člen
(registracija, prodaja in začetek uporabe vozila)
(1) Registracija, prodaja ali začetek uporabe
homologiranih vozil je dovoljena samo, če jim je priloženo veljavno potrdilo o
skladnosti, izdano v skladu z 18. členom tega pravilnika. Dovoljena je prodaja
nedodelanih vozil, vendar se zavrne njihova registracija in začetek uporabe,
dokler niso dodelana.
(2) Vozila, ki so izvzeta iz zahtev glede potrdila o
skladnosti, se lahko registrirajo, prodajo ali dajo v uporabo le, če
izpolnjujejo ustrezne tehnične zahteve v skladu s tem pravilnikom.
(3) Število vozil, izdelanih v majhnih serijah, ki se
registrirajo, prodajo ali so dana v uporabo v enem letu, ne sme presegati
števila enot, navedenih v Delu A Priloge XII Direktive 2007/46/ES.
26. člen
(registracija, prodaja in začetek uporabe vozil zaključka
serije)
(1) Za omejeno časovno obdobje in v okviru omejitev,
določenih v Oddelku B Priloge XII Direktive 2007/46/ES, se lahko registrirajo,
prodajo ali dajo v uporabo vozila, skladna s tipom vozila, katerega
homologacija ni več veljavna. Navedeno se uporablja samo za vozila na ozemlju
Evropske unije, ki imajo v času, ko so bila izdelana, veljavno homologacijo,
niso pa bila registrirana ali dana v uporabo, preden je ta homologacija postala
neveljavna.
(2) Določba prejšnjega odstavka se lahko uporabi za
dokončana vozila največ za obdobje dvanajstih mesecev od datuma prenehanja
veljavnosti, za dodelana vozila pa največ za obdobje osemnajst mesecev po tem
datumu.
(3) Zahtevo za odobritev registracije vozila iz prvega
odstavka tega člena mora proizvajalec predložiti homologacijskemu organu. V
zahtevi mora navesti tehnične oziroma gospodarske razloge, ki to upravičujejo.
Homologacijski organ v roku treh mesecev od prejema zahteve odloči, ali bo in v
kakšnemu številu vozil določenega tipa odobril registracijo v Republiki
Sloveniji.
(4) Določbe tega člena se smiselno uporabljajo za
vozila, ki imajo nacionalno homologacijo, vendar pa niso bila registrirana ali
dana v uporabo, preden je ta homologacija postala neveljavna, zaradi obveznega
izvrševanja postopka homologacije.
(5) Homologacijski organ mora stalno izvajati ustrezne
ukrepe, s katerimi zagotovi učinkovit nadzor števila vozil, ki bodo
registrirana ali dana v uporabo v okviru postopka, določenega v tem členu.
27. člen
(prodaja in začetek uporabe sestavnih delov in samostojnih
tehničnih enot)
(1) Prodaja ali začetek uporabe sestavnih delov ali
samostojnih tehničnih enot sta dovoljena, če so izpolnjene zahteve ustreznih
regulativnih aktov in so primerno označeni v skladu z 19. členom tega
pravilnika.
(2) Prejšnji odstavek se ne uporablja za sestavne dele
ali samostojne tehnične enote, ki so posebej izdelane ali projektirane za nova
vozila, ki jih ta pravilnik ne zajema.
(3) Ne glede na prvi odstavek tega člena sme
homologacijski organ dovoliti prodajo in začetek uporabe sestavnih delov ali
samostojnih tehničnih enot, ki ne ustrezajo določbam regulativnega akta na
podlagi 20. člena tega pravilnika ali so namenjene vgradnji v vozila v okviru
odobritev iz 21., 22. ali 23. člena tega pravilnika in se nanašajo na zadevne
sestavne dele ali samostojne tehnične enote.
(4) Ne glede na prvi odstavek tega člena, in če
regulativni akt ne določa drugače, sme homologacijski organ dovoliti prodajo in
začetek uporabe sestavnih delov ali samostojnih tehničnih enot, namenjenih
vgradnji v vozila, za katera ob začetku njihove uporabe ni bila obvezna
homologacija.
28. člen
(nevarna vozila, sistemi, sestavni deli ali samostojne tehnične
enote)
Če homologacijski organ ugotovi, da vozila, sistemi,
samostojne tehnične enote ali sestavni deli kljub skladnosti z veljavnimi zahtevami
ali pravilni označenosti ogrožajo varnost v cestnem prometu ali okolje ali
javno zdravje lahko inšpektorat, pristojen za promet, za največ šest mesecev
prepove njihovo prodajo, začetek uporabe ali uporabo v Republiki Sloveniji. O
tem inšpektorat, pristojen za promet, v skladu s predpisom, ki določa način
mednarodne izmenjave informacij o ukrepih in dejanjih, ki omejujejo trgovanje s
proizvodi, takoj obvesti druge države članice in Evropsko komisijo, ter navede
tudi razloge za svojo odločitev še posebej navede, če je bila odločitev
posledica:
-       
pomanjkljivosti v ustreznih regulativnih aktih ali
-       
nepravilne uporabe ustreznih zahtev.
29. člen
(vozila, sistemi, sestavni deli ali samostojne tehnične
enote, ki niso v skladu s homologiranim tipom)
(1) Če homologacijski organ meni, da nova vozila,
sistemi, sestavni deli ali samostojne tehnične enote, ki imajo potrdilo o
skladnosti ali imajo ustrezno homologacijsko oznako, niso skladni s
homologiranim tipom, mora sprejeti vse potrebne ukrepe (npr. odredba
proizvajalcu, da uskladi proizvodnjo, preklic homologacije itd.), s katerimi
zagotovi, da se vozila, sistemi, sestavni deli ali samostojne tehnične enote v
proizvodnji uskladijo s homologiranim tipom. Homologacijski organ obvesti
homologacijske organe drugih držav članic o sprejetih ukrepih.
(2) Kot neskladnost s homologiranim tipom se štejejo
odstopanja od podatkov v certifikatu o homologaciji ali opisni dokumentaciji.
Vozilo ni v neskladju s homologiranim tipom, kadar ustrezni regulativni akti
taka odstopanja dovoljujejo in so odstopanja v dovoljenih mejah.
(3) Če homologacijski organ dokaže, da nova vozila,
sestavni deli ali samostojne tehnične enote, ki imajo potrdilo o skladnosti ali
imajo ustrezno homologacijsko oznako, niso skladni s homologiranim tipom, lahko
od homologacijskega organa, ki je podelil homologacijo zahteva, da preveri, ali
so vozila, sistemi, sestavni deli ali samostojne tehnične enote v proizvodnji
še vedno skladni s homologiranim tipom. Če takšno zahtevo, od homologacijskega
organa druge države članice, prejme homologacijski organ v Republiki Sloveniji
mora ta preverjanja opraviti takoj oziroma najpozneje v roku šest mesecev od
prejema zahteve. Pri tem po potrebi sodeluje s homologacijskim organom države,
ki je ukrepe zahtevala. Če ugotovi neskladnost takoj sprejme ukrepe iz prvega
odstavka tega člena.
(4) Homologacijski organ od homologacijskega organa
druge države članice, ki je sistemu, sestavnemu delu, samostojni tehnični enoti
ali nedodelanemu vozilu podelil homologacijo, zahteva, da sprejme potrebne
ukrepe, s katerimi zagotovi, da se vozila v proizvodnji ponovno uskladijo s
homologiranim tipom, v naslednjih primerih:
a)    
pri homologaciji vozila, kjer do neskladnosti vozila pride izključno
zaradi neskladnosti sistema, sestavnega dela ali samostojne tehnične enote; 
b)    
pri večstopenjski homologaciji, kjer gre neskladnost vozila pripisati
izključno neskladnosti sistema, sestavnega dela ali samostojne tehnične enote,
ki je del nedodelanega vozila, ali neskladnosti samega nedodelanega vozila.
(5) Homologacijski organ v 20 delovnih dneh o preklicu
homologacije in razlogih zanj obvesti homologacijske organe drugih držav članic.
(6) Če se homologacijski organ ne strinja z ugotovljeno
neskladnostjo, si skupaj z vpletenimi homologacijski organi prizadeva razrešiti
spor in o tem obvesti Evropsko komisijo.
30. člen
(prodaja in začetek uporabe delov in opreme, ki lahko
pomenijo veliko tveganje za pravilno delovanje bistvenih sistemov)
(1) Prodaja, ponujanje v prodajo ali začetek uporabe
delov ali opreme, ki lahko predstavljajo veliko tveganje za pravilno delovanje
sistemov, ki so bistveni za varnost vozila ali njegovo okoljsko učinkovitost,
je dovoljena samo, če je te dele ali opremo odobril homologacijski organ v
skladu z določbami tega člena.
(2) Dele ali opremo iz prejšnjega odstavka se vključi na
seznam, ki je določen v Prilogi XIII Direktive 2007/46/ES. Odločitev o tem
homologacijski organ sprejme na podlagi predhodne ocene, ki jo navede v svojem
poročilu, njen cilj pa je ustrezno ravnotežje med obstojem resnega tveganja za
varnost ali za okoljsko učinkovitost vozil, opremljenih z obravnavanimi deli
ali opremo in med učinkom možne uvedbe dovoljenja za dele ali opremo iz tega
člena na potrošnike in proizvajalce na poprodajnem trgu.
(3) Prvi odstavek tega člena se ne uporablja za
originalne dele ali opremo, ki je vključena v homologacijo sistema za vozilo,
ter za dele ali opremo, ki je homologirana v skladu z določbami enega od
regulativnih aktov iz Priloge IV Direktive 2007/46/ES. Določbe prvega odstavka
tega člena pa se uporabljajo tudi za takšne dele in opremo, če homologacija ne
upošteva vidikov iz prvega odstavka tega člena.
(4) Prvi odstavek tega člena ne velja za dele ali
opremo, proizvedeno izključno za vozila, namenjena izključno za hitrostna tekmovanja
na cestah oziroma na tekmovališčih in niso namenjena uporabi na javnih
prometnih površinah. Če so ti deli ali oprema namenjeni tako dirkalnim
avtomobilom kot tudi vozilom namenjenim za uporabo na javnih prometnih
površinah, jih je dovoljeno prodajati ali ponujati za prodajo širši javnosti za
uporabo na javnih prometnih površinah samo, če ustrezajo zahtevam tega člena.
(5) V primeru delov in opreme iz tega člena
homologacijski organ obvesti Evropsko komisijo, ki po posvetovanju z
zainteresiranimi stranmi določi postopek in zahteve glede postopka odobritve iz
prvega odstavka tega člena ter sprejme določbe za nadaljnje posodobitve seznama
iz Priloge XIII Direktive 2007/46/ES. Zahteve, ki jih določi Evropska komisija,
obsegajo predpise za varnost, varstvo okolja in po potrebi standarde
testiranja. Temeljijo lahko na regulativnih aktih iz Priloge IV Direktive
2007/46/ES, lahko so oblikovane v skladu s trenutnim stanjem varnostne in
okoljske tehnologije ter tehnologije za testiranje, če to ni ustrezen način za
doseganje potrebne varnosti ali okoljskih ciljev, pa so lahko sestavljene iz
primerjave dela ali opreme z okoljsko učinkovitostjo in varnostjo originalnega
vozila ali po potrebi katerega koli od njegovih delov.
(6) Proizvajalec delov ali opreme, ki želi odobritev
delov ali opreme v skladu s tem členom, predloži homologacijskemu organu
poročilo o preskusu, ki ga sestavi imenovana tehnična služba in ki potrjuje, da
so deli ali oprema, za katere se zahteva odobritev, v skladu z zahtevami iz
prejšnjega odstavka. Proizvajalec lahko predloži vlogo za isti tip in del pri
homologacijskem organu samo, če vloge za isti tip ali del ni predložil že
homologacijskem organu v drugi državi članici. Vloga zajema podrobnosti o
proizvajalcu dela ali opreme, tipu, identifikaciji in številki dela ali opreme,
za katere se zahteva odobritev, ime proizvajalca vozila, tip vozila in, če je
potrebno, leto izdelave ali vse druge informacije, ki omogočajo identifikacijo
vozila, za katerega so namenjeni ti deli ali oprema. Ko homologacijski organ na
podlagi poročila o preskusu in drugih dokazov ugotovi, da zadevni deli ali
oprema ustrezajo zahtevam iz petega odstavka tega člena, proizvajalcu nemudoma
izda certifikat. Ta certifikat dovoljuje, da se deli ali oprema prodajo, dajo v
prodajo ali da se z njimi opremijo vozila v Evropski uniji, ob upoštevanju
desetega odstavka tega člena. Certifikat mora biti oštevilčen v skladu s
številčnim sistemom certifikatov, ki ga določi Evropska komisija.
(7) Vsak del ali kos opreme, odobren v skladu s tem
členom, mora biti ustrezno označen v skladu z zahtevami o označevanju in
pakiranju, ki jih določi Evropska komisija.
(8) Proizvajalec nemudoma obvesti homologacijski organ o
kakršni koli spremembi, ki vpliva na pogoje, pod katerimi je bil izdan.
Homologacijski organ odloči, ali je treba certifikat ponovno preučiti ali na
novo izdati in ali so potrebni dodatni pregledi. Proizvajalec mora
zagotavljati, da so deli in oprema izdelani in se izdelujejo v okviru pogojev,
pod katerimi je bil izdan certifikat.
(9) Homologacijski organ pred izdajo odobritve preveri
obstoj mehanizmov in postopkov za zagotovitev učinkovite kontrole skladnosti
proizvodnje.
(10) Kadar homologacijski organ ugotovi, da se pogoji za
izdajo soglasja ne izpolnjujejo več, zahteva, da proizvajalec sprejme potrebne
ukrepe za zagotovitev, da deli ali oprema spet izpolnjujejo pogoje skladnosti.
Če proizvajalec tega ne zagotovi, homologacijski organ prekliče odobritev.
(11) Če homologacijski organ v zvezi s certifikati iz
šestega odstavka tega člena pride v spor z drugimi homologacijskimi organi
držav članic to sporoči Evropski komisiji. Ta po posvetovanju z državami članicami
sprejme ustrezne ukrepe, vključno z zahtevo po preklicu odobritve, če je to
potrebno.
(12) Ta člen se ne uporablja za del ali kos opreme,
dokler ni na seznamu iz drugega odstavka tega člena. Za vsak vnos ali skupino
vnosov v ta seznam se določi razumno prehodno obdobje, da lahko proizvajalec
dela ali opreme zaprosi za odobritev in jo tudi pridobi. Hkrati se lahko, če je
potrebno določi datum, ki iz uporabe tega člena izvzema dele in opremo za
vozila, ki so homologirana pred tem datumom.
31. člen
(odpoklic vozil)
(1) Če mora proizvajalec, kateremu je bila podeljena
homologacija za vozila, na podlagi določb regulativnega akta ali predpisov, ki
urejajo splošno varnost proizvodov, odpoklicati vozila, ki so že bila prodana,
registrirana ali dana v uporabo, ker eden ali več sistemov, sestavnih delov ali
samostojnih tehničnih enot, ki so nameščeni v vozilo, kljub ustrezni potrditvi
v skladu s tem pravilnikom predstavlja resno tveganje za varnost na cesti,
javno zdravje ali varstvo okolja, o tem nemudoma obvesti homologacijski organ,
ki je podelil homologacijo vozila.
(2) Proizvajalec homologacijskemu organu predlaga sklop
ustreznih popravnih ukrepov za zmanjšanje tveganja iz prejšnjega odstavka.
Homologacijski organ predlagane ukrepe takoj sporoči organom drugih držav
članic. Če takšno obvestilo homologacijskega organa druge države članice dobi
homologacijski organ v Republiki Sloveniji, takoj zagotovi, da se zahtevani
ukrepi na ozemlju Republike Slovenije učinkovito izvajajo.
(3) Če homologacijski organ meni, da so ukrepi, ki jih
je predlagal homologacijski organ druge države nezadostni oziroma niso bili
izvedeni dovolj hitro, nemudoma o tem obvesti homologacijski organ, ki je
podelil homologacijo vozila. Če takšno obvestilo dobi homologacijski organ v
Republiki Sloveniji o tem takoj obvesti proizvajalca. Če homologacijski organ,
ki je podelil homologacijo, ni zadovoljen z ukrepi proizvajalca, sprejme vse
potrebne zaščitne ukrepe (npr. preklic homologacije vozila, dodatne zahteve
proizvajalcu itd.). V primeru preklica homologacije vozila homologacijski organ
v 20 delovnih dneh s priporočenim pismom ali v ustrezni elektronski obliki
obvesti proizvajalca, homologacijske organe držav članic in Evropsko komisijo.
(4) Ta člen se uporablja tudi za dele, za katere ne veljajo
zahteve regulativnega akta.
32. člen
(obveščanje o odločitvah in razpoložljivih pravnih
sredstvih)
Vse svoje odločitve na podlagi tega pravilnika mora
homologacijski organ podrobno obrazložiti in navesti vse razloge za svojo
odločitev. Vsaka odločitev se sporoči vsem strankam postopka, ki jih mora tudi
obvestiti o pravnih sredstvih, ki so jim na voljo, in o časovnih omejitvah, ki
veljajo za ta pravna sredstva.
VIII. ZAGOTAVLJANJE TEHNIČNIH INFORMACIJ
33. člen
(informacije za uporabnike)
(1) Proizvajalec ne sme predložiti tehničnih informacij
v zvezi s posameznimi podatki, predvidenimi v tem pravilniku ali regulativnih
aktih iz Priloge IV Direktive 2007/46/ES, če se ti podatki razlikujejo od
podatkov, katere je odobril homologacijski organ.
(2) Kadar regulativni akt to posebej določa,
proizvajalec uporabnikom da na voljo vse pomembne podatke in potrebna navodila,
ki opisujejo posebne pogoje ali omejitve za uporabo vozila, sestavnega dela ali
samostojne tehnične enote. Te informacije se predložijo v uradnih jezikih
Evropske unije. V dogovoru s homologacijskim organom se informacije predložijo
v ustrezni dokumentaciji, na primer v priročniku za lastnika ali navodilih za
vzdrževanje.
34. člen
(informacije za proizvajalce sestavnih delov ali samostojnih
tehničnih enot)
(1) Proizvajalec vozila, odvisno od primera, da
proizvajalcem sestavnih delov ali samostojnih tehničnih enot na voljo vse
podatke, vključno z risbami, ki so posebej navedene v prilogi ali dodatku k
regulativnem aktu, ki so potrebni za homologacijo sestavnih delov ali
samostojnih tehničnih enot ali nujno potrebni za pridobitev odobritve v skladu
s 30. členom tega pravilnika. Proizvajalec vozila lahko od proizvajalcev
sestavnih delov ali samostojnih tehničnih enot zahteva sklenitev pogodbe o
varovanju zaupnih informacij, ki niso namenjene splošni uporabi, vključno z
informacijami povezanimi s pravicami intelektualne lastnine.
(2) Proizvajalec, ki je imetnik certifikata o
homologaciji za sestavne dele ali samostojne tehnične enote, ki v skladu s
četrtim odstavkom 10. člena tega pravilnika vključujejo omejitve uporabe ali
posebne pogoje za vgradnjo ali oboje, v zvezi s tem proizvajalcu vozil predloži
vse podrobne informacije. Kadar regulativni akt to določa, proizvajalec
sestavnih delov ali samostojnih tehničnih enot skupaj s proizvedenimi
sestavnimi deli ali samostojnimi tehničnimi enotami predloži navodila v zvezi z
omejitvami uporabe ali posebnimi pogoji za vgradnjo ali oboje.
IX. IMENOVANJE IN PRIGLASITEV TEHNIČNIH SLUŽB
35. člen
(imenovanje tehničnih služb)
(1) Homologacijski organ imenuje tehnične službe, ki
izpolnjujejo pogoje in druge zahteve tega pravilnika.
(2) Tehnične službe same izvajajo ali nadzirajo
preskuse, potrebne za homologacijo ali preglede, določene v tem pravilniku ali
regulativnemu aktu iz Priloge IV Direktive 2007/46/ES, razen če so posebej
dovoljeni alternativni postopki. Tehnične službe ne smejo opravljati preskusov
ali pregledov, za katere niso bile z imenovanjem ustrezno pooblaščene.
(3) Tehnične službe se glede na področje pristojnosti
delijo na štiri kategorije in sicer:
a)    
 v kategorijo A sodijo tehnične službe, ki v svojih prostorih izvajajo
preskuse, določene v tem pravilniku in regulativnih aktih iz Priloge IV
Direktive 2007/46/ES;
b)    
v kategorijo B sodijo tehnične službe, ki nadzirajo preskuse, določene v
tem pravilniku in regulativnih aktih iz Priloge IV Direktive 2007/46/ES, ki se
izvajajo v prostorih proizvajalca ali v prostorih tretje stranke;
c)    
v kategorijo C sodijo tehnične službe, ki redno ocenjujejo in spremljajo
postopke proizvajalca za nadzor skladnosti proizvodnje;
d)    
v kategorijo D sodijo tehnične službe, ki nadzirajo ali izvajajo
preskuse ali preglede v okviru nadzora skladnosti proizvodnje.
(4) Tehnične službe dokažejo ustrezne sposobnosti,
posebno tehnično znanje in dokazane izkušnje na posebnih področjih tega
pravilnika in regulativnih aktov iz Priloge IV Direktive 2007/46/ES.
(5) Tehnične službe morajo tudi izpolnjevati in
upoštevati standarde, pomembne za dejavnosti, ki jih izvajajo in so določeni v
Dodatku 1 k Prilogi V Direktive 2007/46/ES. Vendar pa se ta zahteva ne
uporablja za namene zadnje stopnje večstopenjskega postopka homologacije iz 24.
člena tega pravilnika.
(6) Homologacijski organ lahko deluje kot tehnična
služba za eno ali več dejavnosti iz tretjega odstavka tega člena.
(7) Proizvajalec ali podizvajalec, ki deluje namesto
njega, je glede na regulativne akte iz Priloge XV Direktive 2007/46/ES lahko
imenovan za tehnično službo za dejavnosti kategorije A.
(8) Tehnične službe iz držav nečlanic, razen tistih, ki
so bile imenovane v skladu s šestim odstavkom tega člena, so lahko priglašene
za tehnično službo le v okviru dvostranskega dogovora med Evropsko unijo in to
državo nečlanico.
36. člen
(presoja usposobljenosti tehničnih služb)
(1) Usposobljenost tehničnih služb iz prejšnjega člena
se prikaže v poročilu o presoji, ki ga pripravi homologacijski organ. Poročilo
lahko vključuje tudi certifikat o akreditaciji, ki ga izda akreditacijski
organ.
(2) Presoja, na podlagi katere je izdelano poročilo iz
prejšnjega odstavka tega člena, mora biti izvedena v skladu z določbami Dodatka
2 k Prilogi V Direktive 2007/46/ES. Poročilo o presoji se ponovno preveri
najkasneje po treh letih od njegove izdaje.
(3) Poročilo o presoji se na zahtevo predloži Evropski
komisiji.
(4) Homologacijski organ, ki deluje kot tehnična služba,
dokaže skladnost z zahtevami tega pravilnika na podlagi dokumentarnih dokazil.
To vključuje presojo, ki jo opravijo ocenjevalci, ki so neodvisni od
dejavnosti, za katere se izvaja ocena. Ti ocenjevalci lahko pripadajo isti
organizaciji, pod pogojem, da so vodeni neodvisno od osebja, ki izvaja
dejavnosti, ki so predmet presoje.
(5) Proizvajalec ali podizvajalec, ki deluje v njegovem
imenu in je imenovan za tehnično službo, mora tudi izpolnjevati in upoštevati
določbe tega člena.
37. člen
(postopki priglasitve)
(1) Homologacijski organ za imenovane tehnične službe
Evropski komisiji sporoči ime oziroma naziv, naslov, elektronski naslov, imena
odgovornih oseb in kategorijo dejavnosti, za katere so bile imenovane. Evropski
komisiji sporoči tudi vse poznejše spremembe teh podatkov. V priglasitvi je
navedeno, za izvajanje katerih regulativnih aktov so bile tehnične službe
imenovane.
(2) Tehnična služba lahko za namene homologacije izvaja
dejavnosti iz 35. člena tega pravilnika le, če je bila Evropski komisiji
predhodno priglašena.
(3) Homologacijski organ lahko imenuje in priglasi tudi
tehnične službe iz drugih držav članic, ne glede na kategorijo dejavnosti, ki
jo ta tehnična služba izvaja, in ne glede na to, če je bila imenovana in
priglašena že v drugi državi članici.
(4) Če regulativni akt zahteva imenovanje določene
organizacije ali pristojnega organa, katerega dejavnost ni vključena v
dejavnosti iz 35. člena tega pravilnika, se priglasitev opravi v skladu z določbami
tega člena.
X. ENAKOVREDNOST HOMOLOGACIJ
38. člen
(enakovrednost homologacij v skladu s pravilniki UN/ECE)
(1) Homologacije izdane na podlagi pravilnikov UN/ECE,
ki so navedeni v Delu I Priloge IV in v Prilogi XI Direktive 2007/46/ES, so
enakovredne homologacijam, izdanim na podlagi tega pravilnika. Take
homologacije veljajo za kategorije vozil, navedene v ustreznih stolpcih tabele
v Delu I Priloge IV in Priloge XI Direktive 2007/46/ES.
(2) Homologacije izdane na podlagi pravilnikov UN/ECE,
ki so navedeni v Delu II Priloge IV Direktive 2007/46/ES, so enakovredne homologacijam,
izdanim na podlagi tega pravilnika, če imajo enako področje uporabe in vsebino.
Homologacijski organ sprejme homologacije, podeljene v skladu s pravilniki
UN/ECE in z njimi povezane homologacijske oznake namesto ustreznih homologacij
in homologacijskih oznak, dodeljenih v skladu s tem pravilnikom.
XI. PREHODNE IN KONČNE DOLOČBE
39. člen
(veljavnost pooblastil)
Na podlagi pooblastil, danih tehničnim službam za izvajanje postopkov
na podlagi Pravilnika o ES-homologaciji in posamični odobritvi motornih vozil
(Uradni list RS, št. 31/09 in 78/09) lahko le-te do preklica izvajajo postopke
in dejanja iz II. in III. poglavja tega pravilnika v okviru dosedanjih
pooblastil.
40. člen
(veljavnost obstoječih homologacij)
Z dnem uveljavitve tega pravilnika ostajajo v veljavi vse
homologacije za vozila kategorij M, N in O ter za sisteme, sestavne dele in
samostojne tehnične enote, podeljene pred uveljavitvijo tega pravilnika. Te
homologacije so lahko predmet razširitve v skladu s tem pravilnikom.
41. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o ES-homologaciji in posamični odobritvi motornih vozil (Uradni list
RS, št. 31/09 in 78/09).
42. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-404/2012/
Ljubljana, dne 23. aprila 2015
EVA 2012-2430-0179
dr. Peter Gašperšič l.r.
Minister
za infrastrukturo