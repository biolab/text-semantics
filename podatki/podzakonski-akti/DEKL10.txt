Skupščina Republike Slovenije je
na skupni seji vseh zborov 28. avgusta 1991 obravnavala vse bolj nevarno
stopnjevanje vojne v Republiki Hrvaški in na podlagi 253. člena poslovnika
Skupščine Republike Slovenije sprejela naslednjo
DEKLARACIJO
1.     
Skupščina Republike Slovenije z ogorčenjem in zgroženostjo ob vse hujših
napadih na civilno prebivalstvo hrvaških mest in vasi obsoja neprikrito
sodelovanje enot Jugoslovanske armade z oboroženimi skupinami srbske manjšine v
Republiki Hrvaški in njeno podporo terorističnim in četniškim enotam iz
Republike Srbije. Jugoslovanska armada napada civilno prebivalstvo, enote
hrvaške policije in Narodne garde z vsemi razpoložljivimi sredstvi in v ta
namen uporablja ne le enote, ki so bile doslej stacionirane na ozemlju Hrvaške,
temveč tudi enote iz drugih delov Jugoslavije, zlasti enote, popolnjene z
dodatno mobiliziranimi rezervisti srbske narodnosti. Vsa ta dejstva pričajo, da
Jugoslovanska armada deluje na ozemlju Republike Hrvaške kot agresor in očitno
sodeluje pri okupaciji velikega dela ozemlja Republike Hrvaške, ki se ga želi
polastiti Srbija. Tako Jugoslovanska armada poskuša ponovno vzpostaviti
unitaristično, totalitarno komunistično jugoslovansko državo ali vsaj omogočiti
nastanek tako imenovane Velike Srbije z zasedbo ozemelj, na katerih živijo
drugi narodi. 
2.     
Vojna na Hrvaškem je usodnega pomena tako za prihodnost Slovenije kot za
utrjevanje mladih demokracij v vsej nekdanji Vzhodni Evropi. Zato bo Slovenija
Hrvaški ponudila konkretno humanitarno in zdravstveno pomoč, zaščito zlasti
civilnih žrtev te umazane vojne in materialno pomoč. Slovenija se bo vključila
v informiranje mednarodne javnosti, spodbujala bo institucije civilne družbe,
ki lahko prispevajo k zaustavitvi agresije (npr. organizacijo staršev vojakov v
JA itd.) ter si prizadevala po svojih močeh prispevati k ponovni vzpostavitvi
porušenega zaupanja med prebivalstvom različnih narodnosti na Hrvaškem. 
3.     
Skupščina Republike Slovenije poziva parlamente in vlade vseh evropskih
in drugih demokratičnih držav naj storijo vse, da se agresija na Hrvaškem konča
in s tem omogočijo, da Republika Hrvaška na demokratičen način uresniči pravico
hrvaškega naroda do samoodločbe in hkrati zagotovi mednarodno uveljavljene
pravice manjšin v Republiki Hrvaški. 
Skupščina Republike Slovenije ugotavlja, da po agresiji
Jugoslovanske armade na Republiko Slovenijo in Republiko Hrvaško, Jugoslavije
ni več mogoče obnoviti niti kot enotne države, niti kot realsocialistične
federacije. Treba pa je preprečiti, da bi z nasilno zasedbo ozemelj drugih
republik nastala nacionalistična velikosrbska državna tvorba. Vse, ki so
odgovorni za nasilje, Skupščina Republike Slovenije opozarja, da Slovenija ne
bo nikdar priznala sprememb meja med republikami dosedanje SFRJ, ki bi nastale
na nasilen način ali bi bile izsiljene na nedemokratičen način. 
4.     
Skupščina Republike Slovenije poziva parlamente in vlade evropskih in
drugih držav, da čim prej priznajo Republiko Slovenijo in Republiko Hrvaško,
kot suvereni in neodvisni državi, s polno mednarodnopravno subjektiviteto in
tudi tako prispevajo k pospešenemu urejanju odnosov med narodi na ozemlju bivše
Jugoslavije in s tem tudi k miru na tem ozemlju. 
5.     
Skupščina Republike Slovenije naslavlja to deklaracijo na parlamente
vseh držav članic KVSE in na skupščine vseh republik dosedanje Jugoslavije.
Št. 000-01/90-5/59
Ljubljana, dne 28. avgusta 1991.
Skupščina
Republike Slovenije
Podpredsednik
Vitodrag Pukl l r.