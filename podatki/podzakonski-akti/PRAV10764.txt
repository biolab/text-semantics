1. člen
Ta pravilnik določa način in pogoje dostopa do podatkov iz
centralne evidence udeležencev vzgoje in izobraževanja (v nadaljnjem besedilu:
centralna evidenca).
2. člen
(1) Centralna evidenca s podatki iz drugega in tretjega
odstavka 135.a člena Zakona o organizaciji in financiranju vzgoje in
izobraževanja (Uradni list RS, št. 16/07 – uradno prečiščeno besedilo, 36/08,
58/09, 64/09 – popr. in 65/09 – popr., 20/11; v nadaljnjem besedilu: ZOFVI) se
vodi v posebni računalniški aplikaciji Centralna evidenca udeležencev vzgoje in
izobraževanja. 
(2) Dostop do centralne evidence je mogoč le z elektronskim
certifikatom, izdanim določenemu uporabniku, ki omogoča naknadno ugotavljanje
vseh dostopov v centralno evidenco, vseh izvozov in izpisov podatkov iz
centralne evidence ter vseh sprememb v centralni evidenci (vpogledi, vnosi
novih podatkov, spreminjanje podatkov, brisanje podatkov), in sicer še šest let
od opravljenega dostopa, izvoza, izpisa ali spremembe podatkov v centralni
evidenci.
3. člen
(1) Do osebnih podatkov iz 135.a člena ZOFVI, ki se nanašajo
na udeležence vzgoje in izobraževanja posamezne šole, lahko dostopa le
ravnatelj oziroma direktor šole (v nadaljnjem besedilu: ravnatelj), drugi
delavci šole pa le na podlagi njegovega pooblastila. 
(2) V pooblastilu mora biti navedeno, katere pravice ima
delavec šole (dostop, pregledovanje podatkov, vnos novih podatkov, spreminjanje
podatkov, brisanje podatkov, izvoz podatkov, posredovanje podatkov) in na
katerih osebnih podatkih ima te pravice. 
(3) Pooblaščenim osebam iz prejšnjega odstavka ravnatelj
omogoči dostop do osebnih podatkov iz 135.a člena ZOFVI s podelitvijo
elektronskega certifikata. Ravnatelj podeli elektronski certifikat prek posebej
za to narejene aplikacije.
4. člen
(1) Na način, kot to določa tretji odstavek 135.c člena ZOFVI
lahko dostopajo do podatkov o udeležencih vzgoje in izobraževanja iz 135.a
člena ZOFVI uslužbenci ministrstva, ki pri svojem delu te podatke potrebujejo
in jih je za to pooblastil minister, pristojen za šolstvo. 
(2) Dostop do podatkov iz prejšnjega odstavka oziroma do
zbirnih podatkov centralne evidence je mogoč le z elektronskim certifikatom, ki
ga javnemu uslužbencu iz prejšnjega odstavka podeli služba, ki je na
ministrstvu pristojna za informatiko (v nadaljnjem besedilu: administrator
podatkovne baze).
5. člen
(1) Vzdrževanje podatkovne baze izvaja administrator
podatkovne baze. 
(2) Dostop administratorja podatkovne baze do centralne
evidence mora biti varovan z uporabniškim imenom in geslom. Vsak dostop administratorja
podatkovne baze in njegovo delo na podatkovni bazi mora biti sledljiv oziroma
mora biti dana možnost naknadnega preverjanja posegov oziroma vpogledov v
podatkovno bazo, in sicer za dobo šestih let od opravljenega posega.
6. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-36/2011
Ljubljana, dne 31. maja 2011
EVA 2011-3311-0049
dr. Igor Lukšič l.r.
Minister
za šolstvo in šport