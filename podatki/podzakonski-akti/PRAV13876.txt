1. člen
(splošna določba)
Ta pravilnik določa ukrepe za ugotavljanje, preprečevanje in
zatiranje bruceloze pri govedu, ki jo povzročajo Brucella abortus, Brucella
melitensis in Brucella suis (v nadaljnjem besedilu: bolezen).
2. člen
(obveščanje, poročanje in prijavljanje)
Obveščanje, poročanje in prijavljanje bolezni poteka v skladu
s pravilnikom, ki ureja bolezni živali.
3. člen
(sum na bolezen)
(1) Na bolezen se sumi, če:
-       
se pri živalih pojavijo eden ali več kliničnih znakov: abortusi,
zaostale posteljice, vnetja mod in obmodkov, artritisi, ki bi lahko bili
vzročno povezani z ostalimi kliničnimi znaki;
-       
so živali prišle v stik z ljudmi ali živalmi, za katere se na podlagi
kliničnih znakov sumi, da so oboleli za brucelozo, ali ki so oboleli za
brucelozo.
(2) Uradni veterinar uvede nadzor sumljivega gospodarstva in:
-       
do potrditve ali izključitve bolezni začasno razveljavi status črede,
uradno proste bruceloze;
-       
prepove promet s prežvekovalci, prašiči in konji z gospodarstva in na
gospodarstvo, razen prometa v klavnico za zakol pod uradnim nadzorom;
zdravstvena ustreznost mesa se oceni v skladu s predpisi, ki urejajo
proizvodnjo živil živalskega izvora;
-       
odredi osamitev živali, sumljivih na brucelozo; mleko teh živali se
lahko po predhodni toplotni obdelavi uporabi za prehrano drugih živali na
gospodarstvu; mleko ostalih živali se lahko uporabi za prehrano ljudi, če je
bilo v mlekarni toplotno obdelano vsaj pri temperaturi pasterizacije in pod
uradnim nadzorom;
-       
opravi epizootiološko poizvedovanje;
-       
zagotovi izvedbo potrebnih diagnostičnih preiskav;
-       
odredi postavitev razkuževalnih barier na vhodu in izhodu z gospodarstva
in v posamezne objekte, kjer se nahaja govedo.
(3) Za diagnostične preiskave iz pete alineje prejšnjega
odstavka se odvzame:
-       
vzorec krvi za serološko preiskavo vsem živalim v reji, starejšim od 12
mesecev;
-       
vzorce organov, tkiv oziroma izločkov za bakteriološko preiskavo
(abortiran fetus, placenta, vaginalni bris po abortusu, mleko, seme ipd.).
(4) Ukrepi ostanejo v veljavi, dokler bolezen ni izključena.
V tem primeru se status črede povrne po uradni dolžnosti ob upoštevanju pogojev
iz pravilnika, ki ureja bolezni živali.
4. člen
(potrditev bolezni)
(1) Bolezen je potrjena, če:
-       
je bil izoliran povzročitelj ali
-       
so ugotovljeni klinični znaki, rezultati laboratorijskih preiskav pa so
pozitivni.
(2) Po potrditvi bolezni uradni veterinar na okuženem
gospodarstvu:
-       
odvzame status črede, uradno proste bruceloze;
-       
izvede popis vseh živali, pri katerih je bolezen potrjena, ter živali,
za katere se na podlagi epizootioloških podatkov presodi, da bi lahko bile
okužene.
(3) Uradni veterinar na okuženem gospodarstvu poleg ukrepov
iz prejšnjega člena odredi tudi naslednje ukrepe:
-       
prepoved prometa s proizvodi oziroma izdelki od goved z okuženega
gospodarstva;
-       
osamitev in izločitev vseh živali, pri katerih je bolezen potrjena, ter
živali, za katere se na podlagi epizootioloških podatkov presodi, da bi lahko
bile okužene; živali se izločijo pod uradnim nadzorom v roku 30 dni od
potrditve bolezni; zdravstvena ustreznost mesa zaklanih živali se oceni v
skladu s predpisi, ki urejajo proizvodnjo živil živalskega izvora;
-       
neškodljivo uničenje poginulih ali mrtvorojenih telet in izvrženih
plodov, posteljic in plodovih mehurjev, razen za potrebe diagnostike;
-       
neškodljivo uničenje slame, stelje in vseh drugih materialov, opreme in
snovi, ki so prišli v stik z okuženimi živalmi ali izvrženimi plodovi,
posteljicami in plodovimi mehurji;
-       
prepoved odvažanja krme in gnoja z okuženega gospodarstva; gnoj iz vseh
objektov, kjer je nastanjeno govedo, je treba uskladiščiti na mestu, kjer je
onemogočen dostop dovzetnim živalim; gnoj je treba razkužiti in ga uskladiščiti
za vsaj tri mesece; razkuževanje ni potrebno, če je gnoj prekrit s plastjo
neokuženega gnoja ali zemlje; prav tako je potrebno razkuževanje gnojevke, če
ta ni bila odstranjena hkrati z gnojem;
-       
čiščenje in razkuževanje v skladu s 6. členom tega pravilnika;
-       
druge ukrepe za sanacijo okuženega gospodarstva.
5. člen
(serološki reaktorji)
(1) Serološki reaktor je žival, pri kateri rezultati
potrditvenih seroloških preiskav opravljenih na vzorcih, ki niso odvzeti v
okviru suma na bolezen iz prejšnjega člena, niso negativni.
(2) V primeru ugotovljenega serološkega reaktorja Uprava za
varno hrano, veterinarstvo in varstvo rastlin pridobi strokovno mnenje
Nacionalnega veterinarskega inštituta (v nadaljnjem besedilu: NVI) glede
nadaljnjih postopkov.
(3) Uradni veterinar na gospodarstvu s serološkimi reaktorji
opravi epizootiološko poizvedbo in prepove premike in uporabo seroloških
reaktorjev za razmnoževanje.
(4) Na podlagi strokovnega mnenja NVI iz drugega odstavka
tega člena ter rezultatov epizootiološke poizvedbe iz prejšnjega odstavka
uradni veterinar odredi oziroma izvede nadaljnje postopke, da se sum bolezni
potrdi ali izključi.
(5) Če se na podlagi rezultatov laboratorijskih preiskav,
opravljenih na podlagi strokovnega mnenja NVI in epizootiološke poizvedbe iz
tega člena, prisotnost bruceloze ne more izključiti, uradni veterinar odredi
ukrepe iz 3. oziroma 4. člena tega pravilnika.
6. člen
(čiščenje in razkuževanje)
(1) Čiščenje in razkuževanje se opravita potem, ko so bile
vse okužene živali izločene in preden se opravi ponovna naselitev.
(2) Čiščenje in razkuževanje prevoznih sredstev, opreme in
drugih predmetov, ki so bili v stiku z okuženimi živalmi ali živalmi,
sumljivimi na okužbo, se izvede pod nadzorom in v skladu z navodili uradnega
veterinarja. Postopke čiščenja in razkuževanja opravi organizacija, ki ima
koncesijo za opravljanje veterinarske dejavnosti dezinfekcije, dezinsekcije in
deratizacije.
7. člen
(trajanje ukrepov)
Ukrepi na okuženem gospodarstvu ostanejo v veljavi do ponovne
pridobitve statusa črede, uradno proste bruceloze, v skladu s pravilnikom, ki
ureja bolezni živali.
8. člen
(stroški)
Stroški diagnostičnih preiskav, s katerimi se potrdi bolezen
ali ovrže sum, se krijejo iz proračuna Republike Slovenije, stroški drugih
ukrepov in sanacija reje pa bremenijo imetnika živali.
9. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o ukrepih za ugotavljanje, preprečevanje in zatiranje bruceloze pri govedu
(Brucellosis) (Uradni list RS, št. 91/05 in 13/06).
10. člen
(uveljavitev)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-269/2019
Ljubljana, dne 25. septembra 2019
EVA 2019-2330-0091
Dr. Aleksandra Pivec
ministrica 
za kmetijstvo,
gozdarstvo in prehrano