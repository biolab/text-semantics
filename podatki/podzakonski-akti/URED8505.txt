I. SPLOŠNE DOLOČBE
1. člen
(vsebina)
Ta uredba določa način ugotavljanja izpolnjevanja pogojev in
ovrednotenja meril za dodelitev investicijskih spodbud (v nadaljnjem besedilu:
spodbuda) za investicije v raziskave in razvoj ter inovacije.
2. člen
(pomen izrazov)
Izrazi, uporabljeni v tej uredbi, pomenijo:
-       
eksperimentalni razvoj pomeni pridobivanje, združevanje, oblikovanje in
uporabo obstoječega znanstvenega, tehnološkega, poslovnega in drugega
ustreznega znanja in spretnosti, katerih cilj je razvoj novih ali izboljšanih
proizvodov, procesov ali storitev. Ti lahko vključujejo npr. tudi dejavnosti,
usmerjene v konceptualne opredelitve, načrtovanje in dokumentacijo novih proizvodov,
procesov ali storitev. Eksperimentalni razvoj lahko vključuje izdelavo
prototipov, predstavitve, pilotne projekte, preskušanje in potrjevanje novih
ali izboljšanih proizvodov, procesov ali storitev v okoljih, ki so tipični za
vsakdanje pogoje obratovanja, kadar je osnovni cilj nadalje tehnično izboljšati
proizvode, procese ali storitve, ki niso v veliki meri ustaljeni. To lahko
vključuje razvoj prototipa ali pilotnega projekta za tržno uporabo, ki je
obvezno končni tržni izdelek in je predrag, da bi ga izdelali samo za namene
predstavitve in potrjevanja. Eksperimentalni razvoj ne vključuje rednih ali
občasnih sprememb obstoječega proizvoda, proizvodnih linij, proizvodnih
procesov, storitev in drugih tekočih dejavnosti, tudi če takšne spremembe lahko
pomenijo izboljšanje;
-       
industrijska raziskava pomeni načrtovano raziskavo ali kritično
preiskavo, katere namen je pridobivanje novega znanja in spretnosti za razvoj
novih proizvodov, procesov ali storitev ali za znatno izboljšanje obstoječih
proizvodov, procesov ali storitev. Vključuje oblikovanje komponent kompleksnih
sistemov in lahko zajema izdelavo prototipov v laboratorijskem okolju ali
okolju s simuliranimi vmesniki obstoječih sistemov ter pilotnih linij, kadar je
to potrebno za industrijske raziskave, zlasti za vrednotenje generične
tehnologije;
-       
inovacijski grozdi pomenijo strukture ali organizirane skupine
neodvisnih strani (npr. inovativnih novoustanovljenih podjetij, malih, srednjih
in velikih podjetij, pa tudi organizacij za razširjanje raziskav in znanja,
neprofitnih organizacij in drugih povezanih ekonomskih udeležencev), namenjene
podpori inovativne dejavnosti s spodbujanjem souporabe zmogljivosti in
izmenjave znanja in izkušenj ter učinkovitim prispevanjem k prenosu znanja,
mreženju, razširjanju informacij in sodelovanju med podjetji in drugimi
organizacijami v grozdu;
-       
intenzivnost spodbude pomeni znesek spodbude, izražen kot odstotek
upravičenih stroškov;
-       
napotitev pomeni začasno zaposlitev osebja s strani upravičenca in s
pravico osebja, da se vrne k prejšnjemu delodajalcu;
-       
neopredmetena sredstva so sredstva, ki nimajo fizične ali finančne
oblike (na primer patenti, licence, strokovno znanje ali druga intelektualna
lastnina);
-       
obdobje izvajanja investicije pomeni obdobje med začetkom izvajanja investicije
in zaključkom investicije ter znaša največ tri leta (z možnostjo podaljšanja v
primeru utemeljenih razlogov);
-       
opredmetena sredstva so zemljišča, stavbe in obrati, stroji in oprema;
-       
organizacija za raziskovanje in širjenje znanja pomeni gospodarsko družbo,
katere glavni cilj je neodvisna izvedba temeljnih raziskav, industrijskih
raziskav ali eksperimentalnega razvoja ali obsežno razširjanje rezultatov teh
dejavnosti prek izobraževanja, objav ali prenosa znanja;
-       
organizacijske inovacije pomenijo izvajanje novih organizacijskih metod
v poslovnih praksah podjetja, organizaciji delovnega mesta ali zunanjih
odnosih, pri čemer so izključene spremembe, ki temeljijo na organizacijskih
metodah, ki jih podjetje že uporablja, spremembe strategije upravljanja, združitve
in prevzeme, prenehanje uporabe procesa, preproste kapitalske zamenjave ali
razširitve, spremembe, ki izhajajo izključno iz sprememb cen dejavnikov,
prilagoditve, lokalizacija, redne sezonske in druge ciklične spremembe ter
trgovanje z novimi ali znatno izboljšanimi proizvodi;
-       
podporne storitve za inovacije pomenijo zagotavljanje pisarniških
prostorov, bank podatkov, knjižnic, tržnih raziskav, laboratorijev,
kakovostnega označevanja, preverjanja in certificiranja, da se razvijejo
učinkovitejši proizvodi, procesi ali storitve;
-       
procesne inovacije pomenijo izvajanje novih ali znatno izboljšanih
proizvodnih ali dostavnih metod (vključno z znatnimi spremembami tehnik, opreme
ali programske opreme), ne pomenijo pa manjših sprememb ali izboljšav,
povečanja proizvodnih ali storitvenih zmogljivosti z dodajanjem proizvodnih ali
logističnih sistemov, zelo podobnih tistim, ki so že v uporabi, prenehanja
uporabe procesa, preproste kapitalske zamenjave ali razširitve, sprememb, ki
izhajajo izključno iz sprememb cen dejavnikov, prilagoditev, lokalizacije,
rednih sezonskih in drugih cikličnih sprememb ter trgovanja z novimi ali znatno
izboljšanimi proizvodi;
-       
raziskovalci so osebe, razporejene za delo na investiciji, z diplomo
terciarnega izobraževanja;
-       
raziskovalna infrastruktura pomeni objekte in naprave, vire in s tem
povezane storitve, ki jih znanstvena skupnost uporablja za izvajanje raziskav
na zadevnih področjih, ter zajema znanstveno opremo ali sklope instrumentov, na
znanju temelječe vire, kot so zbirke, arhivi ali strukturirane znanstvene
informacije, zagotavljanje infrastruktur, temelječih na informacijski in
komunikacijski tehnologiji, kot so infrastruktura GRID ter računalniške,
programske in komunikacijske infrastrukture, ali kakršnakoli druga edinstvena sredstva,
bistvena za izvajanje raziskav. Take infrastrukture so lahko na enem mestu ali
razpršene (organizirana mreža virov) v skladu s členom 2(a) Uredbe Sveta (ES)
št. 723/2009 z dne 25. junija 2009 o pravnem okviru Skupnosti za Konzorcij
evropske raziskovalne infrastrukture (ERIC);
-       
strokovni in tehnični sodelavci so podporno osebje, razporejeno za delo
na investiciji;
-       
stroški osebja pomenijo stroške raziskovalcev, tehnikov in drugega
podpornega osebja v obsegu, v katerem so zaposleni v okviru zadevne investicije
ali dejavnosti;
-       
svetovalne storitve za inovacije pomenijo svetovanje, pomoč in
usposabljanje na področju prenosa znanja, pridobitve, zaščite in izkoriščanja
neopredmetenih sredstev ter uporabe standardov in predpisov, ki jih zajemajo;
-       
študija izvedljivosti pomeni oceno in analizo potenciala investicije,
katerih cilj je podpora procesu odločanja z objektivnim in razumnim
ugotavljanjem prednosti in slabosti ter priložnosti in nevarnosti investicije,
poleg tega pa tudi opredelitev virov, ki so potrebni pri njegovem izvajanju, in
ne nazadnje možnosti, da bo uspešen;
-       
temeljna raziskava pomeni eksperimentalno ali teoretično delo, ki se
izvaja predvsem zaradi pridobivanja novega znanja o temeljnih načelih pojavov
in opazovanih dejstev, ne da bi bilo neposredno usmerjeno v tržno uporabo;
-       
upravičeni stroški, za katere je dopustno dodeljevanje pomoči za
investicije v raziskave in razvoj ter inovacije, so stroški, opredeljeni v tej
uredbi glede na posamezno kategorijo investicije v raziskave in razvoj ter
inovacije;
-       
visokokvalificirano osebje pomeni osebje z diplomo terciarnega
izobraževanja in vsaj petimi leti ustreznih strokovnih izkušenj, kar lahko
vključuje tudi doktorsko usposabljanje;
-       
začetek izvajanja investicije je datum dejanskega začetka del v okviru
investicije oziroma prva pravno zavezujoča zaveza naročila opreme ali vsaka
druga zaveza, zaradi katere investicije ni več mogoče preklicati, če ta nastane
pred dejanskim začetkom del v okviru investicije. Nakup zemljišča in
pripravljalna dela, kot sta pridobivanje dovoljenj in opravljanje predhodnih
študij izvedljivosti, se ne štejejo za začetek del.
II. NAČIN UGOTAVLJANJA POGOJEV ZA DODELITEV SPODBUD
3. člen
(prejemnik spodbude in sodelovanje med investitorji)
(1) Kot prejemnik investicijske spodbude se šteje tudi
organizacija za raziskovanje in širjenje znanja ali inovacijski grozd, če sta
del konzorcija investitorjev in če v zvezi s posamično investicijo v raziskave
in razvoj ter inovacije opravljata gospodarsko dejavnost.
(2) Če gre za investicijo, pri kateri sodeluje več
investitorjev, morajo ti za ureditev medsebojnih obveznosti in razmerij
skleniti konzorcijsko pogodbo, ki vsebuje najmanj naslednje sestavine:
1.     
imenovanje vodilnega konzorcijskega partnerja, ki je velika gospodarska
družba, kot prijavitelja in prejemnika spodbud za vse partnerje ter sklenitelja
pogodbe o dodelitvi sredstev;
2.     
pooblastilo konzorcijskih partnerjev vodilnemu konzorcijskemu partnerju
za predložitev skupne vloge, zastopanje konzorcija in sklenitev pogodbe o
dodelitvi sredstev v imenu vseh konzorcijskih partnerjev ter vso komunikacijo v
zvezi z investicijo;
3.     
delitev aktivnosti v zvezi z izpolnjevanjem investicijskega programa med
konzorcijskimi partnerji;
4.     
opredelitev vseh pravic in obveznosti konzorcijskih partnerjev, med
katerimi mora biti zlasti:
a)   
opredeljena (so)odgovornost prijavitelja in vseh drugih konzorcijskih
partnerjev ter obveznost za vračilo sredstev, če se pri kateremkoli partnerju
začne postopek zaradi insolventnosti ali prisilnega prenehanja ali postopek
izbrisa brez likvidacije ali prisilne likvidacije ali likvidacije,
b)   
opredeljena (so)odgovornost prijavitelja in vseh konzorcijskih
partnerjev ter obveznost za vračilo subvencijskih sredstev v primeru zahtevka
za vračilo subvencijskih sredstev zaradi ugotovljenih nepravilnosti pri
kateremkoli konzorcijskem partnerju,
c)   
opredeljeno upravljanje sprememb, nastalih pri izvajanju investicije:
-   
ravnanje v primeru kršitev določb konzorcijske pogodbe s strani
posameznih konzorcijskih partnerjev,
-   
razreševanje sporov in veljavnost pogodbe,
-   
obveznosti glede izvedbe prenakazila sredstev vodilnega konzorcijskega
partnerja drugim konzorcijskim partnerjem v 3 delovnih dneh po prejemu
sredstev.
d)   
upravljanje s pravicami v zvezi z rezultati investicije, v okviru česar
mora opredeliti tudi:
-   
da se rezultati sodelovanja, iz katerih ne izhajajo pravice
intelektualne lastnine, splošno razširjajo in se lahko katerekoli pravice
intelektualne lastnine, ki izhajajo iz dejavnosti raziskovalnih organizacij ali
raziskovalnih infrastruktur, v celoti dodelijo organizacijam za raziskovanje in
razširjanje znanja;
-   
da se katerekoli pravice intelektualne lastnine, ki izhajajo iz
investicije, ter s tem povezane pravice dostopa sodelujočim partnerjem dodelijo
tako, da ustrezno odražajo njihove delovne sklope, prispevke in interese; ali
-   
da raziskovalne organizacije ali raziskovalne infrastrukture prejmejo
nadomestilo v višini tržne cene za pravice intelektualne lastnine, ki izhajajo
iz njihovih dejavnosti in so dodeljene udeleženim podjetjem ali za katere se
udeleženim podjetjem dodelijo pravice dostopa. Pri tem se absolutni znesek
vrednosti vseh prispevkov, tj. finančnih in nefinančnih, udeleženih podjetij k
stroškom dejavnosti raziskovalnih organizacij ali raziskovalnih infrastruktur,
iz katerih izhajajo zadevne pravice intelektualne lastnine, lahko odšteje od
navedenega nadomestila.
4. člen
(osnova za določitev vrednosti sofinanciranja)
Za ugotavljanje osnove za določitev vrednosti sofinanciranja
se uporabijo podatki o upravičenih stroških investicije v raziskave in razvoj
ter inovacije brez davka na dodano vrednost ter drugih davkov in dajatev.
5. člen
(ohranjanje povprečnega števila zaposlenih)
(1) Šteje se, da je pogoj ohranjanja najmanj povprečnega
števila zaposlenih v obdobju izvajanja investicije iz 2. točke prvega odstavka
4.a člena Zakona o spodbujanju investicij (Uradni list RS, št. 13/18, 204/21 in
29/22; v nadaljnjem besedilu: zakon) izpolnjen, če je povprečno število
zaposlenih v prejemniku spodbude v obdobju izvajanja investicije enako ali
višje od povprečnega števila zaposlenih v prejemniku spodbude v zadnjih
dvanajstih mesecih pred oddajo vloge. Izpolnjenost pogoja se preverja po
zaključku obdobja izvajanja investicije.
(2) V vlogi za dodelitev spodbude mora investitor predložiti
podatek o številu zaposlenih v prejemniku spodbude v zadnjih dvanajstih mesecih
pred oddajo vloge.
6. člen
(merila za ocenjevanje investicije iz prvega odstavka 4.a
člena zakona)
(1) Pri odločanju o dodelitvi in
višini spodbude za investicije v raziskave in razvoj ter inovacije iz prvega
odstavka 4.a člena zakona se merila za dodelitev spodbud po 3. točki prvega
odstavka 4.a člena zakona ovrednotijo na naslednji način:


Merilo

Največ možnih točk


I. Odličnost investicije 

50


Prispevek investicije k izzivu, ki ga investicija
  naslavlja

25


Stopnja tehnološke odličnosti (Beyond-State-of-the-Art)
  investicije

25


II. Ekonomski vidik investicije

15


Skladnost investicije s Strategijo razvoja Slovenije
  2030, Znanstvenoraziskovalno in inovacijsko strategijo Slovenije, Slovensko
  strategijo pametne specializacije S4/S5 in cilji Strateških razvojno-inovacijskih
  partnerstev ter strategijo razvoja novih tehnologij v gospodarski dejavnosti,
  v katero se umešča investitor

15


III. Okoljski vidik investicije (alternativno z
  digitalnim elementom socialnega vidika)

15


Prispevek investicije na področju prehoda na krožno
  gospodarstvo

15


Digitalni element socialnega vidika investicije
  (alternativno z okoljskim vidikom)

15


Prispevek investicije k digitalni preobrazbi

15


IV. Kakovost in učinkovitost izvajanja investicije

20


Organizacija in vodenje investicije

20


Največ možnih točk

100


(2) Merili za presojo okoljskega vidika in digitalnega
elementa socialnega vidika investicije se presojata alternativno tako, da
investitor v vlogi za dodelitev spodbude označi, po katerem izmed teh vidikov
naj se presoja investicija v raziskave in razvoj ter inovacije.
(3) Merila iz prvega odstavka tega člena so podrobneje
ovrednotena v Prilogi 1, ki je sestavni del te uredbe.
(4) Komisija iz 16. člena zakona za strokovni pregled in
ocenjevanje popolnih vlog glede na merila iz tega člena lahko angažira zunanje
strokovnjake z domačimi in mednarodnimi referencami na področju, ki ga zadeva
investicija v raziskave in razvoj ter inovacije.
(5) Če je investicija ocenjena z manj kot 75 točkami, se
vloga zavrne.
7. člen
(merila za ocenjevanje investicije iz drugega odstavka 4.a
člena zakona)
(1) Pri odločanju o dodelitvi in
višini spodbude za investicije v raziskave in razvoj ter inovacije iz drugega
odstavka 4.a člena zakona se investicija po 3. točki prvega odstavka 4.a člena
zakona ocenjuje po merilih, ovrednotenih na naslednji način:


Merilo

Največ možnih točk


I. Odličnost investicije 

50


Prispevek investicije k izzivu, ki ga investicija
  naslavlja

25


Stopnja tehnološke odličnosti (Beyond-State-of-the-Art)
  investicije

25


II. Ekonomski vidik investicije

15


Skladnost investicije s Strategijo razvoja Slovenije
  2030, Znanstvenoraziskovalno in inovacijsko strategijo Slovenije, Slovensko
  strategijo pametne specializacije S4/S5 in cilji Strateških
  razvojno-inovacijskih partnerstev ter strategijo razvoja novih tehnologij v
  gospodarski dejavnosti, v katero se umešča partnerstvo

5


Skladnost investicije s strategijami razvoja sodelujočih
  konzorcijskih partnerjev

5


Velikost investicije

5


III. Okoljski vidik investicije (alternativno z digitalnim
  elementom socialnega vidika)

15


Prispevek investicije na področju prehoda na krožno
  gospodarstvo

15


IV. Digitalni element socialnega vidika investicije
  (alternativno z okoljskim)

15


Prispevek investicije k digitalni preobrazbi

15


V. Kakovost in učinkovitost partnerstva

20


Utemeljitev uveljavljenosti partnerjev konzorcija ter
  dokazilo o obstoju javno predstavljenega predhodnega dogovora partnerjev o
  strateškem razvojnem sodelovanju na področju investicije

14


Vpliv investicije na razvoj ekosistema partnerjev

6


VI. Kakovost in učinkovitost izvajanja investicije

20


Organizacija in vodenje investicije

20


Največ možnih točk

120


(2) Merili za presojo okoljskega vidika in digitalnega
elementa socialnega vidika investicije se presojata alternativno tako, da
investitor v vlogi za dodelitev spodbude označi, po katerem izmed teh vidikov
naj se presoja investicija v raziskave in razvoj ter inovacije.
(3) Merila za dodelitev spodbud iz prvega odstavka tega člena
so podrobneje ovrednotena v Prilogi 2, ki je sestavni del te uredbe.
(4) Komisija iz 16. člena zakona za strokovni pregled in
ocenjevanje popolnih vlog glede na merila iz tega člena lahko angažira zunanje
strokovnjake z domačimi in mednarodnimi referencami na področju, ki ga zadeva
investicija v raziskave in razvoj ter inovacije.
(5) Če je investicija ocenjena z manj kot 90 točkami, se
vloga zavrne.
8. člen
(izvedljivost in upravičenost investicije)
Ekonomska, finančna, tehnična, prostorska in tehnološka
izvedljivost ter upravičenost investicije po 4. točki 4.a člena zakona se
ugotavlja na podlagi investicijskega programa, ki ga potrdi investitor oziroma
konzorcij partnerjev.
9. člen
(investicijski program)
(1) Investitor oziroma konzorcij partnerjev mora v vlogi za
dodelitev spodbude priložiti investicijski program.
(2) Investicijski program za investicijo iz prvega odstavka
4.a člena zakona mora poleg sestavin, navedenih v uredbi, ki ureja enotno
metodologijo za pripravo in obravnavo investicijske dokumentacije, vsebovati
vsaj naslednje sestavine:


I.

Uvod


1.     
  Povzetek investicije


2.     
  Predstavitev investitorja, vključno z osebami, odgovornimi za izdelavo
  investicijskega programa, za strokovno in znanstveno koordinacijo izvedbe
  investicije, ter njihovimi referencami


II.

Osnovni podatki o investiciji


1.     
  Identifikacija investicije z vidika kategorij investicij v razvoj in
  raziskave ter inovacije iz 12. člena uredbe


2.     
  Cilji in pričakovani rezultati investicije, analiza tržnih možnosti
  investicije


3.     
  Osnovni podatki o vrednosti investicije


4.     
  Obdobje izvajanja investicije (vključno s predvidenim začetkom
  investicije)


5.     
  Utemeljitev ekonomske, finančne, tehnične in tehnološke izvedljivosti
  in upravičenost investicije


III.

Odličnost investicije


1.     
  Predstavitev prispevka investicije k izzivu, ki ga investicija naslavlja


2.     
  Prikaz tehnološke odličnosti investicije


3.     
  Povzetek pričakovanih rezultatov investicije in način njihovega
  spremljanja


IV.

Ekonomski vidik


1.     
  Skladnost investicije s Strategijo razvoja Slovenije 2030, Slovensko
  strategijo pametne specializacije S4/S5, s cilji Strateških
  razvojno-inovacijskih partnerstev ter strategijo razvoja novih tehnologij v
  gospodarski dejavnosti, v katero se umešča investitor


2.     
  Skladnost investicije s strategijo investitorja


3.     
  Projekcija finančnih rezultatov izvedene investicije ter stanja
  zaposlenosti (vključno s predvidenim povečanjem dodane vrednosti na
  zaposlenega in predvidenim stanjem povprečnega števila zaposlenih med
  izvajanjem investicije)


V.

Okoljski vidik (če je relevantno za investicijo)


1.     
  Prispevek investicije na področju prehoda v krožno gospodarstvo


VI.

Digitalni element socialnega vidika (če je relevantno za
  investicijo)


1.     
  Prispevek investicije k digitalni preobrazbi


VII.

Kakovost in učinkovitost izvajanja investicije


1.     
  Vsebinska predstavitev delovnih sklopov, povzetek načrtovanih
  rezultatov aktivnosti, predstavitev morebitnih zunanjih izvajalcev,
  predstavitev investicije prek upravičenih stroškov


2.     
  Predstavitev finančne konstrukcije investicije


3.     
  Analiza tveganj investicije


4.     
  Predstavitev organizacije in vodenja investicije


(3) Investicijski program za investicijo iz drugega odstavka
4.a člena zakona mora poleg sestavin, navedenih v uredbi, ki ureja enotno
metodologijo za pripravo in obravnavo investicijske dokumentacije, vsebovati
vsaj naslednje sestavine:


I.

Uvod


1.     
  Povzetek investicije


2.     
  Predstavitev konzorcija investitorjev, vključno z osebami, odgovornimi
  za izdelavo investicijskega programa, za strokovno in znanstveno koordinacijo
  izvedbe investicije ter njihovimi referencami


II.

Osnovni podatki o investiciji


1.     
  Identifikacija investicije z vidika kategorij investicij v razvoj in
  raziskave ter inovacije iz 12. člena uredbe


2.     
  Cilji in pričakovani rezultati investicije, analiza tržnih možnosti
  investicije


3.     
  Osnovni podatki o vrednosti investicije


4.     
  Obdobje izvajanja investicije (vključno s predvidenim začetkom
  investicije)


5.     
  Utemeljitev ekonomske, finančne, tehnične in tehnološke izvedljivosti
  ter upravičenost investicije (za konzorcij skupno in po konzorcijskem
  partnerju)


III.

Odličnost investicije


1.     
  Predstavitev prispevka investicije k izzivu, ki ga investicija
  naslavlja


2.     
  Prikaz tehnološke odličnosti investicije


3.     
  Povzetek pričakovanih rezultatov investicije in način njihovega
  spremljanja


IV.

Ekonomski vidik


1.     
  Skladnost investicije s Strategijo razvoja Slovenije 2030, Slovensko
  strategijo pametne specializacije S4/S5, s cilji Strateških
  razvojno-inovacijskih partnerstev ter strategijo razvoja novih tehnologij v
  gospodarski dejavnosti, v katero se umešča partnerstvo investitorjev


2.     
  Skladnost investicije s strategijami sodelujočih konzorcijskih
  partnerjev


3.     
  Projekcija finančnih rezultatov izvedene investicije ter stanja
  zaposlenosti (vključno s predvidenim povečanjem dodane vrednosti na
  zaposlenega in predvidenim stanjem povprečnega števila zaposlenih med izvajanjem
  investicije)


V.

Okoljski vidik (če je relevantno za investicijo)


1.     
  Prispevek investicije na področju prehoda v krožno gospodarstvo


VI.

Digitalni element socialnega vidika (če je relevantno za
  investicijo)


1.     
  Prispevek investicije k digitalni preobrazbi


VII.

Kakovost in učinkovitost partnerstva


1.     
  Utemeljitev uveljavljenosti partnerjev konzorcija ter dokazilo o
  obstoju javno predstavljenega predhodnega dogovora partnerjev o strateškem
  razvojnem sodelovanju na področju investicije


2.     
  Vpliv investicije na razvoj ekosistema konzorcijskih partnerjev


VIII.

Kakovost in učinkovitost izvajanja investicije


1.     
  Vsebinska predstavitev delovnih sklopov, povzetek načrtovanih
  rezultatov aktivnosti, predstavitev morebitnih zunanjih izvajalcev,
  predstavitev investicije prek upravičenih stroškov (za konzorcij skupno in po
  konzorcijskem partnerju)


2.     
  Predstavitev finančne konstrukcije investicije (za konzorcij skupno in
  po konzorcijskem partnerju)


3.     
  Analiza tveganj investicije


IX.

Predstavitev organizacije in vodenja investicije


(4) Investicijski program mora biti izdelan strokovno in v
okviru razpoložljivih podatkov. Investitor oziroma konzorcij investitorjev mora
zagotoviti usposobljenost izdelovalcev investicijskega programa, ki jo dokazuje
z navedbo domačih in mednarodnih izkušenj s pripravo primerljivih investicij v
raziskave in razvoj ter inovacije.
10. člen
(povečana dodana vrednost)
(1) Šteje se, da je pogoj povečanja dodane vrednosti na
zaposlenega v dveh letih po zaključku investicije izpolnjen, če je dodana
vrednost na zaposlenega v prejemnici spodbude, ki je velika gospodarska družba,
za poslovno leto, ki sledi dvema poslovnima letoma po letu zaključka
investicije, višja od dodane vrednosti na zaposlenega v isti prejemnici
spodbude v zadnjem poslovnem letu pred letom oddaje vloge.
(2) V vlogi za dodelitev spodbude mora investitor predložiti
podatek o dodani vrednosti na zaposlenega v prejemnici spodbude, ki je velika
gospodarska družba, v zadnjem poslovnem letu pred letom oddaje vloge.
III. NAČIN UGOTAVLJANJA UPRAVIČENE VIŠINE SPODBUD
1. Splošno
11. člen
(identifikacija investicije z vidika kategorij investicij v
raziskave in razvoj ter inovacije)
(1) Investicija v raziskave in razvoj ter inovacije, ki
izpolnjujejo pogoje za dodelitev spodbud po zakonu in tej uredbi, se za namen
določitve višine spodbude razvrstijo v eno ali več kategorij:
1.     
temeljna raziskava,
2.     
industrijska raziskava,
3.     
eksperimentalni razvoj,
4.     
študija izvedljivosti,
5.     
gradnja ali posodobitev raziskovalne infrastrukture,
6.     
investicija v inovacijski grozd,
7.     
investicija v inovacije za male in srednje velike gospodarske družbe,
8.     
investicija v procesne in organizacijske inovacije.
(2) Investicija se uvrsti v več kategorij tako, da več kot
polovica upravičenih stroškov investicije nastane z dejavnostmi, ki spadajo pretežno
v eno od kategorij.
2. Spodbude za investicije, ki so temeljne raziskave,
industrijske raziskave, eksperimentalni razvoj in študije izvedljivosti
12. člen
(upravičeni stroški pri temeljnih raziskavah, industrijskih
raziskavah, eksperimentalnem razvoju in študijah izvedljivosti)
(1) Pri investicijah, ki so temeljne raziskave, industrijske
raziskave ali eksperimentalni razvoj, so upravičeni stroški:
1.     
stroški osebja,
2.     
stroški opredmetenih sredstev,
3.     
stroški neopredmetenih sredstev,
4.     
stroški storitev zunanjih izvajalcev,
5.     
stroški materiala in posredni stroški.
(2) Kot upravičeni stroški osebja štejejo stroški
raziskovalcev, tehnikov in drugega podpornega osebja v obsegu zaposlitve na
investiciji.
(3) Kot upravičeni stroški opredmetenih sredstev štejejo
stroški instrumentov in opreme v obsegu in za obdobje uporabe v investiciji ter
stroški stavb in zemljišča v obsegu in za obdobje, kot se uporabljajo za
investicijo. Kadar se ti instrumenti in oprema ne uporabljajo samo za
investicijo skozi njihovo celotno življenjsko dobo, se štejejo za upravičene
samo stroški amortizacije, izračunani na podlagi splošno sprejetih
računovodskih načel, ki ustrezajo trajanju investicije. Glede stavb se štejejo
za upravičene le stroški amortizacije, izračunani na podlagi splošno sprejetih
računovodskih načel, ki ustrezajo trajanju investicije. Za zemljišče se štejejo
za upravičene stroški komercialnega prenosa ali dejanski stroški kapitala.
(4) Kot upravičeni stroški neopredmetenih sredstev štejejo
stroški pogodbenih raziskav, znanja in patentov, ki so bili kupljeni ali je
bilo zanje pridobljeno licenčno dovoljenje od zunanjih virov po običajnih
tržnih pogojih.
(5) Kot upravičeni stroški storitev zunanjih izvajalcev
štejejo stroški svetovalnih in drugih ustreznih storitev, uporabljenih
izključno za investicijo.
(6) Kot upravičeni stroški materiala in posredni stroški
štejejo dodatni režijski stroški in drugi stroški poslovanja, vključno s
stroški materiala, zalog in podobnih izdelkov, nastali neposredno kot posledica
investicije.
(7) Pri študiji izvedljivosti so upravičeni stroški študij.
Za stroške študij se smiselno uporablja prvi odstavek tega člena.
13. člen
(intenzivnost in višina spodbud)
(1) Pri temeljni raziskavi intenzivnost spodbude lahko dosega
do 100 % upravičenih stroškov temeljne raziskave.
(2) Pri industrijski raziskavi intenzivnost spodbude ne sme
presegati 50 % upravičenih stroškov industrijske raziskave.
(3) Pri eksperimentalnem razvoju intenzivnost spodbude ne sme
presegati 25 % upravičenih stroškov za eksperimentalni razvoj.
(4) Pri študiji izvedljivosti intenzivnost spodbude ne sme
presegati 50 % upravičenih stroškov študije izvedljivosti.
(5) Ne glede na drugi in tretji odstavek tega člena se
intenzivnost spodbude za industrijske raziskave in eksperimentalni razvoj lahko
poveča do največje intenzivnosti spodbude v višini 80 % upravičenih stroškov v
naslednjih primerih:
1.     
za 10 % za srednje velike gospodarske družbe in 20 % za male gospodarske
družbe;
2.     
za 15 %, če je izpolnjen eden od naslednjih pogojev:
a)   
investicija vključuje učinkovito sodelovanje med gospodarskimi družbami,
od katerih je vsaj ena mala ali srednje velika gospodarska družba, ali se
investicija izvaja v vsaj dveh državah članicah ali pa v eni državi članici in
eni pogodbenici Sporazuma Evropskega gospodarskega prostora, nobena posamezna
gospodarska družba pa ne nosi več kot 70 % upravičenih stroškov, ali
b)   
investicija vključuje učinkovito sodelovanje med gospodarsko družbo in
eno ali več organizacij za raziskovanje in širjenje znanja, kadar slednje
krijejo vsaj 10 % upravičenih stroškov in imajo pravico objaviti svoje
rezultate raziskav, in
c)   
rezultati investicije se splošno razširjajo prek konferenc, objav,
prosto dostopnih zbirk podatkov ali brezplačne in odprte programske opreme.
(6) Ne glede na četrti odstavek tega člena se intenzivnost
spodbude za študije izvedljivosti lahko poveča za 10 % za srednje velike
gospodarske družbe in 20 % za male gospodarske družbe.
(7) Ne glede na prvi do šesti odstavek tega člena absolutni
znesek spodbud ne sme presegati naslednjih pragov:
1.     
40.000.000 eurov na gospodarsko družbo in na investicijo pri
investiciji, ki je pretežno temeljna raziskava, če več kot polovica upravičenih
stroškov investicije nastane z dejavnostmi, ki spadajo v kategorijo temeljnih
raziskav;
2.     
20.000.000 eurov na gospodarsko družbo in na investicijo pri
investiciji, ki je pretežno industrijska raziskava, če več kot polovica
upravičenih stroškov investicije nastane z dejavnostmi, ki spadajo v kategorijo
industrijskih raziskav ali v kategorijo industrijskih ali kategorijo temeljnih
raziskav kot celote;
3.     
15.000.000 eurov na gospodarsko družbo in na investicijo pri
investiciji, ki je pretežno eksperimentalni razvoj, če več kot polovica
upravičenih stroškov investicije nastane z dejavnostmi, ki spadajo v kategorijo
eksperimentalnega razvoja;
4.     
7.500.000 eurov na študijo pri spodbudi za študije izvedljivosti za
pripravo na raziskovalne dejavnosti.
3. Spodbude za gradnje ali posodobitve raziskovalnih
infrastruktur
14. člen
(upravičeni stroški)
(1) Pri gradnji ali posodobitvi raziskovalnih infrastruktur
so upravičeni stroški naložbe v neopredmetena in opredmetena sredstva.
(2) Glede stroškov v neopredmetena in opredmetena sredstva se
smiselno uporablja 12. člen te uredbe.
15. člen
(intenzivnost in višina spodbud)
(1) Pri gradnji ali posodobitvi raziskovalnih infrastruktur
intenzivnost spodbude ne sme presegati 50 % upravičenih stroškov gradnje ali
posodobitve raziskovalnih infrastruktur.
(2) Ne glede na prejšnji odstavek absolutni znesek spodbude
ne sme presegati 20.000.000 eurov na infrastrukturo pri spodbudi za naložbe v
raziskovalne infrastrukture.
16. člen
(dodatni pogoji za dodelitev spodbud)
(1) Investitor mora v primeru dodelitve spodbude za gradnjo
ali posodobitev raziskovalne infrastrukture zagotoviti, da:
1.     
se financiranje, stroški in prihodki knjižijo ločeno na podlagi dosledno
uporabljenih in objektivno utemeljenih načel stroškovnega računovodstva, kadar
se raziskovalna infrastruktura uporablja za opravljanje gospodarskih in
negospodarskih dejavnostih;
2.     
cena, ki se zaračuna za delovanje ali uporabo raziskovalne
infrastrukture, ustreza tržni ceni; in
3.     
je dostop do raziskovalne infrastrukture omogočen več uporabnikom in je
dodeljen na pregleden in nediskriminatoren način. Podjetjem, ki so financirala
najmanj 10 % naložbenih stroškov raziskovalne infrastrukture, se lahko dodeli
prednosten dostop pod ugodnejšimi pogoji, sorazmeren s prispevkom podjetij, pod
javno dostopnimi pogoji.
(2) Investitor mora v vlogi predvideti delež svojih
gospodarskih in negospodarskih dejavnosti med izvajanjem investicije in o tem
razmerju vsakoletno poročati v letnih poročilih.
(3) Če se investitorju v času amortizacijske dobe sredstev
poveča delež gospodarskih dejavnosti v primerjavi s predvidenim deležem iz
prejšnjega odstavka, mora vrniti sredstva, ki presegajo veljavno intenzivnost
pomoči.
4. Spodbude za inovacijske grozde
17. člen
(upravičeni stroški)
(1) Pri spodbudi za izgradnjo ali nadgradnjo inovacijskih
grozdov so upravičeni stroški v neopredmetena in opredmetena sredstva.
(2) Pri spodbudi za tekoče poslovanje inovacijskih grozdov so
upravičeni stroški osebja in materiala ter posredni stroški, ki so povezani z
naslednjimi dejavnostmi:
-       
spodbujanje inovacijskih grozdov, da se olajšajo sodelovanje, izmenjava
informacij ter zagotavljanje ali usmerjanje specializiranih in uporabniku
prilagojenih podpornih storitev za gospodarske družbe;
-       
trženje inovacijskega grozda, da se razširi sodelovanje novih
gospodarskih družb ali organizacij ter poveča prepoznavnost grozda; in
-       
upravljanje zmogljivosti inovacijskega grozda; organizacija programov
usposabljanja, delavnic in konferenc v podporo izmenjavi znanja, mreženju in
mednarodnemu sodelovanju.
(3) Spodbuda za tekoče poslovanje inovacijskega grozda se
dodeli za največ 3 leta.
(4) Glede stroškov v neopredmetena in opredmetena sredstva,
stroškov materiala ter posrednih stroškov se smiselno uporablja 12. člen te
uredbe.
18. člen
(intenzivnost in višina spodbud)
(1) Pri naložbah v inovacijske grozde intenzivnost spodbude
ne sme presegati 50 % upravičenih stroškov. Intenzivnost spodbude se lahko
poveča za 15 % za inovacijske grozde na območju »a« in za 5 odsotnih točk na
območju »c«, kot ju določa uredba, ki ureja regionalno karto.
(2) Intenzivnost spodbude za tekoče poslovanje ne sme
presegati 50 % skupnih upravičenih stroškov v obdobju, v katerem je spodbuda
dodeljena.
(3) Ne glede na prvi in drugi odstavek tega člena absolutni
znesek spodbude ne sme presegati 7.500.000 eurov na inovacijski grozd.
19. člen
(dodatni pogoji za dodelitev spodbud)
(1) Spodbuda za inovacijski grozd se dodeli izključno
pravnemu subjektu, ki upravlja inovacijski grozd (organizacija grozdov).
(2) Investitor mora v primeru dodelitve spodbude za
inovacijske grozde zagotoviti, da:
1.     
je dostop do prostorov, zmogljivosti in dejavnosti inovacijskega grozda
omogočen komurkoli in je dodeljen na pregleden in nediskriminatoren način.
Podjetjem, ki so financirala najmanj 10 % naložbenih stroškov v inovacijski
grozd, se lahko dodeli prednosten dostop pod ugodnejšimi pogoji, sorazmeren s
prispevkom podjetij, pod javno dostopnimi pogoji; in
2.     
cena, ki se zaračuna za uporabo zmogljivosti inovacijskega grozda ali za
sodelovanje pri njegovih dejavnostih, ustreza tržni ceni ali odraža njihove
stroške.
5. Spodbude za inovacije za male in srednje velike gospodarske
družbe
20. člen
(upravičeni stroški)
(1) Pri spodbudi za inovacije za male in srednje velike
gospodarske družbe so upravičeni stroški:
1.     
stroški za pridobivanje, potrjevanje in obrambe patentov ter druga
neopredmetena sredstva,
2.     
stroški za napotitev visokokvalificiranega osebja iz raziskovalne
organizacije za širjenje znanja ali velike gospodarske družbe, ki dela na
področju raziskav, razvoja in inovacij na novo ustanovljenem delovnem mestu pri
upravičencu in ne nadomešča drugega osebja; in
3.     
stroški storitev zunanjih izvajalcev za inovacije.
(2) Glede stroškov osebja, neopredmetenih sredstev in
stroškov storitev zunanjih izvajalcev se smiselno uporablja 12. člen te uredbe.
21. člen
(intenzivnost in višina spodbude)
(1) Pri spodbudi za inovacije za male in srednje velike
gospodarske družbe intenzivnost spodbude ne sme presegati 50 % upravičenih
stroškov.
(2) Ne glede na prejšnji odstavek v primeru spodbude za
svetovalne in podporne storitve za inovacije se lahko intenzivnost pomoči
poveča do 100 % upravičenih stroškov, pod pogojem, da celotni znesek pomoči za
svetovalne in podporne storitve za inovacije ne presega 200.000 eurov na
gospodarsko družbo v kateremkoli triletnem obdobju.
(3) Ne glede na prvi in drugi odstavek tega člena absolutni
znesek spodbude ne sme presegati 5.000.000 eurov na gospodarsko družbo in na
investicijo pri spodbudi za inovacije za mala in srednja podjetja.
6. Spodbude za procesne in organizacijske inovacije
22. člen
(upravičeni stroški)
(1) Pri spodbudi za procesne in organizacijske inovacije so
upravičeni stroški:
1.     
stroški osebja,
2.     
stroški opredmetenih sredstev,
3.     
stroški neopredmetenih sredstev,
4.     
stroški materiala in posredni stroški.
(2) Glede stroškov osebja, opredmetenih in neopredmetenih
sredstev ter stroškov materiala in posrednih stroškov se smiselno uporablja 12.
člen te uredbe.
23. člen
(intenzivnost in višina spodbude)
(1) Pri spodbudi za procesne in organizacijske inovacije
intenzivnost spodbude ne sme presegati 15 % upravičenih stroškov za velike
gospodarske družbe in 50 % upravičenih stroškov za male in srednje velike
gospodarske družbe.
(2) Ne glede na prejšnji odstavek absolutni znesek spodbude
ne sme presegati 7.500.000 eurov na gospodarsko družbo in na investicijo pri
spodbudi za procesne in organizacijske inovacije.
7. Posebne določbe
24. člen
(dodatno glede storitev zunanjih svetovalcev)
(1) Stroški storitev zunanjih izvajalcev so upravičeni, če so
bile storitve kupljene po običajnih tržnih pogojih in uporabljene izključno za
investicijo.
(2) Strošek storitve zunanjega izvajalca je neupravičen, če
je zunanji izvajalec:
1.     
povezana družba po pravilih zakona, ki ureja gospodarske družbe,
2.     
zakoniti zastopnik končnega prejemnika, član organa upravljanja ali
nadzora ali njegov družinski član,
3.     
neposredno ali prek drugih pravnih oseb v več kot 25-odstotnem deležu
udeležen pri ustanoviteljskih pravicah, upravljanju ali kapitalu končnega
prejemnika,
4.     
zaposlen pri končnem prejemniku in opravlja storitev na podlagi avtorske
ali podjemne pogodbe ali kot samostojni podjetnik,
5.     
konzorcijski partner in
6.     
podjetje, katerega večinski lastnik ali zakoniti zastopnik je zaposlen
pri končnem prejemniku.
25. člen
(dodatno glede stroškov materiala)
Stroški materiala so upravičeni, če so neposredno povezani s
cilji investicije in ustrezno knjiženi.
26. člen
(spodbude za organizacije za raziskovanje in širjenje
znanja)
(1) Ne glede na omejitve iz 12. do 24. člena te uredbe je
dopustna dodelitev spodbud organizacijam za raziskovanje in širjenje znanja v
višini 80 % upravičenih stroškov, če organizacija za raziskovanje in širjenje
znanja dokaže, da gre pri dodelitvi spodbud za financiranje njenih
negospodarskih dejavnosti ter da zagotavlja ločeno računovodstvo za gospodarske
in negospodarske dejavnosti, ki preprečuje navzkrižno subvencioniranje
gospodarskih dejavnosti.
(2) Za negospodarske dejavnosti iz prejšnjega odstavka se
štejejo:
1.     
izobraževanje za več in bolje usposobljene človeške vire v okviru
sistema javnega izobraževanja;
2.     
neodvisne razvojno-raziskovalne investicije za več znanja in boljše
razumevanje, vključno s sodelovalnimi razvojno-raziskovalnimi investicijami,
pri katerih organizacija za raziskovanje in širjenje znanja učinkovito
sodeluje;
3.     
obsežno nediskriminatorno in neizključujoče razširjanje rezultatov
raziskav, na primer prek izobraževanja, prosto dostopnih zbirk podatkov, javnih
publikacij ali odprtokodne programske opreme;
4.     
dejavnosti prenosa znanja, kadar jih vodi ena ali več organizacij za
raziskovanje in širjenje znanja ter kadar se vsi dobički iz teh dejavnosti
ponovno vložijo v osnovne dejavnosti organizacije za raziskovanje in širjenje
znanja.
(3) Če investitor dokaže, da opravlja katero od dejavnosti,
navedenih v prejšnjem odstavku, se šteje, da opravlja negospodarsko dejavnost.
27. člen
(vrstni red obravnave vlog)
(1) Vloge se obravnavajo glede na vrstni red prispetja
popolnih vlog.
(2) Če ni dovolj razpoložljivih sredstev za dodelitev vseh
spodbud, se upošteva vrstni red iz prejšnjega odstavka.
IV. KONČNA DOLOČBA
28. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-205/2022
Ljubljana, dne 30. maja 2022
EVA 2022-2130-0006
Vlada Republike Slovenije
Janez Janša
predsednik

Priloga
1: Merila za dodelitev spodbud (6. člen uredbe)
Priloga
2: Merila za dodelitev spodbud (7. člen uredbe)