I. SPLOŠNE DOLOČBE
1. člen
(vsebina pravilnika)
Ta pravilnik določa pogoje in postopke za pridobitev licence
letalskega dispečerja, programe usposabljanja in izvajalce usposabljanja za
pridobitev licence letalskega dispečerja, naloge letalskega dispečerja, izpite
za pridobitev licence letalskega dispečerja in pooblastila inštruktorja
letalskega dispečerja, vsebino in obliko licence letalskega dispečerja, pogoje
za ohranjanje veljavnosti licence letalskega dispečerja, pogoje za pridobitev
pooblastila inštruktorja letalskega dispečerja, zdravniško spričevalo in druge
pogoje, ki jih morajo izpolnjevati letalski dispečerji.
2. člen
(pomen izrazov)
(1) Posamezni izrazi, uporabljeni v tem pravilniku, imajo
naslednji pomen: 
-       
“letalski dispečer” je ustrezno usposobljena oseba, ki jo določi
operator za načrtovanje letalskih operacij, ki daje podatke iz 6. člena tega
pravilnika in/ali pomaga vodji zrakoplova pri varni izvedbi leta; 
-       
“operator” pomeni vsako pravno ali fizično osebo, ki upravlja ali
namerava upravljati enega ali več zrakoplovov; 
-       
“vodja zrakoplova” je pilot, ki praviloma upravlja zrakoplov in je
odgovoren za varno izvedbo leta; 
-       
“licenca letalskega dispečerja” pomeni certifikat, ki je izdan in
potrjen v skladu s tem pravilnikom, ki dovoljuje zakonitemu imetniku licence
zagotavljanje storitev letalskega dispečerja; 
-       
“pooblastilo inštruktorja letalskega dispečerja” pomeni pooblastilo,
navedeno v licenci letalskega dispečerja in je tako sestavni del licence, ki
navaja, da lahko imetnik izvaja preverjanje strokovne usposobljenosti
kandidatov za podaljšanje veljavnosti in za obnovo veljavnosti licence
letalskega dispečerja; 
-       
“lista letalskih strokovnjakov” je dokument, v katerem so za določen čas
imenovani letalski strokovnjaki, ki jo določi minister, pristojen za promet.
Letalski strokovnjaki z liste se lahko imenujejo zlasti za pooblaščene
izpraševalce, predsednike in člane komisij za preverjanje strokovne
usposobljenosti kandidatov za pridobivanje licenc, ratingov in pooblastil,
preiskovanje letalskih nesreč, vodenje posameznih usposabljanj letalskega in drugega
strokovnega osebja; 
-       
“rutni sektor” pomeni let, ki vključuje vzlet, odhod, križarjenje, ki ni
krajše od 15 minut, prilet in pristanek. 
(2) Drugi izrazi, uporabljeni v tem pravilniku, pomenijo
enako kakor v letalskih predpisih, ki se uporabljajo v Republiki Sloveniji.
3. člen
(pristojnosti)
(1) V skladu s 5. in 166. členom Zakona o letalstvu (Uradni
list RS, št. 113/06 – uradno prečiščeno besedilo, 33/09, in 109/09 – ZZNSZP-B)
je pristojni organ za nadzor po tem pravilniku ministrstvo, pristojno za promet
(v nadaljnjem besedilu: ministrstvo). 
(2) Ne glede na druge določbe tega pravilnika, ki se nanašajo
na zagotavljanje podatkov, ministrstvo po uradni dolžnosti pridobi podatke o
dejstvih, o katerih vodi uradno evidenco slovenski organ ali nosilec javnega
pooblastila, ki mu je javno pooblastilo podelil slovenski organ.
II. PROGRAM USPOSABLJANJA IN IZVAJALCI USPOSABLJANJA
4. člen
(program usposabljanja)
Strokovno usposabljanje za pridobitev licence letalskega
dispečerja se izvaja po programu za strokovno usposabljanje in preverjanje
strokovnosti (v nadaljnjem besedilu: program usposabljanja), ki ga na predlog
pooblaščene letalske šole potrdi ministrstvo. Program usposabljanja pooblaščena
letalska šola izdela v skladu s prilogo 2 tega pravilnika, ki je njegov
sestavni del, in v skladu z zadnjo veljavno izdajo Dokumenta ICAO 7192-AN/857,
del D-3.
5. člen
(izvajalci usposabljanja)
(1) Strokovno usposabljanje vključuje teoretično in praktično
usposabljanje. 
(2) Teoretični del usposabljanja za pridobitev licence
letalskega dispečerja lahko opravlja pooblaščena letalska šola. Izvajajo ga
strokovnjaki s posameznega področja, ki jih na predlog letalske šole potrdi
ministrstvo. 
(3) Praktični del usposabljanja za pridobitev licence
letalskega dispečerja je dovoljen samo pod nadzorom osebe, ki opravlja naloge
letalskega dispečerja, in se izvaja pri letalskem operatorju.
III. LETALSKI DISPEČER
6. člen
(vsebine nalog)
Letalski dispečer opravlja naslednje naloge: 
-       
določa in izračunava zmogljivost zrakoplova; 
-       
izdela analizo vzletanja in pristajanja zrakoplova na posameznem
letališču in izdela letalsko-tehnično dokumentacijo in navodila o zmogljivosti
zrakoplova; 
-       
določa pogoje, izračune in način kontrole obremenitve mase in ravnotežja
zrakoplova; 
-       
navigacijsko in neposredno pripravi zrakoplov za let; 
-       
izdela navigacijske načrte za let zrakoplova; 
-       
zbira, obdeluje in analizira podatke in informacije, potrebne za varen
let.
7. člen
(pogoji za pridobitev licence letalskega dispečerja)
(1) Licenca letalskega dispečerja se sme dodeliti kandidatom,
ki: 
-       
so stari najmanj 21 let in imajo dokazilo o končani najmanj V. stopnji
izobrazbe; 
-       
imajo opravljen najmanj en rutni sektor v pilotski kabini kot
opazovalci; 
-       
so najmanj 90 delovnih dni v zadnjih šestih mesecih pred prijavo na praktični
del izpita opravljali naloge pod nadzorom osebe, ki opravlja naloge letalskega
dispečerja; 
-       
so pred prijavo na praktični del izpita uspešno končali teoretično
usposabljanje in opravili teoretični del izpita po potrjenem programu
usposabljanja iz 4. člena tega pravilnika, kar dokažejo s potrdilom o uspešno
opravljenem teoretičnem delu izpita; 
-       
so uspešno opravili praktični del izpita za opravljanje dela letalskega
dispečerja pred izpitno komisijo iz 13. člena tega pravilnika; 
-       
imajo veljavno zdravniško spričevalo; 
-       
imajo dokazilo o opravljenem preizkusu znanja iz angleškega jezika, ki
so ga opravili na ministrstvu. 
(2) Če ima kandidat za pridobitev licence letalskega
dispečerja opravljen teoretični del izpita za pridobitev licence prometnega
pilota letala ali helikopterja, se mu prizna teoretični del izpita za
letalskega dispečerja v celoti. 
(3) Če ima kandidat za pridobitev licence letalskega
dispečerja izkušnje kot član letalske posadke ali letalski meteorolog ali
kontrolor zračnega prometa, mu lahko pooblaščena letalska šola na podlagi
predhodno pridobljenih izkušenj prilagodi teoretično usposabljanje in
prilagojeni program predloži v potrditev ministrstvu. 
(4) Licenca letalskega dispečerja se izda na obrazcu,
katerega vzorec je v prilogi 1, ki je sestavni del tega pravilnika.
IV. IZPITI
8. člen
(oblike izpita)
(1) Izpit za pridobitev licence letalskega dispečerja zajema
teoretični in praktični del. 
(2) Teoretični del izpita je pisni in se opravlja v
pooblaščeni letalski šoli, kakor določa drugi odstavek 5. člena tega
pravilnika. 
(3) Praktični del izpita predstavlja praktično uporabo
pridobljenega znanja za opravljanje dela letalskega dispečerja in se opravlja
pred izpitno komisijo, imenovano s sklepom ministrstva, kakor določa drugi
odstavek 13. člena tega pravilnika.
9. člen
(vsebine teoretičnega dela izpita)
Teoretični del izpita za pridobitev licence letalskega
dispečerja zajema naslednje vsebine: 
-       
letalska zakonodaja; 
-       
splošno znanje o zrakoplovu; 
-       
določanje in izračun zmogljivosti zrakoplova, načrtovanje procedur,
določanje pogojev in načina kontrole obremenitve mase in ravnotežja letala; 
-       
človeška zmogljivost; 
-       
letalska meteorologija; 
-       
operativni postopki; 
-       
osnove letenja; 
-       
letalska navigacija in komunikacija.
10. člen
(vsebine praktičnega dela izpita)
Praktični del izpita za pridobitev licence letalskega
dispečerja predstavlja reševanje nalog o vseh potrebnih delih za izvedbo
konkretnega leta v danih pogojih, ki so: 
-       
analiza omejitev za konkretno letališče v danih pogojih in izračun
maksimalne obremenitve mase za določen tip letala in določen let; 
-       
izračun mase in ravnotežja; 
-       
analiza NOTAM-a, slotov ATC in meteoroloških razmer; 
-       
priprava operativnega načrta leta; 
-       
izračun minimuma goriva za ta let; 
-       
sprejem odločitve o poteku leta v danih pogojih.
11. člen
(pogoji in način opravljanja teoretičnega dela izpita)
Pooblaščena letalska šola mora v programu usposabljanja
določiti število izbirnih in opisnih vprašanj in dovoljeni čas opravljanja
izpita iz izbirnih vprašanj in dovoljeni čas opravljanja izpita iz opisnih
vprašanj.
12. člen
(pogoji in način opravljanja praktičnega dela izpita)
(1) Pisno prijavo za opravljanje praktičnega dela izpita
kandidat predloži ministrstvu. 
(2) Skupaj s pisno prijavo za opravljanje praktičnega dela
izpita predloži kandidat dokazila o izpolnjevanju predpisanih pogojev, in
sicer: 
-       
potrdilo o izobrazbi; 
-       
da je najmanj 90 delovnih dni v zadnjih šestih mesecih pred prijavo na
praktični del izpita opravljal naloge pod nadzorom osebe, ki opravlja naloge
letalskega dispečerja; 
-       
da je opravil najmanj en rutni sektor v pilotski kabini kot opazovalec. 
(3) Pooblaščena letalska šola mora nemudoma po končanem
teoretičnem usposabljanju in opravljenem teoretičnem delu izpita kandidata
ministrstvu poslati dokazili o opravljenem teoretičnem usposabljanju in
opravljenem teoretičnem delu izpita za posameznega kandidata. 
(4) Kandidat mora podati pisno prijavo iz prvega odstavka
tega člena tudi za opravljanje popravnega izpita iz 19. člena tega pravilnika.
13. člen
(ustanovitev izpitne komisije)
(1) Ko ministrstvo prejme prijavo za praktični del izpita,
preveri, ali kandidat izpolnjuje predpisane pogoje za opravljanje tega dela
izpita, navedene v drugem odstavku prejšnjega člena. 
(2) Če ministrstvo ugotovi, da kandidat izpolnjuje pogoje za
opravljanje praktičnega dela izpita, izda v 15 dneh po prejemu prijave sklep, s
katerim imenuje izpitno komisijo (v nadaljnjem besedilu: komisija) za izvedbo
praktičnega dela izpita. V sklepu se določi število članov in sestava komisije
ter dan, ura in kraj opravljanja praktičnega dela izpita. 
(3) Med dnem vročitve sklepa iz prejšnjega odstavka kandidatu
in dnem opravljanja praktičnega dela izpita mora miniti najmanj deset
koledarskih dni, razen če kandidat soglaša, da se praktični del izpita opravi prej.
14. člen
(sestava komisije)
(1) Komisija ima od tri do pet članov. V komisijo se
praviloma imenuje najmanj en član z liste letalskih strokovnjakov. 
(2) S sklepom o imenovanju komisije se izmed njenih članov
določi tudi predsednik komisije.
15. člen
(zapisnik dela komisije)
(1) O delu komisije in o praktičnem delu izpita se piše
zapisnik. 
(2) Zapisnik piše predsednik ali član komisije, ki ga določi
predsednik komisije. 
(3) Zapisnik podpišeta predsednik in zapisnikar. Komisija
zapisnik skupaj s poročilom o rezulatatu praktičnega dela izpita pošlje
ministrstvu.
16. člen
(izpitni roki)
Izpit ali posebni izpit se opravlja glede na potrebe in ni
vezan na izpitne roke.
17. člen
(standard za izvajanje izpitov)
(1) Izpit ali posebni izpit za inštruktorja letalskega
dispečerja (v nadaljnjem besedilu: posebni izpit) se mora izvesti v skladu z
odobrenim programom usposabljanja iz 11. člena tega pravilnika v obliki
izbirnih oziroma opisnih vprašanj, kakor je opredeljeno v nadaljevanju tega
člena. 
(2) Vsako izbirno vprašanje mora imeti tri alternativne
odgovore, od katerih mora biti samo eden pravilen, kandidat pa mora imeti za
vsak predmet na voljo čas, ki temelji na nominalnem povprečju 75 sekund za
vsako vprašanje. 
(3) Za vsako opisno vprašanje, ki zahteva pripravo pisnega
odgovora, je treba kandidatu dati na voljo 20 minut za odgovor. 
(4) Treba je zasnovati primerna opisna vprašanja z uporabo
vsebin iz 9. in 10. člena tega pravilnika. 
(5) Kandidat uspešno opravi teoretični del izpita, če je
dosegel najmanj 75 odstotkov pravilnih odgovorov. 
(6) Zadostna ocena za vsako opisno vprašanje iz praktičnega
dela izpita je 75 odstotkov pravilnih odgovorov glede na ključne točke
vprašanja. Kandidat uspešno opravi praktični del izpita, če je dosegel najmanj
75 odstotkov pravilnih odgovorov. 
(7) Za določitev, ali je kandidat opravil izpit ali posebni
izpit, se ne sme uporabljati sistemov kazenskega označevanja. 
(8) Teoretični del izpita mora biti uspešno opravljen v roku
12 mesecev od končanega teoretičnega usposabljanja. 
(9) Če kandidat ne opravi teoretičnega dela izpita v roku,
predpisanem v prejšnjem odstavku, mora pri pooblaščeni letalski šoli opraviti
dodatno teoretično usposabljanje in ponovno pristopiti k opravljanju
teoretičnega dela izpita. 
(10) Po uspešno opravljenem teoretičnem delu izpita in po
končanem praktičnem usposabljanju opravlja kandidat praktični del izpita.
Praktični del izpita mora biti uspešno opravljen v roku 12 mesecev od končanega
praktičnega usposabljanja.
18. člen
(izpitna ocena)
Kandidatov uspeh na teoretičnem in praktičnem delu izpita se
oceni z oceno “opravil” ali “ni opravil”.
19. člen
(popravni izpit)
Če se izpitna ocena kandidata, ki je pristopil k opravljanju
izpita ali posebnega izpita, glasi “ni opravil”, ima kandidat pravico
pristopiti k opravljanju popravnega izpita najmanj po preteku 30 koledarskih
dni od datuma, ko je bil kandidatu sporočen izpitni rezultat.
V. LICENCA
20. člen
(izdaja licence in pridobitev pooblastila)
(1) Na zahtevo kandidata, ki opravi izpit za pridobitev
licence letalskega dispečerja, izda ministrstvo licenco letalskega dispečerja,
na podlagi katere lahko imetnik samostojno opravlja naloge letalskega
dispečerja. 
(2) Na zahtevo osebe, ki opravi posebni izpit za pridobitev
pooblastila inštruktorja letalskega dispečerja, vpiše ministrstvo v veljavno
licenco letalskega dispečerja pooblastilo za samostojno opravljanje del
inštruktorja letalskega dispečerja.
21. člen
(vsebina zahteve za izdajo licence)
(1) V zahtevi iz prvega odstavka prejšnjega člena morajo biti
navedeni osebni podatki vložnika zahteve, in sicer osebno ime, datum in kraj
rojstva, državljanstvo ter naslov stalnega prebivališča. Zahteva mora vsebovati
tudi dokazilo o opravljenem praktičnem delu izpita, dokazilo o opravljenem
preizkusu znanja iz angleškega jezika in veljavno zdravniško spričevalo. 
(2) Zahteva iz drugega odstavka prejšnjega člena poleg
osebnih podatkov vložnika iz prejšnjega odstavka vsebuje tudi dokazilo, da je
zadnja tri leta opravljal dela letalskega dispečerja, dokazilo o opravljenem
teoretičnem delu posebnega izpita, veljavno licenco letalskega dispečerja in
veljavno zdravniško spričevalo.
22. člen
(veljavnost licence)
(1) Veljavnost licence letalskega dispečerja je dve leti od njene
izdaje in se podaljša na zahtevo letalskega dispečerja, če so izpolnjeni pogoji
iz tega pravilnika. 
(2) Pooblastilo inštruktorja letalskega dispečerja je brez
omejitve trajanja. 
(3) Licenca letalskega dispečerja preneha veljati pred
iztekom roka iz prvega odstavka tega člena, če preneha obstajati kateri koli
izmed pogojev za izdajo licence, predpisan s tem pravilnikom.
23. člen
(podaljšanje veljavnosti licence)
(1) Zahteva za podaljšanje veljavnosti licence letalskega
dispečerja se lahko vloži najprej v roku 30 koledarskih dni pred potekom njene
veljavnosti. 
(2) K zahtevi za podaljšanje veljavnosti licence letalskega
dispečerja mora imetnik licence priložiti: 
-       
potrdilo operatorja, da je v času veljavnosti licence letalskega
dispečerja najmanj 150 delovnih dni opravljal dela letalskega dispečerja ali da
je ta dela opravljal najmanj 50 delovnih dni in da je inštruktor letalskega
dispečerja ali oseba, ki jo je pooblastilo ministrstvo, skladno z vsebinami,
določenimi v 10. členu tega pravilnika, preverila njegovo strokovno
usposobljenost; 
-       
potrdilo operatorja, da je imel v 12 mesecih pred podaljšanjem
veljavnosti licence letalskega dispečerja najmanj en rutni sektor v pilotski
kabini kot opazovalec; 
-       
veljavno zdravniško spričevalo.
24. člen
(obnovitev veljavnosti licence)
K zahtevi za obnovitev veljavnosti licence letalskega
dispečerja mora njen imetnik priložiti: 
1.     
če je od dneva poteka veljavnosti licence letalskega dispečerja preteklo
manj kakor 12 mesecev: 
- 
potrdilo operatorja, da je v času veljavnosti licence letalskega
dispečerja ali po izteku njene veljavnosti pod nadzorom osebe, ki opravlja
naloge letalskega dispečerja, najmanj 50 delovnih dni opravljal naloge
letalskega dispečerja in da je inštruktor letalskega dispečerja ali oseba, ki
jo je pooblastilo ministrstvo, skladno z vsebinami, določenimi v 10. členu tega
pravilnika, preverila njegovo strokovno usposobljenost, 
- 
potrdilo operatorja, da je imel v 12 mesecih pred obnovo veljavnosti
licence letalskega dispečerja najmanj dva rutna sektorja v pilotski kabini kot
opazovalec, 
- 
veljavno zdravniško spričevalo; 
2.     
če je od dneva poteka veljavnosti licence letalskega dispečerja preteklo
več kakor 12 mesecev: 
- 
potrdilo operatorja, da je v 12 mesecih pred obnovo veljavnosti licence
letalskega dispečerja, pod nadzorom osebe, ki opravlja naloge letalskega
dispečerja, najmanj 25 delovnih dni opravljal dela letalskega dispečerja, 
- 
potrdilo operatorja, da je imel v 12 mesecih pred obnovo veljavnosti
licence letalskega dispečerja najmanj dva rutna sektorja v pilotski kabini kot
opazovalec, 
- 
dokazilo o ponovno opravljenem praktičnem delu izpita, 
- 
veljavno zdravniško spričevalo.
VI. INŠTRUKTOR LETALSKEGA DISPEČERJA
25. člen
(pooblastilo inštruktorja letalskega dispečerja)
(1) V licenco letalskega dispečerja se lahko vpiše
pooblastilo inštruktorja letalskega dispečerja. 
(2) Pooblastilo inštruktorja letalskega dispečerja se sme
dodeliti imetniku veljavne licence letalskega dispečerja, če: 
-       
je najmanj zadnja tri leta opravljal naloge letalskega dispečerja; 
-       
je uspešno končal teoretični del posebnega izpita za inštruktorja. 
(3) Letalski dispečer, ki ima v licenci letalskega dispečerja
vpisano pooblastilo inštruktorja letalskega dispečerja, lahko preverja
strokovno usposobljenost kandidatov za podaljšanje veljavnosti in obnovo
veljavnosti licence letalskega dispečerja in je lahko član izpitne komisije za
praktični del izpita.
26. člen
(teoretični del posebnega izpita za inštruktorja)
Teoretični del posebnega izpita za inštruktorja letalskega
dispečerja obsega metodiko pouka in usposabljanje, ki se izvaja v pooblaščeni
letalski šoli.
VII. ZDRAVSTVENE ZAHTEVE ZA PRIDOBITEV LICENCE LETALSKEGA
DISPEČERJA IN POOBLASTILA INŠTRUKTORJA LETALSKEGA DISPEČERJA
27. člen
(zdravniško spričevalo)
Glede zdravniških spričeval letalskih dispečerjev iz tega
pravilnika se uporabljajo določbe Pravilnika o zdravstvenih zahtevah, ki jih
mora izpolnjevati letalsko osebje in drugo strokovno osebje ter o preverjanju
zdravstvene sposobnosti in vodenju evidenc o zdravstveni sposobnosti (Uradni
list RS, št. 72/02, 62/08 in 7/09).
VIII. DRUGI POGOJI
28. člen
(jezikovni pogoji)
(1) Za pridobitev licence letalskega dispečerja mora kandidat
dokazati sposobnost govora in razumevanja angleškega jezika na zadovoljivi
ravni, s poudarkom na poznavanju letalske terminologije. 
(2) Letalski dispečer mora poleg znanja angleškega jezika
obvladati tudi slovensko na zahtevani ravni. 
(3) Jezikovno znanje se preveri pregledno in objektivno pri
ministrstvu.
IX. PREHODNE IN KONČNE DOLOČBE
29. člen
(prehodne določbe)
(1) Pooblaščene letalske šole, ki ob uveljavitvi tega
pravilnika že opravljajo usposabljanje za pridobitev licence letalskega
dispečerja in pooblastila inštruktorja letalskega dispečerja, uskladijo svoje
programe usposabljanja z določbami tega pravilnika in z Dokumentom ICAO
7192-AN/857 del D-3 (Priročnik za usposabljanje, številka 7192 del D3 Letalski
dispečerji, druga izdaja – 1998) in jih predložijo v potrditev ministrstvu
najpozneje v šestih mesecih po uveljavitvi tega pravilnika. 
(2) Licence letalskega dispečerja, izdane na podlagi
Pravilnika o strokovni izobrazbi, strokovnem usposabljanju, izpitih,
dovoljenjih in pooblastilih letalsko-prometnega osebja (Uradni list SFRJ, št.
37/88), ostanejo v veljavi do izteka njihove veljavnosti in se ob podaljšanju
ali obnovi izdajo v skladu z določbami tega pravilnika. 
(3) Kandidatom za pridobitev licence letalskega dispečerja,
ki so usposabljanje pričeli ali končali pred uveljavitvijo tega pravilnika ali
preden pooblaščene letalske šole prilagodijo svoje programe usposabljanja, se
licence letalskega dispečerja izdajo v skladu s tem pravilnikom, pri čemer se
za usposabljanje in izpite uporabljajo določbe Pravilnika o strokovni
izobrazbi, strokovnem usposabljanju, izpitih, dovoljenjih in pooblastilih
letalsko-prometnega osebja (Uradni list SFRJ, št. 37/88).
30. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o strokovni izobrazbi, strokovnem usposabljanju, izpitih, dovoljenjih
in pooblastilih letalsko-prometnega osebja (Uradni list SFRJ, št. 37/88).
31. člen
(uveljavitev)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-215/2009/31-004087
Ljubljana, dne 1. marca 2010
EVA 2010-2411-0034
dr. Patrick Vlačič l.r. 
Minister 
za promet

Priloga
1: Licenca letalskega dispečerja
Priloga
2: Program usposabljanja