1. člen
(vsebina)
Ta uredba določa način izvedbe preselitve oseb, ki so v
Republiko Slovenijo sprejete na podlagi VI. poglavja Zakona o mednarodni
zaščiti (Uradni list RS, št. 16/17 – uradno prečiščeno besedilo in 54/21; v
nadaljnjem besedilu: zakon).
2. člen
(sklep Vlade Republike Slovenije)
(1) Kvoto oseb iz 73. člena zakona ter število prosilcev
in oseb iz 77. člena zakona določi Vlada Republike Slovenije s sklepom, v
katerem opredeli tudi državo ali del države, iz katere bodo osebe iz VI.
poglavja zakona sprejete v Republiko Slovenijo, določi število sprejetih oseb
ter kategorijo sprejetih oseb.
(2) S sklepom iz prejšnjega odstavka Vlada Republike
Slovenije imenuje delovno skupino za izvedbo sklepa, ki je sestavljena iz
predstavnikov ministrstva, pristojnega za notranje zadeve (v nadaljnjem
besedilu: ministrstvo), ministrstva, pristojnega za zunanje zadeve,
ministrstva, pristojnega za javno upravo, ministrstva, pristojnega za delo,
družino in socialne zadeve, ministrstva, pristojnega za izobraževanje,
ministrstva, pristojnega za okolje in prostor, ministrstva, pristojnega za
zdravje, urada Vlade Republike Slovenije, pristojnega za oskrbo migrantov (v
nadaljnjem besedilu: urad), in Policije. Vlada Republike Slovenije lahko v
delovno skupino imenuje tudi predstavnike drugih ministrstev, vladnih služb in
državnih organov, če je to potrebno.
(3) Vlada Republike Slovenije ne imenuje delovne skupine iz
prejšnjega odstavka, če oceni, da to zaradi manjšega števila sprejetih oseb ali
drugih okoliščin ni potrebno.
3. člen
(sklenitev dogovora)
Za izvajanje sklepa iz prvega in drugega odstavka prejšnjega člena
lahko Vlada Republike Slovenije sklene dogovor o oblikah in načinih sodelovanja
z drugimi državami članicami Evropske unije, institucijami Evropske unije ali
mednarodnimi organizacijami, ki delujejo na področju mednarodne zaščite in
migracij.
4. člen
(vložitev prošnje)
(1) V primerih preselitve oseb iz tretjih držav iz 73.
člena zakona se prošnja iz 45. člena zakona vloži na ozemlju tretje države, v
kateri se oseba nahaja.
(2) V primerih premestitve oseb v okviru delitve bremen
med državami članicami Evropske unije iz 77. člena zakona se prošnja iz 45.
člena zakona vloži na ozemlju Republike Slovenije.
5. člen
(odločanje v postopku)
Če ministrstvo ugotovi, da so izpolnjeni pogoji za priznanje
mednarodne zaščite v skladu z zakonom, osebi po prihodu v Republiko Slovenijo
prizna mednarodno zaščito.
6. člen
(orientacijski program)
(1) Pri izvedbi orientacijskega programa iz prvega odstavka
104. člena zakona sodeluje tolmač za jezik, ki ga osebe razumejo. Stroške
tolmačenja krije urad.
(2) Informiranje v okviru orientacijskega programa iz
prejšnjega odstavka obsega informacije o pravicah in dolžnostih oseb s priznano
mednarodno zaščito ter splošne informacije o Republiki Sloveniji in načinu
življenja v njej, kar zajema tudi informacije o kulturnih značilnostih in
navadah v Republiki Sloveniji ter informacije o enakosti spolov in prepovedi
poligamije.
7. člen
(napotitev)
(1) Z namenom izvedbe postopkov v skladu s 4., 5. in 6.
členom te uredbe lahko ministrstvo in urad napotita uradne osebe v državo, iz
katere bodo osebe iz VI. poglavja zakona sprejete v Republiko Slovenijo. Z
namenom preverjanja obstoja izključitvenih razlogov iz 31. člena zakona v
okviru postopka iz 5. člena te uredbe je v državo, iz katere bodo sprejete
osebe iz VI. poglavja zakona, lahko napoten tudi uslužbenec Policije.
(2) Napotitev iz prejšnjega odstavka se lahko organizira
v sodelovanju z drugimi državami in institucijami Evropske unije ter
mednarodnimi organizacijami, ki delujejo na področju mednarodne zaščite in
migracij.
(3) Sredstva za izvedbo določb tega člena zagotovi
ministrstvo.
8. člen
(prihod v Republiko Slovenijo)
(1) Prihod oseb iz 73. člena zakona v Republiko
Slovenijo organizira ministrstvo v sodelovanju z ministrstvom, pristojnim za
zunanje zadeve, uradom in Policijo. Če je potrebno, se tem osebam pred prihodom
v Republiko Slovenijo izda potovalni dokument v skladu z zakonom, ki ureja
vstop, zapustitev in bivanje tujcev v Republiki Sloveniji.
(2) Prihod oseb iz 77. člena zakona v Republiko
Slovenijo organizira ministrstvo v sodelovanju z uradom.
9. člen
(zdravstveni pregled)
Zdravstveni pregled iz drugega odstavka 76. člena zakona obsega
vsaj splošni zdravniški fizični pregled, v okviru katerega se ugotovijo posebna
zdravstvena stanja z namenom preprečitve širjenja nalezljivih bolezni in oceni
zmožnost za potovanje.
10. člen
(črtan)

Uredba o načinu izvedbe preselitve oseb, ki so
v Republiko Slovenijo sprejete na podlagi kvote in delitve bremen med državami članicami
Evropske unije (Uradni list RS, št. 24/17) vsebuje naslednji končni določbi:
»11. člen
(prenehanje uporabe)
Z dnem uveljavitve te uredbe se preneha uporabljati Uredba o
načinu izvedbe preselitve oseb, ki so v Republiko Slovenijo sprejete na podlagi
letne kvote (Uradni list RS, št. 59/11 in 22/16 – ZMZ-1).
12. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.

Uredba
o spremembah in dopolnitvah Uredbe o načinu izvedbe preselitve oseb, ki so v
Republiko Slovenijo sprejete na podlagi kvote in delitve bremen med državami
članicami Evropske unije (Uradni list RS, št. 167/21)
vsebuje naslednjo prehodno in končno določbo:
»PREHODNA IN KONČNA DOLOČBA
8. člen
(zaključek postopkov)
Postopki, ki so se začeli pred uveljavitvijo te uredbe, se
nadaljujejo in končajo po določbah Uredbe o načinu izvedbe preselitve oseb, ki
so v Republiko Slovenijo sprejete na podlagi kvote in delitve bremen med
državami članicami Evropske unije (Uradni list RS, št. 24/17).
9. člen
(začetek veljavnosti)
Ta uredba začne veljati 9. novembra
2021.«.