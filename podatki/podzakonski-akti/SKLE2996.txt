1. člen
Za odločanje o strokovnih zadevah na področju knjižnične
dejavnosti se s tem sklepom ustanovi Nacionalni svet za knjižnično dejavnost,
določijo naloge, način delovanja, višina povračil stroškov in nagrade članom
sveta za opravljeno delo.
2. člen
Nacionalni svet za knjižnično dejavnost (v nadaljevanju:
nacionalni svet) kot strokovno in posvetovalno telo izvaja v okviru nalog,
določenih v 50. členu zakona o knjižničarstvu (v nadaljevanju: zakon), predvsem
naslednje naloge: 
-       
daje pobude za pripravo predlogov standardov in strokovnih priporočil za
posamezne vrste knjižnic iz 7. člena v skladu z 11. členom zakona, obravnava in
sprejema standarde in strokovna priporočila ter določa časovna obdobja, v
katerih naj bodo le-ti doseženi; 
-       
daje predhodna mnenja k podzakonskim in drugim izvedbenim aktom, ki
omogočajo enotno izvajanje knjižnične javne službe in jih sprejemajo
ministrstva, pristojna za knjižnice, in knjižnični informacijski servis,
nacionalna knjižnica ali inšpektorji za knjižnice; 
-       
obravnava in daje mnenja k strokovnim osnovam, ki urejajo bibliografske,
informacijske in programsko-tehnološke vidike knjižnične dejavnosti; 
-       
obravnava analize delovanja modulov nacionalnega vzajemnega
bibliografskega sistema, na predlog sodelujočih knjižnic predlaga izboljšave
ter usklajuje njegov razvoj; 
-       
obravnava in daje mnenja k predlogom strateških in drugih razvojnih
načrtov nacionalne knjižnice in knjižničnega informacijskega servisa; 
-       
obravnava in posreduje Vladi Republike Slovenije mnenje o letnih
programih dela in finančnih načrtih ter letnih poročilih nacionalne knjižnice
in knjižničnega informacijskega servisa; 
-       
daje ministrstvom, pristojnim za knjižnice, in knjižničnemu
informacijskemu servisu pobude in mnenja v zvezi z vsemi elementi knjižnične
dejavnosti, ki jih opredeljuje zakon.
3. člen
Člane nacionalnega sveta imenuje Vlada Republike Slovenije na
predlog predlagateljev iz 49. člena zakona za obdobje petih let. Člani so lahko
po poteku mandata ponovno imenovani. 
Predsednika imenuje Vlada Republike Slovenije izmed članov na
predlog ministrstva, pristojnega za kulturo. 
Kandidacijski postopek vodi in končni predlog sestave iz
liste predlaganih kandidatov oblikuje ministrstvo, pristojno za kulturo. 
Postopek imenovanja novih članov se začne najmanj tri mesece
pred potekom tekočega mandata nacionalnega sveta.
4. člen
Strokovne podlage za delo nacionalnega sveta pripravljajo
ministrstvo, pristojno za kulturo, ministrstvo, pristojno za šolstvo in znanost
in šport, ter nacionalna knjižnica in knjižnični informacijski servis, vsak s
svojega delovnega področja. 
Administrativna in tehnična dela za nacionalni svet opravlja
ministrstvo, pristojno za kulturo.
5. člen
Nacionalni svet deluje na sejah. Nacionalni svet veljavno
odloča, če se seje udeleži več kot polovica članov. Nacionalni svet odloča z
večino glasov vseh članov. 
Za posamezna področja svojega delovanja lahko nacionalni svet
oblikuje komisije, ekspertne skupine in druga delovna telesa. 
Seje sklicuje in vodi praviloma predsednik nacionalnega
sveta. V njegovi odsotnosti opravlja njegove naloge in vodi seje namestnik
predsednika, ki ga izmed sebe izvolijo člani. 
Predsednik mora sklicati sejo nacionalnega sveta na zahtevo
najmanj tretjine članov ali na zahtevo Vlade Republike Slovenije oziroma enega
od ministrstev iz 58. člena zakona. 
Podrobnejša organizacija in način delovanja nacionalnega
sveta se uredita s poslovnikom, ki ga sprejme nacionalni svet. 
Delo nacionalnega sveta je javno.
6. člen
Za svoje delo imajo predsednik in člani pravico do povračila stroškov
in nagrade. 
Za povračilo stroškov se smiselno uporablja zakon o višini
povračil stroškov v zvezi z delom in nekaterih drugih prejemkov (Uradni list
RS, št. 87/97, 9/98 in 48/01). 
Kriteriji za višino nagrade se opredelijo s poslovnikom,
konkretno višino za vsako proračunsko obdobje pa določi minister, pristojen za
kulturo.
7. člen
Prvo sejo nacionalnega sveta skliče minister, pristojen za
kulturo, v roku 14 dni po uveljavitvi sklepa o imenovanju članov. 
Po preteku mandata nacionalnega sveta skliče prvo sejo v novi
sestavi dotedanji predsednik.
8. člen
Do imenovanja novega nacionalnega sveta opravlja nujne naloge
dotedanji nacionalni svet.
9. člen
Ta sklep začne veljati naslednji dan po objavi v Uradnem
listu Republike Slovenije.
Št. 631-04/2002-1
Ljubljana, dne 5. aprila 2002.
Vlada Republike Slovenije
dr. Janez Drnovšek l. r. 
Predsednik