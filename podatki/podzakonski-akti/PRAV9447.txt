I. SPLOŠNE DOLOČBE
1. člen
(vsebina pravilnika)
(1) Ta pravilnik določa kadrovske, tehnične in prostorske
pogoje, ki jih morajo izpolnjevati izvajalci psihiatričnega zdravljenja in
postopek njihove verifikacije. 
(2) Poleg pogojev iz tega pravilnika morajo psihiatrične
bolnišnice upoštevati tudi tehnične smernice v skladu s Pravilnikom o pripravi
in sprejemu tehničnih smernic na področju zdravstvene in zdraviliške dejavnosti
(Uradni list RS, št. 122/04). 
(3) Poleg pogojev iz tega pravilnika morajo izvajalci psihiatričnega
zdravljenja iz druge, tretje, četrte, pete in šeste alinee drugega odstavka 4.
člena Zakona o duševnem zdravju (Uradni list RS, št. 77/08) izpolnjevati tudi
pogoje iz Pravilnika o pogojih za opravljanje zasebne zdravstvene dejavnosti
(Uradni list RS, št. 24/92 in 35/00).
2. člen
(pogoji)
(1) Izvajalci psihiatričnega zdravljenja (v nadaljnjem
besedilu: izvajalci) morajo izpolnjevati kadrovske, tehnične in prostorske
pogoje za izvajanje psihiatričnega zdravljenja v skladu s strokovno
preverjenimi metodami in mednarodno priznanimi standardi. 
(2) Tehnične smernice, ki se nanašajo na zahteve glede
izobrazbe, strokovne usposobljenosti in drugih pogojev, ki so potrebni za
izvajanje del in nalog na področju duševnega zdravja in prostorsko tehnične
smernice za izvajalce predpiše minister, pristojen za zdravje.
II. TEHNIČNI IN PROSTORSKI POGOJI ZA IZVAJANJE PSIHIATRIČNEGA
ZDRAVLJENJA
1. Vsi izvajalci
3. člen
(prostori)
Izvajalec mora imeti najmanj naslednje prostore: 
-       
čakalnico; 
-       
prostor ali prostore za sprejem pacientov, izvajanje preiskav in
postopkov zdravljenja; in 
-       
sanitarne prostore.
4. člen
(oprema)
Oprema pri izvajalcih mora zagotoviti varnost v smislu, da
predmetov ni mogoče uporabiti v avtoagresivne ali heteroagresivne namene.
5. člen
(hramba zdravil)
Vsa zdravila in psihotropne snovi morajo biti zavarovani pred
dostopom nepooblaščenih oseb.
2. Psihiatrične bolnišnice
6. člen
(bolniške sobe in bolniške postelje)
(1) Bolniške sobe naj bodo prijetne za bivanje, kolikor je to
mogoče, tako da omogočajo zasebnost oseb, ki tam bivajo. 
(2) Vzmetnice v bolniških sobah morajo biti iz negorljivih
materialov.
7. člen
(varnost prostorov)
V prostorih, v katerih se izvajajo zdravstvene storitve,
morajo biti tla in stene ustrezno zaščitene s požarno varnimi materiali.
8. člen
(dnevni prostor)
Prostor za dnevno zadrževanje naj bo dovolj svetel in velik
ter ustrezno opremljen za izvajanje različnih družabnih, psihosocialnih in
terapevtskih aktivnosti.
9. člen
(prostor za rekreacijo)
Prostor za rekreacijo je lahko odprt ali zaprt. Mora biti
zavarovan in opremljen tako, da omogoča varno izvajanje rekreacije.
10. člen
(prostor za kadilce)
Izvajalci morajo imeti posebej za kadilce določene prostore,
ki morajo ustrezati pogojem, določenim v Zakonu o omejevanju uporabe tobačnih
izdelkov (Uradni list RS, št. 93/07) in Pravilnika o pogojih, ki jih mora
izpolnjevati kadilnica (Uradni list RS, št. 80/07).
11. člen
(oddelek pod posebnim nadzorom)
Oddelek pod posebnim nadzorom ima več prostorov, od katerih
mora biti najmanj eden primerno opremljen za sprejem obiskov.
12. člen
(pisarniški prostor za zastopnika pravic oseb na področju
duševnega zdravja)
Psihiatrična bolnišnica zastopniku pravic oseb na področju
duševnega zdravja zagotovi pisarniški prostor, v katerem je omogočen dostop do
svetovnega spleta in na voljo ustrezna oprema za njegovo nemoteno delovanje.
III. KADRI
13. člen
(nadzor)
Izvajalec mora zagotoviti zadostno število ustrezno usposobljenega
zdravstvenega osebja za opravljanje nadzora v primeru uporabe posebnih
varovalnih ukrepov v skladu s petim odstavkom 29. člena Zakona o duševnem
zdravju (Uradni list RS, št. 77/08).
14. člen
(usposobljenost)
(1) Zdravstveno osebje iz prejšnjega člena mora obvladati
teoretična znanja in praktične veščine s področij nevarnega vedenja, njegovih
vzrokov, oblik in posledic, poznati strokovna priporočila za uporabo posebnih
varovalnih ukrepov ter biti usposobljeno za pristop in pogovor z osebo z
duševno motnjo, ki se nevarno vede. 
(2) Izvajalec določi postopek preverjanja izpolnjevanja
pogojev iz prejšnjega odstavka z notranjim aktom.
IV. POSTOPEK VERIFIKACIJE
15. člen
(postopek)
(1) Za postopek verifikacije izpolnjevanja pogojev iz tega
pravilnika se smiselno uporablja Pravilnik o postopku verifikacije zdravstvenih
programov in dejavnosti, ki se izvajajo na področju zdravstvene in zdraviliške
dejavnosti (Uradni list RS, št. 70/03 in 73/08). 
(2) Za postopek verifikacije izvajalcev iz tretjega odstavka
1. člena tega pravilnika se smiselno uporablja Pravilnik o vodenju registra
zasebnih zdravstvenih delavcev (Uradni list RS, št. 24/92 in 35/00).
V. PREHODNE IN KONČNA DOLOČBA
16. člen
(prehodno obdobje)
(1) V tem pravilniku določeni tehnični in prostorski pogoji
se upoštevajo pri načrtovanju in projektiranju novih objektov in prostorov za
izvajalce. Upoštevanje sprejetih tehničnih smernic iz drugega odstavka 1. člena
tega pravilnika je obvezno pri načrtovanju in projektiranju novih objektov in
prostorov za psihiatrične bolnišnice ter pri obsežnejših vzdrževalnih delih
oziroma rekonstrukciji. 
(2) Psihiatrične bolnišnice, ki ob uveljavitvi tega
pravilnika že izvajajo psihiatrično zdravljenje, se morajo uskladiti s pogoji
iz 3. do 11. člena, 13. in 14. člena tega pravilnika najpozneje v enem letu od
njegove uveljavitve. 
(3) Izvajalci iz tretjega odstavka 1. člena tega pravilnika,
ki ob uveljavitvi tega pravilnika že izvajajo psihiatrično zdravljenje, se
morajo uskladiti s pogoji iz 3., 4. in 5. člena tega pravilnika najpozneje v
enem letu od njegove uveljavitve. 
(4) Psihiatrične bolnišnice morajo zagotoviti prostore iz 12.
člena tega pravilnika v roku 30 dni od dneva njegove uveljavitve. 
(5) Za psihiatrične bolnišnice, ki so pridobile dovoljenje za
opravljanje zdravstvene dejavnosti v skladu z 2. členom Pravilnika o spremembi
in dopolnitvi Pravilnika o postopku verifikacije zdravstvenih programov in
dejavnosti, ki se izvajajo na področju zdravstvene in zdraviliške dejavnosti
(Uradni list RS, št. 70/03 in 73/08), se šteje, da izpolnjujejo pogoje po tem
pravilniku.
17. člen
(začetek veljavnosti)
Ta pravilnik začne veljati 12. avgusta 2009.
Št. 0070-22/2008/116
Ljubljana, dne 10. julija 2009
EVA 2008-2711-0156
Borut Miklavčič l.r. 
Minister 
za zdravje