I. SPLOŠNE DOLOČBE
1. člen
Pravilnik o organizaciji in delu častnega razsodišča (v nadaljevanju:
pravilnik) ureja organizacijo in pristojnost razsodišča pri ugotavljanju
odgovornosti za kršitev Kodeksa etike medicinskih sester in zdravstvenih
tehnikov Slovenije in Mednarodnega kodeksa etike za babice (v nadaljevanju:
kodeksa), statuta Zbornice zdravstvene in babiške nege Slovenije – Zveze strokovnih
društev medicinskih sester, babic in zdravstvenih tehnikov Slovenije (v
nadaljevanju: Zbornica – Zveza) ter druge nepravilnosti pri opravljanju
zdravstvene in babiške nege, sestavo organov razsodišča – senatov, postopek
odločanja na prvi in drugi stopnji, disciplinske in varstvene ukrepe, ki jih izreka
razsodišče, ter druge pogoje za delo razsodišča.
Kršitve pravilnikov, poslovnikov in navodil ter ostalih
podzakonskih predpisov Zbornice – Zveze obravnava upravni odbor Zbornice –
Zveze.
2. člen
Častno razsodišče razsoja v skladu z mednarodnimi
konvencijami, veljavno zakonodajo v Republiki Sloveniji, kodeksoma, statutom
ter drugimi akti Zbornice – Zveze. Za postopek se subsidiarno uporabljajo
določbe veljavnega Zakona o upravnem postopku (v nadaljevanju: ZUP). O
izvedenih postopkih vodi evidenco.
3. člen
Članstvo v častnem razsodišču ni združljivo s članstvom v
drugih organih Zbornice – Zveze.
Člane pri njihovem delu veže poklicna molčečnost ter določbe splošnega
zakona o varstvu osebnih podatkov in drugi akti.
II. ORGANIZACIJA ČASTNEGA RAZSODIŠČA
4. člen
Častno razsodišče je samostojen organ Zbornice – Zveze. Sedež
častnega razsodišča je na sedežu Zbornice – Zveze.
Častno razsodišče ima prvostopenjski in drugostopenjski organ.
Častno razsodišče I. stopnje šteje 5 (pet) članov. 4 (štiri) imenuje
skupščina Zbornice – Zveze na predlog upravnega odbora Zbornice – Zveze, 1
(enega) člana imenuje UO na predlog strokovne sekcije medicinskih sester in
babic.
Častno razsodišče II. stopnje šteje 4 (štiri) člane. 3 (tri) člane
imenuje skupščina Zbornice – Zveze na predlog upravnega odbora Zbornice –
Zveze, 1 (enega) člana imenuje na predlog strokovne sekcije medicinskih sester
in babic.
Člani častnega razsodišča II. stopnje, ne smejo biti člani častnega
razsodišča I. stopnje.
5. člen
Predsednika in namestnika imenujejo člani izmed sebe.
Delo častnega razsodišča vodi predsednik. V času njegove odsotnosti
ga nadomešča njegov namestnik.
Mandat članov častnega razsodišča I. in II. stopnje traja 4
leta z možnostjo enkratne ponovitve.
6. člen
Član častnega razsodišča je lahko predčasno razrešen, če:
-       
mu je bila odvzeta licenca za samostojno opravljanje zdravstvene in
babiške nege,
-       
sam zaprosi za razrešitev,
-       
se ugotovi, da je kršil svoje dolžnosti ali ugled častnega razsodišča,
-       
je s svojim delom dokazal, da ni sposoben ali vreden opravljati
funkcije,
-       
mu je s pravnomočno sodbo dokazana krivda oziroma odgovornost,
-       
je s pravnomočno sodbo obsojen na zaporno kazen,
-       
mu je bila odvzeta liceneca za samostojno opravljanje zdravstvene ali
babiške nege.
7. člen
Predlog za predčasno razrešitev članov poda predsednik častnega
razsodišča.
Predlog za predčasno razrešitev predsednika poda upravni odbor
Zbornice – Zveze.
Pred razrešitvijo je potrebno članu častnega razsodišča omogočiti,
da poda izjavo.
8. člen
Član častnega razsodišča, ki je v postopku predčasne razrešitve
iz 6. člena tega pravilnika, ne sme opravljati več svoje funkcije in to od
dneva vložitve predloga za njegovo predčasno razrešitev.
III. PRISTOJNOSTI ČASTNEGA RAZSODIŠČA
9. člen
Častno razsodišče I. stopnje obravnava vse prijave, iz katerih
je možno razbrati prijavitelja, domnevnega kršitelja, domnevnega oškodovanca in
vrsto kršitve. V obravnavanje se vzame zadeva, če so predhodni postopki pri
drugih izvajalcih ali organih že zaključeni ter so bila v tistem postopku
izkoriščena vsa pravna sredstva.
Poleg obravnavanja kršitev in izrekanja disciplinskih in varstvenih
ukrepov, ima častno razsodišče I. stopnje tudi pristojnosti da:
-       
daje pobude za dopolnitev kodeksov etike medicinskih sester in
zdravstvenih tehnikov Slovenije, mednarodnega kodeksa etike za babice ter
predlaga spremembo drugih aktov Zbornice – Zveze, če niso v skladu z kodeksoma,
-       
predlaga organom Zbornice – Zveze ukrepe za preprečevanje kršitev,
-       
obravnana etične kršitve raziskovanja na področju zdravstvene in babiške
nege.
10. člen
Častno razsodišče I. stopnje lahko ugotovi, da za
obravnavanje zadeve ni pristojno in sprejme sklep o zavrženju prijave. Enako
zavrže tudi prepozno vlogo ali pomajkljivo vlogo, če je stranka bila pozvana na
dopolnitev oziroma predložitev dodatne dokumentacije, pa stranka tudi v
dodatnem roku tega ne stori.
Častno razsodišče lahko ugotovi, da ima kršitev znake
kaznivega dejanja, ki se preganja po uradni dolžnosti, zato mora o zadevi
nemudoma obvestiti pristojni organ pregona.
11. člen
Pri postopku obravnave prekrška ne sme sodelovati tisti član
častnega razsodišča, ki:
-       
sam vloži prijavo ali je v obravnavani zadevi oškodovan ali z njo kako
drugače povezan,
-       
je z obravnavano osebo v sorodstvu v ravni vrsti ali stranski vrsti, do
drugega kolena, zakonski zvezi ali partnerski skupnosti.
IV. DOLŽNOSTI ČLANOV ČASTNEGA RAZSODIŠČA
12. člen
Člani častnega razsodišča morajo pri svojem delu:
-       
upoštevati kodeks etike,
-       
varovati poklicne skrivnosti in upoštevati zavezo molčečnosti,
-       
se redno udeleževati sej častnega razsodišča.
V primeru kršitve te določbe, je to razlog za predčasno razrešitev.
13. člen
Kadar član senata častnega razsodišča ve, da bo na dan obravnave
zadržan, mora o tem najmanj tri dni pred obravnavo obvestiti predsednika
častnega razsodišča.
Predsednik častnega razsodišča določi drugega člana senata
častnega razsodišča.
V. NAČELA POSTOPKA
14. člen
Oseba, ki je v postopku, ima pravico do zagovornika in pravico
do vpogleda v spis ter fotokopije listin.
15. člen
Oseba, zoper katero je uveden postopek, mora biti o tem pisno
obveščena.
16. člen
V obravnavanem postopku morajo do zaključka postopka sodelovati
isti člani senata.
V primeru prenehanja članstva posameznega člana v častnem razsodišču
tekom postopka, predsednik častnega razsodišča imenuje v senat drugega člana. V
tem primeru častno razsodišče nadaljuje z delom, novega člana pa seznani z
vsemi okoliščinami primera ter z vso dokumentacijo. Postopek se zaradi imenovanja
novega člana lahko prekine za največ 30 dni.
17. člen
Dokumentiranje posameznih obravnavanih primerov je določeno v
pravilniku o varovanju zaupnih in osebnih podatkov ter o varovanju
dokumentarnega gradiva Zbornice – Zveze.
VI. PRIPRAVLJALNI POSTOPEK
18. člen
Pripravljalni postopek pred častnim razsodiščem I. stopnje se
začne z vložitvijo prijave domnevne kršitve, od katere ne sme preteči več kot
30 dni.
Prijavitelj lahko vloži zahtevo zaradi domnevne kršitve najkasneje
v 90 dneh po dogodku.
V primeru, da je prijavitelj dogodka za kršitev izvedel
kasneje, ali so se posledice kršitve pokazale po času, določenem v drugem
odstavku tega člena ter brez svoje krivde ni mogel ukrepati prej, je rok za
oddajo vloge najkasneje 90 dni po preteku iz prejšnjega odstavka.
19. člen
Predsednik častnega razsodišča pregleda prijavo in po potrebi
zaprosi prijavitelja za dopolnitev prijave in pripravi gradivo za sejo.
20. člen
Častno razsodišče I. stopnje se na zasedanju po proučitvi gradiva
odloči o morebitnih dodatnih pisnih informacijah v zvezi z dogodkom, ki je
predmet prijave. Nato odloči o uvedbi postopka. Prijavitelja lahko povabi tudi
na informativni razgovor, če nima vseh podatkov, potrebnih za odločitev.
V primeru uvedbe postopka, imenuje predsednik častnega razsodišča
I. stopnje tri članski senat, v katerem je eden od članov predsednik častnega
razsodišča.
21. člen
Častno razsodišče I. stopnje o uvedbi ali zavrnitvi postopka pisno
obvesti prijavitelja.
VII. POSTOPEK
22. člen
Senat častnega razsodišča I. stopnje o uvedbi postopka obvesti
prijavljeno osebo.
Obvestilo vsebuje očitano dejanje ter seznanitev z nadaljnjim
postopkom.
23. člen
Vsem udeležencem v postopku morajo biti vabila za obravnavo
poslana najmanj petnajst dni pred določenim datumom obravnave in vročena s
povratnico.
Če se oseba, ki je v postopku, iz opravičenega razloga obravnave
ne udeleži, se obravnava preloži za čas, ko mine vzrok odsotnosti.
Opravičenost odsotnosti oseba dokaže z ustreznim pisnim potrdilom.
24. člen
Če senat ugotovi, da oseba v postopku namerno zavlačuje postopek
s tem, da se ne udeleži obravnave, se vodi postopek dalje po tem pravilniku
brez njene prisotnosti.
25. člen
Obravnava lahko poteka brez navzočnosti osebe, zoper katero
je uveden postopek, če se ugotovi, da je bila o datumu obravnave obveščena, pa
izostanka ni opravičila, če je oseba že podala svoj zagovor oziroma je dejansko
stanje dovolj razčiščeno že na podlagi zbrane dokumentacije.
26. člen
Predsednik senata častnega razsodišča I. stopnje pred začetkom
obravnave ugotovi prisotnost vseh vabljenih.
Predsednik začne obravnavo z razglasitvijo:
-       
zadeve,
-       
prijavljene osebe,
-       
domnevne kršitve,
-       
prijavitelja.
Sledi zagovor prijavljene osebe in zaslišanje prič.
Senat obravnava vso priloženo dokumentacijo.
27. člen
Prijavljena oseba ali njen pooblaščenec (zastopnik) ima pravico
izreči se o podanih dokaznih gradivih.
28. člen
Na obravnavi se piše zapisnik. V zapisnik se zapišejo ugotovitve
predsednika senata in izjave udeležencev v postopku po nareku predsednika
senata. Ta pa lahko dovoli posameznemu udeležencu, da izjavo neposredno
narekuje v zapisnik.
V primeru, da se obravnava prekine, se v zapisniku označi dan
in ura prekinitve.
Predsednik senata lahko sejo preloži za določen čas. V tem
primeru se udeležence opozori, da na sejo ne bodo posebej vabljeni.
V zapisnik se vpiše tudi sklep senata.
Zapisnik podpišejo vsi udeleženci in predsednik senata. Priče
zapisnika ne podpisujejo. Če kdo zavrne podpis, se to v zapisniku notificira z
uradnim zaznamkom.
29. člen
Postopek pred častnim razsodiščem I. stopnje je javen, če
narava spora ne zahteva izključitve javnosti. O izključitvi javnosti odloči
senat še pred obravnavo.
30. člen
Senat se umakne na posvet, na katerem se odloči o potrebi po
pridobivanju dodatnih mnenj oziroma dokazil, oziroma o sklepu oprostitve ali
spoznanju odgovornosti.
Vsak član senata se posamično izreče o krivdi.
Predsednik častnega razsodišča I. stopnje na podlagi izreka
članov senata ugotovi razsodbo.
31. člen
Senat objavi svojo odločitev ustno takoj po sprejemu sklepa, s
kratko obrazložitvijo, ki jo poda predsednik. Izrek sklepa je javen. Če se
prijavljenega spozna za krivega, se mu naloži ukrep in prisodi stroške
postopka.
32. člen
Pisni sklep častnega razsodišča I. stopnje se mora s povratnico
vročiti prijavljeni osebi in prijavitelju v 30 dneh po izreku sklepa častnega
razsodišča I. stopnje.
Če ima oseba, zoper katero teče postopek, pooblaščenca, se
sklep izroči samo pooblaščencu.
Sklep postane pravnomočen petnajsti dan po vročitvi sklepa.
33. člen
Pravnomočne razsodbe častnega razsodišča so objavljene javno,
v posebni rubriki Sklepi častnega razsodišča v informativnem biltenu Zbornice –
Zveze.
VIII. PRITOŽBA
34. člen
Zoper sklep častnega razsodišča I. stopnje, je možna
pritožba, v roku osem dni od prejema pisnega sklepa, na častno razsodišče II.
stopnje.
35. člen
Pravico do pritožbe ima:
-       
oseba, ki ji je bil izrečen ukrep,
-       
prijavitelj.
36. člen
V pritožbi se lahko navajajo nova dejstva in predlagajo novi
dokazi le, če pritožnik dokaže, da jih brez svoje krivde ni mogel uveljaviti na
prvi stopnji.
Pritožba se lahko vloži zaradi zmotne ali nepopolne
ugotovitve dejanskega stanja, zmotne uporabe materialnih predpisov, kršitve
procesnih določb pravilnika in zoper izrečen ukrep.
Pritožbo se zavrže, če ni vložena v predpisanem roku.
37. člen
Senat častnega razsodišča II. stopnje, ki ga imenuje predsednik
častnega razsodišča II. stopnje, obravnava pritožbo na zaprti seji.
38. člen
Senat častnega razsodišča II. stopnje odloči na podlagi pritožbe
in:
-       
potrdi sklep častnega razsodišča I. stopnje,
-       
vrne zadevo častnemu razsodišču I. stopnje v ponovni postopek z
napotilom, v kakšni smeri naj se dopolni odločanje,
-       
spremeni sklep častnega razsodišča I. stopnje s pisno obrazložitvijo
sklepa.
39. člen
Razsodba častnega razsodišča II. stopnje je dokončna. Zoper
razsodbo je možno vložiti tožbo na Upravno sodišče RS, v roku 30 dni od
vročitve odločbe.
IX. OBNOVA POSTOPKA
40. člen
Obnova postopka se lahko zahteva, če se eno leto po dokončnosti
sklepa častnega razsodišča ugotovijo dejstva ali dokazi, ki so sicer obstajali
že prej, a se zanje ni vedelo v postopku, in bi zaradi njih bil sklep častnega
razsodišča drugačen.
Pobudo za obnovo postopka lahko vloži:
-       
oseba, ki ji je bil izrečen ukrep,
-       
prijavitelj,
-       
častno razsodišče.
41. člen
O predlogu za obnovo postopka odloča častno razsodišče I.
stopnje.
Če se predlogu za obnovo postopka ugodi, se delno ali v
celoti razveljavi prejšnji sklep ter se v ponovljenem postopku ponovno odloča.
Zoper odločbo o predlogu za obnovo postopka je dopustna pritožba
na častno razsodišče II. stopnje, ki odloči dokončno.
X. KRŠITVE
42. člen
Kršitve načel Kodeksa etike medicinskih sester in
zdravstvenih tehnikov Slovenije in Mednarodnega kodeksa etike za babice so
poleg vsebin, naštetih v kodeksih, sledeče:
-       
izvajanje zdravstvene in babiške nege, ki je v očitnem nasprotju z
etiko, doktrino in standardi zdravstvene in babiške nege,
-       
odklonitev nujne medicinske pomoči, razen v primeru, da bi bilo ogroženo
življenje reševalca,
-       
nekompetentna zdravstvena ali babiška nega,
-       
sprejemanje podkupnin in daril večje vrednosti, ki so določene za javne
uslužbence v zakonskih aktih,
-       
sodelovanje pri evtanaziji ali izvajanje evtanazije,
-       
odklonitev lajšanja trpljenja in bolečine pacientu,
-       
kršitve poklicne molčečnosti in varovanja zasebnosti in dostojanstva
pacientov,
-       
uničenje ali ponarejanje podatkov o pacientu (prekrivanje strokovnih
napak),
-       
širjenje neresnic, ki škodujejo ugledu poklica medicinskih sester, babic
in zdravstvenih tehnikov,
-       
razkrivanje identitete pacienta in podatkov o njegovem zdravstvenem
stanju, zdravljenju in zdravstveni negi v javnih občilih in literaturi,
-       
kraja intelektualne lastnine,
-       
vsa dejanja, ki so kot kazniva dejanja navedena v Kazenskem zakoniku
Republike Slovenije in jih stori medicinska sestra, zdravstveni tehnik ali
babica pri opravljanju svojega poklica.
XI. DISCIPLINSKI IN VARSTVENI UKREPI
43. člen
Častno razsodišče lahko izreče sledeče disciplinske ukrepe:
-       
opomin,
-       
javni opomin,
-       
začasni odvzem licence,
-       
trajni odvzem licence in izbris iz registra izvajalcev zdravstvene in
babiške nege,
-       
predlaga odvzem koncesije,
-       
prekinitev ali izbris članstva v Zbornici – Zvezi.
44. člen
Častno razsodišče poleg disciplinskih ukrepov izreče tudi varstvene
ukrepe:
-       
priporočilo o primernejšem ravnanju v bodoče,
-       
pisno opravičilo prijavitelju, oziroma oškodovancu,
-       
povračilo škode oškodovancu,
-       
predlaga obvezno dodatno strokovno izobraževanje,
-       
predlaga strokovni nadzor s svetovanjem,
-       
predlaga obvezno zdravljenje odvisnosti.
Kršitelj je dolžan častnemu razsodišču posredovati kopijo pisnega
opravičila in fotokopijo povratnice, s katero izkaže, da je oškodovanec
opravičilo prejel oziroma se opravičilo objavi v uradnem glasilu Zbornice –
Zveze, najkasneje v roku 30 dni od pravnomočnosti odločbe.
45. člen
Za isto kršitev lahko častno razsodišče izreče hkrati
disciplinski in varstveni ukrep.
46. člen
Če častno razsodišče v postopku ugotovi, da je bilo storjeno kaznivo
dejanje, poda prijavo pristojnemu organu pregona.
XII. KONČNE DOLOČBE
47. člen
Prijava pred častnim razsodiščem zastara v dveh letih, odkar
je častno razsodišče prejelo popolno pisno prijavo in v pripravljalnem postopku
brez svoje krivde ni imelo vseh potrebnih podatkov, da bi uvedlo ali opustilo
postopek.
Zastaranje je izključeno pri postopkih, ki imajo za posledico
odvzem licence za opravljanje samostojnega dela ali za izbris iz registra
izvajalcev zdravstvene in babiške nege.
48. člen
Predsednik častnega razsodišča lahko postopek ustavi, če je:
-       
postopek zastaral,
-       
bila med postopkom dosežena poravnava med strankama.
49. člen
Stroške, ki so nastali zaradi postopka, določijo strokovne službe
Zbornice – Zveze.
Osebi, ki je bila v postopku spoznana za krivo, se račun za
plačilo stroškov postopka vroči skupaj s sklepom častnega razsodišča.
Stroški postopka se beležijo po posebnem stroškovniku, ki je
sestavni del spisa.
50. člen
Pravilnik začne veljati z dnem sprejema na skupščini Zbornice
– Zveze. Z dnem sprejema tega pravilnika preneha veljati pravilnik o
organizaciji in delovanju častnega razsodišča z dne 10. 12. 2007.
51. člen
V vseh procesnih dejanjih, ki
jih ne določa ta pravilnik, se subsidiarno uporabljajo določbe splošnega zakona
o upravnem postopku.
Predsednica Zbornice – Zveze
Darinka Klemenc l.r.