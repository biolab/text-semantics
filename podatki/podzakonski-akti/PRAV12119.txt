I. SPLOŠNE DOLOČBE
1. člen
(vsebina)
(1) Ta pravilnik določa splošno
označevanje predpakiranih živil, ki so v prometu namenjena za prodajo končnemu
potrošniku in za oskrbo obratov javne prehrane, v skladu z:
-       
Direktivo Komisije z dne 15. aprila 1987 o navajanju volumenskega
deleža alkohola pri označevanju alkoholnih pijač za prodajo končnim potrošnikom
(UL L št. 113 z dne 30. 4. 1987, str. 57), zadnjič spremenjeno z Uredbo
(EU) št. 1169/2011 Evropskega parlamenta in Sveta z dne 25. oktobra
2011 o zagotavljanju informacij o živilih potrošnikom, spremembah uredb (ES)
št. 1924/2006 in (ES) št. 1925/2006 Evropskega parlamenta in Sveta ter
razveljavitvi Direktive Komisije 87/250/EGS, Direktive Sveta 90/496/EGS,
Direktive Komisije 1999/10/ES, Direktive 2000/13/ES Evropskega parlamenta in
Sveta, direktiv Komisije 2002/67/ES in 2008/5/ES in Uredbe Komisije (ES)
št. 608/2004 (UL L št. 304 z dne 22. 11. 2011, str. 18; v nadaljnjem
besedilu: Uredba 1169/2011/EU), (Direktiva 87/250/EGS),
-       
Direktivo Komisije 1999/10/ES z dne 8. marca 1999 o odstopanjih od
določb člena 7 Direktive Sveta 79/112/EGS v zvezi z označevanjem živil (UL L
št. 69 z dne 16. 3. 1999, str. 22), zadnjič spremenjeno z Uredbo
1169/2011/EU,
-       
Direktivo 2000/13/ES Evropskega parlamenta in Sveta z dne 20. marca
2000 o približevanju zakonodaje držav članic o označevanju, predstavljanju in
oglaševanju živil (UL L št. 109 z dne 6. 5. 2000, str. 29), zadnjič
spremenjeno z Uredbo 1169/2011/EU,
-       
Direktivo Komisije 2002/67/ES z dne 18. julija 2002 o označevanju
živil, ki vsebujejo kinin in kofein (UL L št. 191 z dne 19. 7. 2002, str.
20), zadnjič spremenjeno z Uredbo 1169/2011/EU,
-       
Direktivo Komisije 2008/5/ES z dne 30. januarja 2008 o obveznih
navedbah na označbah nekaterih živil poleg tistih, določenih v Direktivi
2000/13/ES Evropskega parlamenta in Sveta (UL L št. 27 z dne 31. 1. 2008,
str. 12),
-       
Direktivo 2011/91/EU Evropskega parlamenta in Sveta z dne
13. decembra 2011 o označbah ali znakih za identifikacijo serije, v katero
spada živilo (UL L št. 334 z dne 16. 12. 2011, str. 1).
(2) Določbe tega pravilnika se ne
uporabljajo za živila v prometu, ki niso predpakirana, za živila, ki so
pakirana na mestu prodaje na zahtevo končnega potrošnika, in za živila, ki so
predpakirana za neposredno prodajo in je njihovo označevanje urejeno s posebnim
predpisom.
2. člen
(definicije)
Izrazi, uporabljeni v tem pravilniku, imajo
naslednji pomen:
1.     
označevanje so vse besede, podatki, trgovska imena, blagovna znamka,
slikovno gradivo ali simboli, ki se nanašajo na živilo in se navedejo na
embalaži, dokumentu, obvestilu, etiketi, obročku ali vratni etiketi, ki
spremlja ali se nanaša na tako živilo;
2.     
predpakirano živilo je posamezno živilo, ki je v prometu namenjeno
končnemu potrošniku in obratom javne prehrane v embalaži, v katero je vnaprej
pakirano, preden je dano v promet, ne glede na to, ali ta embalaža v celoti ali
le delno obdaja živilo, vendar v vsakem primeru na tak način, da vsebine ni
mogoče spremeniti brez odprtja ali spremembe embalaže;
3.     
obrat javne prehrane je obrat, namenjen oskrbi končnega potrošnika s
hrano (npr. restavracija, gostinski lokal, šola, vrtec, bolnišnica), in podobni
večji obrati;
4.     
prodajalec je fizična ali pravna oseba, ki je živilo dala v promet
končnemu potrošniku;
5.     
sestavina je vsaka snov, vključno z aditivi, ki se je uporabila pri
izdelavi ali pripravi živila in je še vedno prisotna v končnem živilu, čeprav v
spremenjeni obliki;
6.     
datum uporabe je rok uporabnosti živila;
7.     
datum minimalne trajnosti živila je datum, do katerega živilo ohrani
svoje značilne lastnosti, kadar je primerno shranjeno.
3. člen
(način označevanja)
(1) Označbe na živilu morajo biti v
slovenskem jeziku, na opaznem mestu embalaže, tako da so zlahka vidne,
razumljive, nedvoumne, jasno čitljive in neizbrisne ter ne smejo biti skrite,
nejasne ali prekinjene z drugim besednim ali slikovnim gradivom.
(2) Ime živila, neto količina, datum
uporabe ali datum minimalne trajnosti in odstotek alkohola morajo biti označeni
v istem vidnem polju.
4. člen
(prepovedane označbe)
(1) Označbe na živilu ne smejo biti
takšne, da bi lahko zavedle končnega potrošnika, zlasti glede:
-       
njegovih značilnosti, narave, lastnosti, izvora ali porekla, sestave,
količine, datuma uporabe ali datuma minimalne trajnosti, načina izdelave ali
proizvodnje;
-       
pripisovanja učinkov ali lastnosti, ki jih nima;
-       
navajanja, da ima živilo posebne značilnosti, če imajo take lastnosti
vsa istovrstna živila. Za istovrstno živilo se šteje živilo, ki je razvrščeno v
isto skupino oziroma kategorijo živil, glede na njegove lastnosti oziroma
definicijo.
(2) Živilom je prepovedano pripisovati
zdravilne lastnosti v smislu preprečevanja, zdravljenja ali ozdravljenja
bolezni ljudi, ali opozarjati na take lastnosti, razen za naravne mineralne
vode, kot določa predpis, ki ureja naravne mineralne vode, in za živila za
posebne prehranske in zdravstvene namene, kot določajo predpisi, ki urejajo
živila za posebne prehranske namene.
5. člen
(predstavitev in oglaševanje)
Določbe prejšnjega člena se uporabljajo
tudi za predstavitev in oglaševanje živil, zlasti glede njihove oblike, videza
ali embalaže, uporabljenih materialov za embalažo, načina in okolja, v katerem
so živila razstavljena.
6. člen
(odgovornost za označevanje)
Za označevanje živil po določbah tega
pravilnika je odgovorna oseba, ki je navedena na označbi živila iz 7. točke 7.
člena tega pravilnika.
II. POSEBNE DOLOČBE
1. Podatki na označbi
7. člen
(obvezni podatki na označbi)
Pri označevanju predpakiranih živil je
obvezna navedba naslednjih podatkov:
1.     
ime, pod katerim se živilo daje v promet (prodajno ime);
2.     
seznam sestavin in količina sestavin ali kategorije sestavin v skladu s
17. členom tega pravilnika;
3.     
neto količina;
4.     
datum uporabe ali datum minimalne trajnosti;
5.     
serija (lot) živila;
6.     
posebni pogoji shranjevanja (hranjenja) ali pogoji uporabe;
7.     
ime in naslov ali firma in sedež proizvajalca ali tistega, ki živilo
pakira, ali prodajalca, ki mora imeti naslov oziroma sedež v Evropski uniji (v
nadaljnjem besedilu: EU);
8.     
podatek o kraju porekla, če bi izpustitev tega podatka lahko zavedla končnega
potrošnika glede pravega porekla živila;
9.     
navodilo za uporabo, kadar živilo ne bi bilo mogoče ustrezno uporabiti
brez teh navodil;
10.  
pri pijačah, ki vsebujejo več kot 1,2% vol alkohola, dejansko vsebnost
alkohola v volumskih odstotkih.
8. člen
(izjema glede označbe)
Za določena živila so dovoljena odstopanja
glede navedbe podatkov iz 2. in 4. točke prejšnjega člena, če je tako določeno
v predpisih, ki urejajo kakovost oziroma varnost živil.
9. člen
(drugi podatki na označbi)
(1) Poleg obveznih podatkov iz 7.
člena tega pravilnika morajo biti na označbi živila tudi drugi podatki, če je
tako določeno v predpisih, ki urejajo kakovost oziroma varnost živil, ter
predpisih, ki urejajo označevanje gensko spremenjenih organizmov.
(2) Živilo, ki je bilo obdelano z
ionizirajočim sevanjem, mora biti označeno v skladu s predpisom, ki ureja
živila, obsevana z ionizirajočim sevanjem.
(3) Živila, ki vsebujejo glicirizinsko
kislino in amonijevo sol te kisline, morajo biti označena v skladu s prilogo 5,
ki je sestavni del tega pravilnika.
(4) Živila, ki vsebujejo dodane
fitosterole oziroma fitostanole in njihove estre, morajo biti označena v skladu
z Uredbo Komisije (ES) št. 608/2004 z dne 31. marca 2004 o označevanju
živil in sestavin živil z dodanimi fitosteroli, estri fitosterolov, fitostanoli
in/ali estri fitostanolov (UL L št. 97 z dne 1. 4. 2004, str. 44), zadnjič
spremenjeno z Uredbo 1169/2011/EU.
2. Izjeme
10. člen
(izjeme)
(1) Ne glede na določbo 7. člena tega
pravilnika imajo lahko predpakirana živila na označbi navedene le podatke iz
1., 4. in 7. točke 7. člena tega pravilnika, če so predpakirana živila
namenjena za:
-       
prodajo končnemu potrošniku in se tržijo na stopnji pred prodajo
končnemu potrošniku, vendar ne v okviru obratov javne prehrane (npr. prodaja
živil na letalih ali v hotelih) ali
-       
dobavo obratom javne prehrane (za pripravo, obdelavo, razdeljevanje ali
rezanje).
(2) Pri predpakiranih živilih iz
prejšnjega odstavka morajo biti podatki iz 1., 4. in 7. točke 7. člena tega
pravilnika navedeni na spremnih dokumentih, ki se nanašajo na živila, pri čemer
morajo biti ti dokumenti poslani pred dobavo živila ali hkrati z njo.
(3) Ne glede na določbo 7. člena tega
pravilnika ima lahko živilo v steklenicah, ki so namenjene za ponovno uporabo
in so neizbrisno označene in zato nimajo etikete, obročka ali vratne etikete
(npr. tradicionalna steklenica za pivo, mleko za namen oskrbe obratov javne
prehrane), na označbi navedeno le ime, neto količino in datum uporabe ali datum
minimalne trajnosti živila.
(4) Ne glede na določbo 7. člena tega
pravilnika imajo lahko živila, ki so v embalaži ali posodi, katere največja
površina je manjša od 10 cm2, na označbi navedeno samo ime, neto količino,
datum uporabe ali datum minimalne trajnosti živila in sestavine iz priloge 4,
ki je sestavni del tega pravilnika.
3. Ime živila
11. člen
(vrste imen)
(1) Ime, pod katerim se živilo daje v
promet (v nadaljnjem besedilu: prodajno ime), je lahko določeno s predpisi, ki
urejajo kakovost živil, oziroma predpisi, ki urejajo živila za posebne prehranske
namene (v nadaljnjem besedilu: predpisano ime).
(2) Če prodajno ime ni predpisano, je
živilo lahko označeno z:
-       
imenom, ki je običajno v Republiki Sloveniji (v nadaljnjem besedilu:
običajno ime), ali
-       
opisom živila in njegove uporabe (v nadaljnjem besedilu: opisno ime), če
je to potrebno, da končni potrošnik lahko ugotovi njegovo pravo naravo in ga
razlikuje od drugih živil, s katerimi bi ga lahko zamenjal.
(3) Živilo je lahko v prometu tudi s
prodajnim imenom, pod katerim se proizvaja in daje v promet v državi članici
EU, če je v skladu z njeno nacionalno zakonodajo. Če takšno prodajno ime
potrošniku ne omogoči prepoznati prave narave živila oziroma ga pod takšnim
imenom ni možno jasno razlikovati od živil, s katerimi bi ga lahko zamenjal,
mora biti to prodajno ime dopolnjeno še z drugim opisnim podatkom.
(4) Če je živilo s prodajnim imenom iz
prejšnjega odstavka po sestavi ali proizvodnji tako drugačno od živila, znanega
s tem imenom v Republiki Sloveniji, da bi končnega potrošnika to lahko zavedlo,
se takšno prodajno ime ne sme uporabljati v Republiki Sloveniji.
(5) Ime živila mora vsebovati tudi
podatek o njegovem fizikalnem stanju ali posebnem postopku obdelave (npr. v
prahu, zgoščen, dimljen, sušen, hitro zamrznjen), če bi izpustitev tega podatka
končnega potrošnika lahko zmedla ali zavedla.
(6) Trgovsko ime, blagovna znamka, ali
izmišljeno ime ne morejo nadomestiti prodajnega imena živila.
4. Seznam sestavin
12. člen
(sestavina)
(1) Sestavine morajo biti navedene v
skladu s tem podpoglavjem in v skladu s prilogami 1, 2 in 3, ki so sestavni del
tega pravilnika, ter prilogo 4 tega pravilnika.
(2) Za sestavino se ne štejejo:
a)     sestavni deli sestavine, ki so bili začasno ločeni med proizvodnim
procesom in pozneje ponovno dodani, vendar ne presegajo svojih prvotnih
deležev;
b)     aditivi:
- 
ki so v določenem živilu prisotni le zato, ker jih je vsebovala ena ali
več sestavin tega živila (prenesena snov), pod pogojem, da v njem nimajo
nobenega tehnološkega učinka;
- 
ki se uporabljajo kot pomožna tehnološka sredstva;
c)     snovi, ki se uporabljajo le v količinah, ki so nujno potrebne samo
kot topilo ali kot medij za aditive ali arome;
d)     snovi, ki niso aditivi, vendar se uporabljajo na enak način in v
enake namene kot tehnološka pomožna sredstva in so še vedno prisotne v končnih
izdelkih, čeprav v spremenjeni obliki.
13. člen
(sestavljena sestavina)
(1) Sestavina v živilu, ki je izdelek
iz več sestavin, je sestavljena sestavina. Sestavljena sestavina je lahko vključena
na seznam sestavin pod svojim imenom glede na njeno skupno maso, če ji
neposredno sledi seznam njenih sestavin po padajočem vrstnem redu.
(2) Navedba seznama sestavljene
sestavine na označbi ni obvezna, če:
-       
je sestava sestavljene sestavine opredeljena v predpisih EU in
predstavlja manj kot 2% končnega proizvoda, razen v primeru aditivov, ki imajo
v živilu kakršenkoli tehnološki učinek;
-       
sestavljene sestavine vsebujejo mešanico začimb oziroma zelišč in
predstavljajo manj kot 2% končnega proizvoda, razen v primeru aditivov, ki
imajo v živilu kakršenkoli tehnološki učinek, ali
-       
je sestavljena sestavina živilo, za katerega po tem pravilniku ni
potreben seznam dodatkov sestavin.
14. člen
(seznam sestavin)
(1) Na seznamu sestavin morajo biti
vključene in navedene vse sestavine živila po padajočem vrstnem redu glede na
maso, ki je bila zabeležena v času njihove uporabe pri pripravi živila (t.i.
faza mešalne posode). Seznam sestavin mora vključevati besedo »sestavine«.
(2) Ne glede na določbo prejšnjega
odstavka se:
-       
morajo dodana voda in hlapne sestavine navesti po vrstnem redu glede na
maso v končnem živilu; količina dodane vode kot sestavine v živilu se izračuna
tako, da se od skupne količine v končnem živilu odšteje skupna količina vseh
drugih uporabljenih sestavin. Te količine ni treba navesti, če po masi ne
presega 5% končnega živila;
-       
sestavine, ki so se uporabile v zgoščeni (koncentrirani) ali posušeni
(dehidrirani) obliki in so med proizvodnjo povrnjene v prvotno stanje (v
nadaljnjem besedilu: obnovljene sestavine), se lahko navedejo v padajočem
vrstnem redu glede na maso, ki je bila zabeležena pred njihovim zgoščanjem ali
sušenjem;
-       
v primeru zgoščenih ali posušenih živil, ki jih je potrebno pred uporabo
obnoviti z dodatkom vode, sestavine v razredčenem živilu lahko navedejo v
padajočem vrstnem redu, če se na seznam sestavin doda navedba, kot je
»sestavine živila, pripravljenega za uporabo« ali »sestavine v razredčenem
živilu«;
-       
v primeru mešanic sadja, zelenjave ali gob, kjer nobena od teh mešanic
ne prevladuje glede na maso, te sestavine lahko skupaj uvrstijo na seznam
sestavin pod oznako »sadje«, »zelenjava« ali »gobe«, ki ji sledi stavek »v
spremenljivih deležih«, pri čemer je treba neposredno za tem navesti seznam
prisotnih vrst sadja, zelenjave ali gob; v takšnih primerih se mešanica vključi
na seznam sestavin v padajočem vrstnem redu glede na maso prisotnih vrst sadja,
zelenjave ali gob;
-       
v primeru mešanic začimb ali dišav, kjer nobena ne prevladuje glede na
maso, se sestavine lahko navedejo v drugačnem redu, če je na seznamu sestavin
navedeno kot »spremenljiv delež«;
-       
sestavine, ki predstavljajo manj kot 2% končnega proizvoda, se lahko
navedejo po drugačnem vrstnem redu kot ostale sestavine.
(3) Navedba dodane vode iz tega člena
ni obvezna, če:
-       
se dodana voda pri pripravi živila uporablja samo zato, da se določena
zgoščena ali posušena sestavina obnovi, ali
-       
je dodana kot tekoči medij, ki se običajno ne zaužije.
15. člen
(poimenovanje sestavin)
Sestavine v živilu morajo biti označene s
svojim imenom v skladu z 11. členom tega pravilnika, razen:
-       
sestavin, ki pripadajo eni od kategorij iz priloge 1 tega pravilnika in
so sestavine drugega živila, ter so lahko označene le z imenom te kategorije;
izjema velja za sestavino z označbo »škrob«, ki mora biti vedno dopolnjena z
navedbo njegovega specifičnega rastlinskega porekla, če škrob vsebuje gluten;
-       
sestavin, ki pripadajo eni od kategorij iz priloge 2 tega pravilnika;
označene morajo biti z imenom kategorije, kateremu sledi ime aditiva ali E
številka. Če se ta sestavina funkcionalno uvršča v več kot eno kategorijo, se
navede ime tiste kategorije, ki ustreza glavni funkciji aditiva v živilu;
izjema velja za »modificiran škrob«, ki mora biti kot sestavina vedno dopolnjen
z navedbo njegovega rastlinskega porekla, če škrob vsebuje gluten;
-       
arome morajo biti označene v skladu s prilogo 3 tega pravilnika;
-       
sestavina, ki je bila obdelana z ionizirajočim sevanjem, mora biti
označena v skladu s predpisom, ki ureja označevanje živil, ki so bila obdelana
z ionizirajočim sevanjem.
16. člen
(navedba količine sestavin)
(1) Navedba količine sestavine ali
kategorije sestavin, ki se uporabljajo v proizvodnji ali pri pripravi živila,
je obvezna na označbi, kadar je:
-       
določena sestavina ali kategorija sestavin navedena v imenu živila ali
jo končni potrošnik običajno povezuje s tem imenom;
-       
določena sestavina ali kategorija sestavin poudarjena na označbi z
besedami, slikami ali risbami;
-       
določena sestavina ali kategorija sestavin pomembna za lastnost živila
in se zaradi nje razlikuje od živil, s katerimi bi jo končni potrošnik lahko
zamenjal glede njenega imena ali videza;
-       
v živilu vsebnost kofeina več kot 150 mg/l.
(2) Navedba količine iz prejšnjega
odstavka ni obvezna za sestavino ali kategorijo sestavin v živilu, ki:
-       
je že označena kot neto plod;
-       
katerih količine je treba navajati na označbi v skladu s predpisi, ki
urejajo kakovost živil (npr. za sadne nektarje, marmelade);
-       
se uporabljajo v majhnih količinah za namen aromatiziranja;
-       
ni takšna, da bi vplivala na izbiro potrošnika, čeprav je le-ta navedena
v imenu živila, ker njeno nihanje glede količine ni bistveno za lastnost
živila, oziroma se po njej ne razlikuje od drugih istovrstnih živil;
-       
vsebuje sladila in sladkorje, čeprav so navedena na označbi kot »s
sladilom/sladili« ali »s sladkorjem/sladkorji in sladilom/sladili«;
-       
ima dodane vitamine in minerale, ker morajo biti ti navedeni v skladu s
predpisi, ki urejajo označevanje hranilne vrednosti živil.
17. člen
(odstotek količine sestavine)
(1) Količina sestavine ali kategorije
sestavin iz prejšnjega člena mora biti izražena kot masni odstotek in mora
ustrezati količini sestavine ali sestavin v času njene oziroma njihove uporabe.
(2) Odstotek iz prejšnjega odstavka
mora biti naveden v imenu živila, poleg imena ali na seznamu sestavin, skupaj s
sestavino ali kategorijo sestavin, na katero se nanaša.
(3) Ne glede na prvi odstavek tega
člena se mora navesti količina sestavin kot masni odstotek v končnem živilu za:
-       
živila, ki pri segrevanju ali drugačni obdelavi izgubijo vlago,
-       
živila, ki se prodajajo v zgoščeni ali posušeni obliki ter jih mora
končni potrošnik pred uporabo obnoviti,
-       
sestavine, ki se uporabljajo v zgoščeni ali posušeni obliki in se
obnovijo med izdelavo,
-       
hitro hlapljive sestavine.
18. člen
(neobvezna navedba sestavin)
Navedba sestavin ni obvezna v naslednjih
primerih:
-       
svežega sadja in zelenjave, vključno s krompirjem, ki ni olupljena,
narezana ali podobno obdelana;
-       
vode z dodanim ogljikovim dioksidom, katere opis navaja, da je bila
gazirana;
-       
kisa, ki je proizveden izključno iz ene surovine, ki je navedena v imenu
izdelka, če mu ni dodana nobena druga sestavina;
-       
sira, masla, fermentiranega mleka in smetane, če so jim dodane le mlečne
sestavine, encimi in mikrobiološke kulture, ki so nujno potrebne za njihovo
proizvodnjo, ali pa sol, ki je potrebna za proizvodnjo sira, razen v primeru svežega
in predelanega sira;
-       
živil iz ene sestavine, kjer je prodajno ime enako imenu sestavine ali
če prodajno ime omogoča, da se lahko ugotovi narava sestavine;
-       
pijače, ki vsebuje več kot 1,2% vol alkohola, razen za alkoholne pijače
s sestavinami iz priloge 4 tega pravilnika. Te morajo biti navedene na označbi
z besedo »vsebuje«, kateri sledi ime te sestavine ali teh sestavin; takšna
navedba pa ni potrebna, če je ta sestavina s svojim imenom že vključena na
seznamu sestavin ali v imenu, pod katerim je alkoholna pijača v prometu.
19. člen
(živila z dodanim sladkorjem oziroma
sladili)
(1) Živilo, ki vsebuje eno ali več
dovoljenih sladil, mora biti označeno z označbo »s sladilom(i)«; označba mora
biti navedena ob imenu živila.
(2) Živilo, ki vsebuje dodan sladkor
in sladilo, mora biti označeno z označbo »z dodanim sladkorjem(i) in
sladilom(i)«, ki mora biti navedena ob imenu živila.
(3) Živilo, ki vsebuje sladilo
aspartam, mora imeti dodatno navedbo »vsebuje vir fenilalanina«.
(4) Živilo, ki vsebuje več kot 10
odstotkov dodanih poliolov, mora biti označeno z navedbo »prekomerno uživanje
ima lahko odvajalni učinek«.
5. Neto količina
20. člen
(navedba enote)
(1) Neto količina živila mora biti
izražena:
-       
pri tekočinah: v enotah za prostornino (v litrih, centilitrih,
mililitrih);
-       
pri drugih izdelkih: v enotah za maso (v kilogramih, gramih,
miligramih).
(2) Za neto količino iz prejšnjega
odstavka se šteje nazivna količina iz predpisa, ki ureja predpakirane izdelke,
in mora biti označena v skladu z njim.
21. člen
(način označevanja)
(1) Če predpakirana enota živila za
prodajo sestoji iz dveh ali več posameznih predpakiranih enot (v nadaljnjem
besedilu: pakiranje), ki vsebujejo enako količino enakega izdelka, se mora
navesti neto količina vsakega posameznega pakiranja in skupno število teh
pakiranj, razen če je skupno število posameznih pakiranj jasno razvidno in se
jih zlahka prešteje z zunanje strani ter da je dobro vidna najmanj ena navedba
neto količine posameznega pakiranja.
(2) Če predpakirana enota živila za
prodajo sestoji iz dveh ali več posameznih pakiranj, ki se ne prodajajo posamezno
končnemu potrošniku, se mora navesti skupna neto količina in skupno število
posameznih pakiranj.
(3) V primeru živil, ki se običajno
prodajajo po kosih, navedba njihove neto količine ni obvezna, če je število
kosov jasno vidno, da se jih zlahka prešteje z zunanje strani ali da je njihovo
število navedeno na označbi.
(4) Če se trdno živilo nahaja v
tekočem mediju, mora označba živila vsebovati tudi navedbo neto količine
trdnega živila, ki se označi kot neto plod.
(5) Za tekoči medij iz prejšnjega
odstavka se štejejo voda, vodna raztopina soli, slanica, vodna raztopina
živilskih kislin in kisov, vodna raztopina sladkorjev in ostalih sladil ter
sadni ali zelenjavni sokovi v primeru sadja ali zelenjave. Tekočina je lahko
tudi zamrznjena ali mešanica navedenih raztopin, če je tekočina le kot dodatek
k osnovnemu živilu in ni odločilna pri odločitvi za nakup.
22. člen
(neobvezna navedba)
Navedba neto količine iz 20. člena tega
pravilnika ni obvezna v primeru živil:
-       
ki lahko precej izgubijo na prostornini ali masi in se prodajajo po
kosih ali stehtajo v prisotnosti končnega potrošnika;
-       
pri katerih je neto količina manjša od 5 g ali 5 ml, razen v primeru
začimb in dišav.
6. Navedba datuma
23. člen
(opredelitev)
Proizvajalec mora pri označevanju
predpakiranih živil obvezno navesti datum uporabe živila ali datum minimalne
trajnosti živila.
24. člen
(datum minimalne trajnosti)
(1) Datum minimalne trajnosti živila
se mora označiti z besedami:
-       
»uporabno najmanj do…«, če datum vključuje navedbo dneva, čemur sledi
datum ali podatek, kje na embalaži je datum naveden, ali
-       
»uporabno najmanj do konca…«, če datum ne vključuje navedbe dneva, čemur
sledi datum ali podatek, kje na embalaži je datum naveden.
(2) Navedbam iz prejšnjega odstavka
lahko sledi še opis pogojev za shranjevanje živila, ki jih je treba upoštevati,
da zaprti izdelek obdrži svoje značilne lastnosti do navedenega datuma
minimalne trajnosti.
(3) Datum minimalne trajnosti živila
je sestavljen iz dneva, meseca in leta v nekodiranem kronološkem zaporedju
(xx dan, xx mesec, xx leto).
(4) Ne glede na določbo prejšnjega
odstavka je za živila, ki so uporabna:
-       
največ tri mesece, dovolj navedba dneva in meseca;
-       
več kot tri mesece, vendar ne več kot 18 mesecev, dovolj navedba meseca
in leta;
-       
več kot 18 mesecev, dovolj navedba leta roka uporabnosti.
25. člen
(datum uporabe)
(1) Če je živilo z mikrobiološkega
vidika hitro pokvarljivo in zaradi tega lahko po krajšem obdobju predstavlja
neposredno nevarnost za človekovo zdravje, se mora datum minimalne trajnosti
nadomestiti z datumom uporabe. Označen mora biti z besedami »porabiti do«, ki
jim sledi navedba datuma ali podatek, kje na embalaži je datum naveden.
(2) Datum uporabe je sestavljen iz
dneva, meseca in leta v nekodiranem kronološkem zaporedju (xx dan,
xx mesec, xx leto).
(3) Poleg datuma uporabe iz prejšnjega
odstavka morajo biti navedeni tudi podatki o pogojih shranjevanja živila.
26. člen
(neobvezna navedba)
Navedba datuma uporabe oziroma datuma
minimalne trajnosti živila ni obvezna za:
-       
sveže sadje in zelenjavo, vključno s krompirjem, ki ni olupljena,
narezana ali podobno obdelana, razen za kalčke iz semen in podobne izdelke
(npr. kalčki stročnic);
-       
pijače, ki vsebujejo 10 vol% alkohola ali več;
-       
osvežilne pijače, sadne sokove, sadne nektarje in alkoholne pijače,
namenjene obratom javne prehrane, ki so polnjene v embalažo, večjo od petih
litrov;
-       
pekovsko in fino pekovsko pecivo, ki se zaradi njihove sestave običajno
potroši v 24 urah po njihovi izdelavi;
-       
kis;
-       
jedilno sol;
-       
kristalni sladkor;
-       
konditorske izdelke, ki vsebujejo skoraj izključno aromatiziran oziroma
obarvan sladkor;
-       
žvečilni gumi in podobne izdelke za žvečenje;
-       
posamezna pakiranja sladoleda, ki so v skupnem pakiranju.
27. člen
(pretečen datum)
(1) Datuma uporabe in datuma minimalne
trajnosti ni dovoljeno podaljševati.
(2) Živilo, ki ima pretečen datum
minimalne trajnosti, mora biti v primeru prodaje na drobno nameščeno na posebnih
prodajnih policah, dejstvo pretečenega datuma minimalne trajnosti pa mora biti
jasno, vidno in nedvomno označeno. V ostalih primerih dajanja v promet, ki niso
prodaja na drobno, je treba prejemnike tistih živil, ki imajo pretečen datum
minimalne trajnosti, o tem seznaniti.
(3) Živilo, kateremu je potekel datum
uporabe, ne sme biti v prometu.
28. člen
(kontrolirana atmosfera)
Živilo, kateremu se je datum uporabe ali
datum minimalne trajnosti živila podaljšal s pomočjo uporabe plinov za
pakiranje, mora biti označeno z navedbo »pakirano v kontrolirani atmosferi«.
7. Označba serije (lot)
29. člen
(pogoji za navedbo serije oziroma lota)
(1) Vsako živilo, ki je v prometu,
mora imeti navedeno označbo serije (lot). Za serijo (lot) se šteje enota živila
v prometu, ki je predelano, izdelano ali pakirano pod enakimi pogoji v
praktično enakih razmerah.
(2) Serijo (lot) določi pridelovalec,
predelovalec ali tisti, ki živilo pakira, ali pa prvi prodajalec s sedežem v
EU.
(3) Serija (lot) mora biti označena
jasno in vidno s črko L in številko serije, ki skupaj omogočata identifikacijo
živila. Črka L ni potrebna, če se serija (lot) jasno razlikuje od drugih označb
na etiketi.
30. člen
(neobvezna navedba serije oziroma lota)
Navedba serije (lota) iz prejšnjega člena
ni obvezna za:
-       
živila, ki imajo na embalaži naveden datum uporabe ali datum minimalne
trajnosti živila, ki vključuje najmanj dan in mesec;
-       
kmetijske pridelke, ki se prodajajo ali dostavljajo na začasno
skladiščenje, pripravo ali pakiranje, oziroma se dostavljajo do proizvajalcev
ali pa se zberejo za takojšnjo uporabo v tehnološki pripravi oziroma predelavi;
-       
živila, ki pri prodaji končnemu potrošniku niso predpakirana ali so
zapakirana na zahtevo končnega potrošnika oziroma so predpakirana za neposredno
prodajo;
-       
embalažo, katere največja površina je manjša od 10 cm2;
-       
posamezna pakiranja sladoleda, ker mora biti navedba, ki omogoča
identifikacijo serije (lota), navedena na skupnem pakiranju.
8. Posebni pogoji shranjevanja oziroma
pogoji uporabe
31. člen
(navedba pogojev shranjevanja oziroma
uporabe)
Posebne pogoje shranjevanja oziroma pogoje
uporabe je treba navesti, če:
-       
mora končni potrošnik upoštevati določena navodila za shranjevanje
živila, ko je bilo že odprto (npr. »po odprtju hraniti v hladilniku«, »porabiti
v treh dneh«);
-       
so za uporabo živila na voljo različne možnosti (npr. »primerno za zmrzovanje«);
-       
živilo ni primerno za uporabo v določenih okoliščinah (npr. »ni primerno
za cvrtje« ali »pred uporabo pretresi«).
9. Ime in naslov proizvajalca
32. člen
(navedba imena oziroma firme in naslova
oziroma sedeža)
(1) Na označbi živila je treba navesti
ime in naslov ali firmo in sedež proizvajalca, tistega, ki živilo pakira, ali
prodajalca in ki ima naslov ali sedež v eni od držav članic EU.
(2) Za živila, uvožena iz držav, ki
niso članice EU, je treba navesti državo, kjer je bilo živilo proizvedeno.
10. Podatek o kraju porekla
33. člen
(navedba kraja ali države porekla)
Podatek o kraju ali državi porekla je
obvezen le v primeru, če bi izpustitev tega podatka lahko končnega potrošnika
zavedla glede pravega porekla živila.
11. Navodilo za uporabo
34. člen
(navedba navodila)
Navodila za uporabo živila se morajo
navesti v primeru, če živila brez njih ne bilo mogoče uporabiti. Navodila za
uporabo živila morajo biti tako natančna, tako da omogočijo končnemu potrošniku
pripravo ali uporabo živila.
12. Vsebnost alkohola
35. člen
(navedba vsebnosti alkohola)
Vsebnosti alkohola se morajo navesti pri
pijačah, ki vsebujejo več kot 1,2% dejanske vsebnosti alkohola. Vsebnost
alkohola se določa pri 20 °C in se označi v volumskih odstotkih do največ enega
decimalnega mesta natančno. Številčni navedbi vsebnosti alkohola sledi označba
»% vol«, pred njo pa je lahko beseda »alkohol« ali »alk«.
36. člen
(dovoljena odstopanja)
Pri navedbi vsebnosti alkohola iz
prejšnjega člena so dopustna pozitivna in negativna odstopanja, in sicer za:
-       
pivo, ki ima največ 5,5% vol alkohola: 0,5% vol;
-       
pivo, ki ima več kot 5,5% vol alkohola: 1,0% vol;
-       
pijače, ki vsebujejo macerirano sadje ali dele rastlin: 1,5% vol;
-       
druge pijače: 0,3% vol.
13. Vsebnost kinina in kofeina
37. člen
(način označevanja)
(1) Pijače, ki so namenjene za
prehrano ljudi, ali pijače, ki po obnovitvi zgoščenega ali posušenega izdelka
vsebujejo kofein iz kateregakoli vira v količini, ki presega 150 mg/l, morajo
imeti na označbi v istem vidnem polju kot je ime živila navedbo: »visoka
vsebnost kofeina«. Ob tej navedbi mora biti v oklepajih označena vsebnost
kofeina v mg/100 ml.
(2) Določba prejšnjega odstavka se ne
uporablja za pijače na osnovi kave ali čaja ali ekstrakta kave ali čaja, ki v
imenu izdelka vključujejo izraz »kava« ali »čaj«.
(3) Če se kinin oziroma kofein
uporablja v proizvodnji in pri pripravi živil kot aroma, mora biti naveden v
skladu s 1. točko priloge 3 tega pravilnika.
14. Vsebnost glicirizinske kisline
38. člen
(način označevanja)
Predpakirana živila, ki vsebujejo
glicirizinsko kislino in amonijevo sol te kisline, morajo biti označena v
skladu s prilogo 5 tega pravilnika.
15. Vsebnost alergenih substanc
39. člen
(način označevanja)
(1) Alergene substance, ki so se
uporabile kot sestavine pri proizvodnji živila in so še vedno prisotne v
končnem proizvodu, čeprav v spremenjeni obliki, in so navedene v prilogi
4 tega pravilnika ali ki izvirajo iz sestavin, navedenih prilogi
4 tega pravilnika, se morajo navesti na označbi, z jasnim sklicevanjem na
ime sestavine, iz katere izhajajo.
(2) Navedba iz prejšnjega odstavka ni
potrebna, če se ime, pod katerim se živilo prodaja, jasno nanaša na takšno
sestavino.
III. KONČNI DOLOČBI
40. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o splošnem označevanju predpakiranih živil (Uradni list RS,
št. 50/04, 58/04 – popr., 43/05, 64/05 – popr., 83/05, 115/05, 115/05, 118/07,
45/08 – ZKme-1 in 6/14).
41. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.
Št. 007-183/2014
Ljubljana, dne 8. maja 2014
EVA 2014-2330-0160
mag. Dejan Židan l.r.
Minister
za kmetijstvo in okolje
Soglašam!
v funkciji ministrice za zdravje
mag. Alenka Bratušek l.r.
Predsednica vlade

Priloga 1:
Sestavine, ki so lahko označene samo s splošnim imenom kategorije
Priloga 2:
Kategorije sestavin (aditivi), ki morajo biti označene z imenom kategorije in
navedbo specifičnega imena ali E številke
Priloga 3:
Označevanje arom na seznamu sestavin
Priloga 4:
Sestavine, ki lahko povzročajo alergijo
Priloga 5:
Živila, ki vsebujejo glicirizinsko kislino in amonijevo sol te kisline