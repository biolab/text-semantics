1. UVOD IN NAMEN
Devetdeseta leta so za visoko šolstvo tako v Sloveniji kot v
tujini čas velikih sprememb. Politične, gospodarske in kulturne spremembe ter
globalizem t.i. postindustrijskih družb so postavili pred terciarno
izobraževanje mnoge nove izzive, obenem pa se je za študij po končani srednji
šoli začelo odločati čedalje več in več mladih, pa tudi nekoliko starejših
kandidatov. Tudi slovensko visoko šolstvo je soočeno predvsem z imperativom
hitrega institiucionalnega razvoja in z zelo hitro naraščajočim številom
študentov. 
Decembra 1993 je Državni zbor Republike Slovenije sprejel
zakon o visokem šolstvu (Uradni list RS, št. 67/93, 39/95 – odl. US, 18/98 –
odl. US, 35/98 – odl. US, 99/99 in 64/01). Na njegovi podlagi se je začelo
temeljito preoblikovanje univerz, prvič pa je bilo omogočeno tudi ustanavljanje
samostojnih ter zasebnih visokošolskih zavodov. Na podlagi novega zakona so
bili v letih 1995 in 1996 preoblikovani ali na novo sprejeti najprej
dodiplomski, nato pa še podiplomski študijski programi. Nekdanji višješolski
programi so bili opuščeni, poleg univerzitetnih študijskih programov pa so bili
uvedeni še triletni visokošolski strokovni programi. S preoblikovanjem
podiplomskih študijskih programov se je postopoma začela uveljavljati možnost
pridobivanja doktorata znanosti brez vmesne magistrske stopnje. Na podlagi
zakona o poklicnem in strokovnem izobraževanju, ki ga je Državni zbor Republike
Slovenije sprejel februarja 1996 (Uradni list RS, št. 12/96 in 44/00), so se z
novimi višjimi strokovnimi šolami možnosti za študij na terciarni ravni
vsebinsko še razširile, ob obeh univerzitetnih mestih tudi v nekaterih drugih
regionalnih središčih. Novembra 1999 je Državni zbor Republike Slovenije
sprejel še zakon o spremembah in dopolnitvah zakona o visokem šolstvu (Uradni
list RS, št. 99/99), v katerem je uveljavil spremembe in dopolnitve, ki so
izhajale iz ocene doseženih sprememb in potreb visokega šolstva. V odlokih o
preoblikovanju univerz, sprejetih v Državnem zboru Republike Slovenije marca
leta 2000 (Uradni list RS, št. 28/00) so poleg široko opredeljene znanstvenoraziskovalne
in umetniške dejavnosti študijska področja že razvrščena po mednarodni
klasifikaciji Isced (Unesco, 1997). V skladu z zakonskim načelom, po katerem je
univerza “avtonomni, znanstvenoraziskovalni, umetniški in izobraževalni
visokošolski zavod s posebnim položajem”, se v odloku urejajo le razmerja med
državo in univerzo, vsa notranja razmerja univerze kot pravne osebe do članic
pa so urejena v statutu. 
V naslednjih letih je mogoče pričakovati postopno umirjanje
velikega vpisnega zanimanja za terciarno izobraževanje, obenem pa nadaljnjo
institucionalno krepitev, predvsem pri izboljševanju kakovosti študija in
mednarodnem sodelovanju, zato je nacionalni program za nadaljnji razvoj
visokega šolstva toliko bolj pomemben. Sprejem nacionalnega programa določa
zakon o visokem šolstvu v IV. poglavju. Skladno s tem je strokovna izhodišča
zanj pripravil Svet za visoko šolstvo Republike Slovenije (1997) v sodelovanju
s Svetom za znanost in tehnologijo Republike Slovenije, pa tudi z
visokošolskimi zavodi, študenti in drugimi zainteresiranimi institucijami.
2. CILJI VISOKEGA ŠOLSTVA
2.1. Opredelitev strateških ciljev visokega šolstva v
Republiki Sloveniji
Temeljni cilj razvoja visokega šolstva v Republiki Sloveniji
je omogočiti čim večjemu deležu prebivalstva pridobitev kakovostne dodiplomske
ter podiplomske izobrazbe; ta je bistven dejavnik ekonomskega, socialnega in
kulturnega razvoja ter razvijanja nacionalne identitete in slovenskega jezika
kot njenega integralnega dela. Pridobivanje takšne izobrazbe je mogoče le na
podlagi znanstvenega, umetniškega in strokovnega delovanja univerz in
samostojnih visokošolskih zavodov, odprtih v regijo in svet. Izhodišča za
podrobnejše opredeljevanje ciljev visokega šolstva so usmeritve in strategije
Republike Slovenije, zato je te cilje treba primerjati in uskladiti tudi z
drugimi nacionalnimi programi in strategijami. 
Poglavitni strateški cilji visokega šolstva v naslednjih
letih so: 
2.1.1. povečati delež zaposlenega prebivalstva z višjo,
visoko oziroma podiplomsko izobrazbo na 25% leta 2005; 
2.1.2. povečati delež prebivalstva, zlasti mladih generacij,
v terciarnem izobraževanju, tako da bomo imeli v tem desetletju v Republiki
Sloveniji okrog 35 študentov na 1000 prebivalcev in da se bo v različne oblike
terciarnega izobraževanja vpisalo 50% vsakokratne generacije; 
2.1.3. povečati število vpisnih mest v celotnem terciarnem
izobraževanju in postopno odpravljati omejitev vpisa pri večini študijskih
programov; postopno sofinancirati izredni študij, pri tem pa šolnine ni mogoče
predpisati za redni študij po dodiplomskih študijskih programih; 
2.1.4. vsaj podvojiti število študentov in diplomantov
podiplomskega študija, zagotoviti sofinanciranje sistemsko prenovljenih
podiplomskih študijskih programov, ki povezujejo discipline, visokošolske in
raziskovalne zavode ter druge institucije, so kakovostni in omogočajo
sodelovanje v mednarodnih projektih, pa tudi s preoblikovanjem sedanjih
dodiplomskih in podiplomskih študijskih programov; 
2.1.5. zagotoviti razmere za uspešno delovanje integrirane,
avtonomne in do slovenske družbe odgovorne univerze, pa tudi samostojnih
visokošolskih zavodov, ter njihov nadaljnji razvoj ter omogočiti nastanek
decentralizirane mreže visokega šolstva; 
2.1.6. izboljšati uspešnost in učinkovitost dodiplomskega in
podiplomskega študija, tako z ustreznimi vlaganji v osebje, opremo in prostor
visokošolskih zavodov kot s posodobitvijo delovanja (integriranost
raziskovalnega in pedagoškega dela, izboljševanje učiteljskih pedagoških
sposobnosti, vsebinske novosti, uvedba kreditnega sistema, študij na daljavo
ipd.) in s sistemskim (samo)preverjanjem kakovosti študijskega dela na
visokošolskih zavodih, pri katerem enakopravno sodelujejo tudi študentje; 
2.1.7. spodbujati sodelovanje med univerzami in
visokošolskimi zavodi ter med gospodarstvom in neposrednim okoljem; spodbujati
financiranje dejavnosti visokega šolstva iz več virov, tudi neproračunskih; 
2.1.8. izboljšati uspešnost in učinkovitost študija z
vlaganji v različne oblike univerzitetnega športa; 
2.1.9. izboljšati in posodobiti štipendiranje ter študentski
standard, še zlasti zmogljivosti študentskih domov; 
2.1.10. spodbujati mednarodno sodelovanje visokošolskih
zavodov, še zlasti v specializiranih projektih Evropske unije (npr. SOCRATES –
ERASMUS) in regionalnih programih (npr. CEEPUS) ter pri nastajanju evropskega
visokošolskega prostora, skladno z deklaracijo evropskih ministrov za
izobraževanje (Bologna, junij 1999) z naslovom “Evropski visokošolski prostor”.
2.2. Dostopnost do visokošolskega izobraževanja in njegovi
učinki
2.2.1. Sedanja struktura delovno aktivnega prebivalstva z
višjo, visoko oziroma podiplomsko stopnjo izobrazbe ne ustreza razvojnim ciljem
Republike Slovenije. Celo desetletje od 1984. do 1994. leta se število
diplomantov skoraj ni spreminjalo, opazno se povečuje šele od druge polovice
devetdesetih let, predvsem zaradi povečanega vpisa novincev in manjšega osipa.
Ob upoštevanju usmeritev v drugih evropskih državah si je ob nadaljnjem
povečevanju obsega vpisa v terciarno izobraževanje, zmanjšanju osipa in
izboljšanju kakovosti študija treba postaviti za cilj, da bo imelo po letu 2005
več kot 20% zaposlenega prebivalstva višjo, visoko oziroma podiplomsko stopnjo
izobrazbe, proti koncu desetletja pa okrog 25%. Brez intenzivnega pospeševanja visokošolskega
izobraževanja in večjega števila diplomantov lahko postane naš zaostanek za
evropskimi državami kritičen, čeprav je delež novincev v primerjavi z drugimi
državami že zelo ugoden. Ob upoštevanju sedanje izobrazbene strukture
zaposlenih oziroma upokojevanja bo takšen delež mogoče doseči, če se bo
zaposlilo vsaj okrog 10.000 novih diplomantov na leto. Povečanje števila
diplomantov v zadnjih letih to predpostavko potrjuje, poleg tega pa mora to
povečanje spremljati ustrezna politika zaposlovanja. 
2.2.2. V terciarnem izobraževanju najmanj za nadaljnjih deset
let ni mogoče niti pričakovati niti dopustiti, da bi se število študentov
zmanjšalo; nasprotno, število študentov se mora še povečati. Če upoštevamo
gibanje generacij devetnajstletnikov (teoretična starost za vstop v terciarno
izobraževanje), so za naše razmere zelo velike generacije s po okrog 30.000
mladih značilne za obdobje vse do leta 2000. Od študijskega leta 2001/2002 do
študijskega leta 2007/2008 se bodo postopoma zmanjšale z nekaj manj kot 29.000
na okrog 25.000, do študijskega leta 2010/2011 pa na 21.500 mladih. Hkrati z
zmanjševanjem generacij pa se povečuje njihova udeležba v izobraževanju, tako v
sekundarnem kot v terciarnem. Da bi v Republiki Sloveniji omogočali pravico do
izobraževanja in dosegli takšno stopnjo vpisa v terciarno izobraževanje,
kakršna je značilna za razvite države, strateško pa je še zlasti pomembna za
države z manjšim številom prebivalstva, moramo načrtovati, da bomo v tem
desetletju imeli okrog 35 študentov na 1000 prebivalcev. Bolj opazno zmanjšanje
generacij, ki se bo na visokošolskih zavodih pojavilo v drugi polovici
naslednjega desetletja, na nekaterih pa zaradi specifičnosti študijskih
področij že nekoliko prej, mora spremljati postopno uvajanje ugodnejših študijskih
razmer (zlasti več študijskega dela v manjših skupinah) ter zagotavljanje
nadaljnjega stabilnega delovanja visokošolskih zavodov. 
2.2.3. Prehod iz sekundarnega v terciarno izobraževanje se je
po letu 1991 zelo povečal, prav tako pa se povečuje tudi vpis mlajših generacij
v tiste oblike sekundarnega izobraževanja, ki omogočajo prehod v terciarno
izobraževanje. Mladim generacijam je treba ustvariti možnosti za kar najbolj
intenziven razvoj njihovih sposobnosti, zato se bodo deleži vsakokratnih generacij,
ki se odločajo za terciarno izobraževanje, še povečevali. Kot splošno načelo
pri tem velja, da moramo po zgledu drugih držav, ki imajo ali načrtujejo v
naslednjih letih približno 50% mladih v različnih oblikah terciarnega
izobraževanja (tako v njegov univerzitetni kot v neuniverzitetni sektor), tudi
sami razvijati takšne oblike, ki so v našem okolju smiselne in jih resnično
zmoremo. Če hočemo zagotavljati optimalno kakovost izobraževanja in nizek osip,
bo tudi v prihodnje del izobraževanja potekal v univerzitetnih, del pa v
visokih strokovnih programih, delu prihajajočih generacij pa je treba
zagotoviti kakovostno terciarno strokovno izobrazbo v programih višjih
strokovnih šol. V celoti je treba zagotoviti uveljavitev vseživljenjskega
izobraževanja tudi na ravni terciarnega izobraževanja. Vse oblike terciarnega
izobraževanja je treba prilagajati evropski in svetovni ravni. 
2.2.4. Dodiplomski študij bo še naprej osrednje področje
visokega šolstva. 
2.2.4.1. Razmerje med rednim in izrednim študijem je treba
čim bolj prilagoditi možnostim posameznih skupin študentov. Temeljna oblika
visokošolske študijske dejavnosti je redni študij. Visokošolski zavodi
organizirajo izredni študij samo na tistih študijskih področjih, ki takšno
obliko izvedbe strokovno dopuščajo in kjer lahko zagotovijo enake oziroma z
rednim študijem primerljive študijske dosežke. Izredni študij mora biti
namenjen predvsem študentom, ki se zaradi zaposlitve oziroma drugih osebnih
razlogov ne vpišejo med redne študente. Vpis naj se omejuje le, kadar za
kakovostno izvajanje študijskega programa ni ustreznih prostorskih in
kadrovskih zmogljivosti ali če so potrebe po diplomantih jasno določene. 
2.2.4.2. Pri rednem študiju je treba postopoma odpraviti
omejevanje vpisa na večini študijskih področij, podobno kot v drugih evropskih
državah in ob upoštevanju tamkajšnjih deležev vpisanih študentov na posameznih
študijskih področjih. Pri tem je treba premišljeno upoštevati prehodne
specifične okoliščine (položaj v gospodarstvu, zaposlitvene možnosti, poklicne
perspektive in status ipd.), ki vplivajo na občasne skrajnosti v vpisnih
gibanjih, od prevelikega zmanjševanja na enih študijskih področjih do
prevelikega zanimanja na drugih, pa tudi naše razvojne in zaposlitvene potrebe
v prihodnosti. Prehitra sprostitev vpisa zaradi omejenih materialnih in
kadrovskih zmogljivosti ni mogoča ali bi vsaj ogrozila kakovost študijskega
dela, zaradi velike neuravnoteženosti med študijskimi interesi sedanjih
generacij in možnostmi zaposlovanja pa tudi ni priporočljiva. Zato je treba kot
pogoj za sprostitev vpisa najprej uveljaviti bolj sistematično informiranje in
svetovanje kandidatom za študij, kar mora potekati na univerzi, njenih članicah
in samostojnih visokošolskih zavodih, pa tudi že v srednjih šolah. Kot usmerjevalno
prvino pri izbiri študijskega programa je treba vpeljati ustrezne mehanizme
tudi v štipendijsko politiko. Te dejavnosti morajo zagotoviti tudi
stabiliziranje razmer na tistih nacionalno pomembnih študijskih področjih, na
katerih smo v zadnjih letih opažali zmanjševanje števila študentov (nekatera
področja tehnike). 
2.2.4.3. Pri načrtovanju in vsakoletnem določanju vpisnih
mest na posameznih študijskih področjih je poleg sedanjih kadrovskih in
materialnih zmogljivosti visokošolskih zavodov, zanimanja kandidatov ter
zaposlitvenih potreb treba kot dodatni kazalec upoštevati tudi deleže vpisanih
študentov po področjih v drugih evropskih državah. V primerjavah z državami
Evropske unije (v nadaljnjem besedilu: EU) smo npr. po deležu študijskih mest
za redni študij poslovnih in družbenih ved ter tehnike zelo visoko, relativno
nizek pa je pri nas delež vpisanih npr. na naravoslovnih študijskih področjih
ter v matematiki in računalniških vedah. Med naštetimi področji veljajo pri nas
omejitve vpisa le za posamezne programe iz poslovnih in družbenih ved. Na
nekaterih področjih so, podobno kot v tujini, omejitve povezane z zahtevnostjo
in zaposlitvenimi možnostmi (medicina, zdravstvo, umetnost), vendar še niso
izrabljene možnosti za uveljavitev različnih oblik terciarnega izobraževanja,
tudi krajših (višje strokovne šole), ponekod pa se vpis še vedno omejuje zaradi
nezadostnih prostorskih in kadrovskih možnosti (npr. tuji jeziki). Število mest
za redni študij, ki se financirajo iz proračunskih sredstev, bo torej treba v
celoti še povečati, zlasti za visokošolski strokovni študij, kljub temu pa bodo
na nekaterih študijskih področjih omejitve neizogibne, vsaj toliko časa, dokler
ne bo večjega ravnotežja med namerami ter študijskimi in zaposlitvenimi
možnostmi. Na študijskih področjih, kjer je takšno ravnotežje že doseženo, ali
pa tam, kjer je število kandidatov za redni študij glede na potrebe premajhno,
bo treba vpis v redni študij povečati vsaj za sedanje število izrednih
študentov, mlajših od 21 let. Univerze in visokošolski zavodi so dolžni
zagotoviti enako kakovost študija in nameniti enako skrb tako študentom rednega
kot izrednega študija. 
2.2.4.4. To narekuje postopno odpravljanje razlik v
financiranju rednega in izrednega študija. Povečevalo se bo število rednih študentov
in zmanjševalo število izrednih mlajših nezaposlenih študentov, ki se zdaj
zaradi omejitve vpisa ne uvrstijo na redni študij, hkrati pa bo treba iz
proračunskih virov postopoma zagotavljati tudi sofinanciranje izrednega
študija. Takšno približevanje obeh oblik študija ne bo uresničljivo brez
vlaganja dodatnih sredstev, ta proces pa mora spremljati zmanjšanje osipa ter
ponudba po trajanju in zahtevnosti različnih, tudi krajših študijskih
programov. Pri tem se pospeši razvoj študija na daljavo, saj je dosedanje
poskusno obdobje pokazalo, da je mogoče s to sodobno obliko na nekaterih
študijskih področjih dosegati zelo dobre uspehe. Več spodbud je treba nameniti
visokošolskemu izobraževanju odraslih, še zlasti v krajših programih za
izpopolnjevanje po diplomi, ki omogočajo hiter pretok najnovejših znanstvenih
in strokovnih spoznanj ter učinkovit način posodabljanja strokovnega znanja že
zaposlenih. V nekaterih evropskih državah takšen študij že pomeni znaten del
visokošolske dejavnosti, s katerim se dopolnjuje ponudba visokošolskega
izobraževanja in s tem omogoča stabilnejše delovanje visokošolskih zavodov v
obdobjih, ko se zmanjšuje vpis v redne oblike študija zaradi številčno manjših
generacij študentov. 
2.2.4.5. Posebna pozornost naj se še naprej namenja
vpisovanju študentov s posebnimi potrebami. Predpis, ki ureja vpisna merila in
postopke, že predvideva, da se ta skupina študentov, kadar kandidira za vpis v
študijske programe z omejitvijo vpisa, obravnava posebej, ustrezno pa velja
tudi za sprejem v študentske domove. 
2.2.4.6. Posebna pozornost naj se namenja tudi
vseživljenjskemu izobraževanju.
2.3. Razvoj univerz oziroma visokošolskih zavodov
2.3.1. Osnovni institucionalni razvojni cilj visokega šolstva
v Republiki Sloveniji je integrirana in avtonomna univerza. Samo integrirana
univerza, ki združuje različne discipline in stroke, lahko izvaja svoje
znanstveno, kulturno in širše družbeno poslanstvo. Z avtonomijo raziskovanja in
poučevanja ter vodenja in upravljanja prevzemajo univerze oziroma visokošolski
zavodi svoj del odgovornosti pri družbenem razvoju. Integrirana in avtonomna
univerza zagotavlja enotne standarde delovanja članic pri sprejemanju in
izvajanju študijskih in raziskovalnih programov, pri akademski promociji,
sprejemanju študentov, podeljevanju diplom ipd. Z zakonom o visokem šolstvu
(1993) in statutoma univerz (1994) je bil na tem področju dosežen pomemben
korak naprej, novela zakona (1999) in odloka o preoblikovanju univerz (marca
2000) pa so še dopolnili pravno preureditev sistema tam, kjer so nastale ovire
za uresničevanje ciljev visokega šolstva in kjer je bilo treba način delovanja
visokošolskih zavodov izpopolniti v skladu s sodobnimi spoznanji o organizaciji
in vodenju na akademskem področju. Pri tem je namenjena posebna podpora
integriranju visokošolskih zavodov, tako v akademskih kot v statusnih in
organizacijskih vidikih, ter financiranju visokošolske dejavnosti. Ugotovitve
delovnih skupin za spremljanje bolonjskega procesa in morebitne nove odločitve
o razvojnih usmeritvah bodo po potrebi na novo tudi zakonsko opredeljene. 
2.3.2. Tudi pri institucionalnem razvoju mora biti v ospredju
integralnost raziskovalnega in pedagoškega dela v visokem šolstvu. Zato je
treba spodbuditi hitrejše povezovanje poučevanja in raziskovanja, poleg tega pa
tudi izboljševanje učiteljskih pedagoških sposobnosti. 
2.3.3. Pri razvoju študijskih programov si morajo
visokošolski zavodi prizadevati za odpravo razdrobljenosti in večje medsebojno
sodelovanje ter za oblikovanje programov, ki pri nas pomenijo vsebinsko novost
ter ustrezajo študijskim in zaposlitvenim interesom. K tem ciljem pomembno
prispeva uvajanje kreditnega sistema po zgledu ECTS, kot so ga razvili v
državah EU in ki se je na naših univerzah začelo junija 1999. Naslonitev na
sistem ECTS je smiselna tudi zaradi sodelovanja v programih EU (SOCRATES –
ERASMUS), v katere je bila Slovenija sprejeta 1. maja 1999. Uvedba takšnega
sistema olajša povezovanje med fakultetami iste univerze, omogoča študentom več
izbirnih predmetov ter prehode med fakultetami iste univerze oziroma
visokošolskimi zavodi v Republiki Sloveniji nasploh, spodbuja izbiro, pomembna
pa je tudi v mednarodnem okviru. Naloga visokošolskih zavodov je, da pripravijo
bolj usklajene temeljne dele študijskih programov (kompatibilnost temeljnih
teoretskih predmetov) ter spodbujajo izmenjavo študentov in profesorjev glede
na specializacije posameznih univerzitetnih središč, tako doma kot v tujini. Za
enakovredno sodelovanje pri izmenjavi študentov v programih EU se bodo morali
večkrat kot doslej odločiti za izvajanje študijskih programov ali njihovih
delov tudi v tujem jeziku. Na novo in podrobneje je treba opredeliti tudi
razmerje med splošnim in specialnim študijem na univerzi, z različnimi
mehanizmi spodbuditi in okrepiti delež izbirnih predmetov v visokošolskem
študiju ter znova vzpostaviti medfakultetni studium generale. 
2.3.4. Prenova in razvoj podiplomskega študija. 
2.3.4.1. Sredi devetdesetih let je bila oblikovana
konsenzualna ocena, da je podiplomski študij na slovenskih univerzah potreben
temeljite prenove. Svet za visoko šolstvo Republike Slovenije je na seji 30.
maja 1996, tik pred začetkom priprave strokovnih izhodišč za nacionalni program
visokega šolstva, v zvezi s tem sprejel naslednja stališča in oceno:
“Veliko število podiplomskih programov opozarja, da so preveč
razdrobljeni, kar ne pospešuje kakovosti študija in zmanjšuje ugled diplom, ki
jih univerza podeljuje. Število ur je pri večini na zgornjem robu dovoljenega
ali ga celo presega, kar ni vedno utemeljeno v strokovnih razsežnostih
študijskega programa. Večji del programov razkriva, da je podiplomski študij
mišljen kot pridobivanje pozitivističnega znanja na višji stopnji, le redki so
koncipirani kot razvijanje posebnih pogledov in raziskovalnih metod določenega
področja, kar pomeni znanstvenega mišljenja. Svet je priporočil nadaljnje
izvajanje obravnavanih podiplomskih študijskih programov, predlagal pa je tudi
izdelavo enotnega in novega koncepta o tem vprašanju na obeh univerzah. Ta
koncept mora biti dovolj širok, da bo pokril vso različnost znanstvenih
disciplin, hkrati pa toliko premišljen, da bo onemogočil komercializacijo
študija in znanstvenih naslovov.”
2.3.4.2. Ker so bili podiplomski študijski programi preveč
razdrobljeni, njihovo sistemsko financiranje – kljub nekaterim poskusom – ni
uspelo. Tudi zato je bilo število podiplomskih študentov v primerjavi z
razvitimi državami majhno. Še bolj kot na dodiplomskem je postalo pomembno
spodbujanje integracijskih procesov na tem področju, saj je le tako mogoče zagotoviti
večjo kakovost in učinkovitost dela. Vključevanje javnih raziskovalnih zavodov
v podiplomski študij ter njihovo tesnejše sodelovanje z univerzami in
samostojnimi visokošolskimi zavodi je pri tem prednostna naloga, ki zahteva
ustrezno sistemsko rešitev v obliki nacionalnih podiplomskih povezav. Sredstva,
ki so bila v preteklosti neposredno ali posredno namenjena sofinanciranju
podiplomskega študija, niso bila zadostna za resne spodbude v omenjeni smeri.
Na podlagi strokovnih analiz in priporočil je Vlada Republike Slovenije maja
1998 sprejela sklep o sofinanciranju podiplomskega študija (Uradni list RS, št.
42/98). V študijskem letu 1998/1999 se je začelo sistematično sofinanciranje
tistih podiplomskih študijskih programov, za katere visokošolski zavodi
izpolnijo določene pogoje. Obenem so bila v proračunih za leto 1998, 1999 in
2000 predvidena povečana sredstva, ki so takšen projekt sofinanciranja
omogočila. Dogovorjeni programski in finančni mehanizmi, opredeljeni v tem
sklepu, vplivajo na povezovanje visokošolskih zavodov pri izvajanju
podiplomskega študija, spodbujajo kakovost in sodelovanje z raziskovalnimi
inštituti ter uveljavljenimi ustanovami v tujini ter podpirajo prizadevanja za
vsebinsko prenovo, ki je v pristojnosti visokošolskih zavodov. Že po enem letu
sta univerzi in dva samostojna visokošolska zavoda izoblikovali temeljna
pravila kreditnega sistema študija, visokošolski zavodi in raziskovalni zavodi
so sklenili dogovore o sodelovanju, povečalo se je sodelovanje s tujimi
partnerji, nastala pa je tudi prva “podiplomska šola”, to je skupen podiplomski
študijski program “biomedicina”, ki povezuje pet fakultet Univerze v Ljubljani
in tri raziskovalne inštitute. Do te sistemske ureditve je finančno pomoč
dobivalo le okrog 500 podiplomskih študentov letno (t.i. asistenti stažisti ter
mladi raziskovalci). V študijskem letu 1998/1999 jih je bilo poleg teh dveh
skupin 884, v študijskem letu 1999/00 1760, v študijskem letu 2000/01 pa že
2522. Do leta 2005 se bo vpis v prvi letnik v vse vrste podiplomskega študija
enakomerno povečeval najmanj po 250 študentov letno, tako da bo ob koncu
obdobja skupno število študentov najmanj 7000. Pri tem lahko pričakujemo okoli
1200 diplomantov magistrskega in specialističnega študija ter najmanj 600
doktorjev znanosti letno. 
2.3.4.3. Nadaljnja prenova podiplomskega študija po eni
strani prinaša bolj racionalno urejen in bolj kakovosten študij, po drugi pa
povečanje števila podiplomskih študentov. To zahteva nadaljnje povečevanje
sredstev za podiplomski študij. Zlasti nujna so večja vlaganja v laboratorije
in raziskovalno infrastrukturo in zagotavljanje sredstev za njihovo vzdrževanje
in posodabljanje. Temeljni cilj prenove podiplomskega študija mora biti
predvsem povečanje števila dobro usposobljenih diplomantov. Študij je treba
načrtovati in organizirati tako, da se bo povečeval delež mladih magistrov in
doktorjev znanosti, tako da bi pridobljena podiplomska izobrazba omogočila
čimprejšnji vstop v samostojno raziskovalno delo, še zlasti v gospodarstvu. Pri
nas si kandidati v povprečju pridobijo doktorski naslov pozneje kot v tujini,
zato je treba bolj spodbujati podiplomski študij za pridobitev doktorata brez
vmesne magistrske stopnje, kar je bilo sistemsko omogočeno z zakonom o visokem
šolstvu (1993) in s statuti obeh univerz (1994). Ob zadnjih generacijah
diplomantov je pozitivne učinke te zakonske določbe že mogoče opaziti. Visoko
šolstvo pa se mora čim prej odločiti o magisteriju kot vse večji posebnosti na
poti k pridobitvi doktorata znanosti, saj v sedanji obliki mednarodno ni več
primerljiv, ter o vlogi hitro razvijajočega se podiplomskega izobraževanja za
pridobitev specializacije. Za podiplomski študij še bolj velja, da lahko
kakovostno poteka samo ob širokem mednarodnem sodelovanju in mednarodni
akademski delitvi dela. 
2.3.5. Osrednje naloge nacionalnega programa visokega šolstva
izvajata Univerza v Ljubljani in Univerza v Mariboru. Ob izpolnjevanju pogojev
za kakovostno delo se omogoči ustrezno preoblikovanje sedanjih študijskih
programov in uvajanje novih, skladno z razvojnimi načrti univerz, kadrovskim
stanjem na posameznih področjih in zaposlitvenimi potrebami v državi in
regijah. Posebna pozornost bo posvečena zdravstvu – pri čemer je treba čimprej
razširiti možnosti zlasti za študij medicine – informacijskim tehnologijam in
študiju jezikov. Obe univerzi del svoje dejavnosti izvajata tudi v drugih
krajih, bodisi prek posameznih članic (Kranj, Portorož) bodisi prek njihovih
enot (Celje, Koper, Novo mesto) ter stalnih ali občasnih središč za izredni
študij (Črnomelj, Kranj, Krško, Nova Gorica, Postojna, Ptuj, Ravne na Koroškem,
Sežana, Trbovlje, Trebnje itd.) oziroma študija na daljavo (Nova Gorica, Ptuj,
Trebnje). Ob univerzitetnih središčih je treba tudi v prihodnje ohraniti in
okrepiti mrežo višješolskih in visokošolskih središč. Ustanovitev oziroma
razvoj teh središč v regijah (Savinjska, Dolenjska, Posavje, Gorenjska,
Pomurje, Koroška, Zasavska, Podravska, Goriška...) bo ob vložku lokalnih
skupnosti oziroma gospodarstva podprla tudi država. 
2.3.5.1. Nastajanje novih visokošolskih zavodov ne more biti
stihijno, ampak ga mora spremljati skrb za njihovo kakovost. Po letu 1994 se je
poleg Ljubljane in Maribora znatno okrepila visokošolska dejavnost na Obali in
v Novi Gorici. Del te dejavnosti še poteka v okrilju Univerze v Ljubljani
(Fakulteta za pomorstvo in promet, Pedagoška fakulteta), od študijskega leta
1998/1999 pa so tudi samostojnim visokošolskim zavodom na tem območju, ki jih
ni ustanovila Republika Slovenija, zagotovljena proračunska sredstva na podlagi
zakonske določbe o koncesiji, prav tako pa tudi že poteka financiranje
študentskih domov na tem območju. Ob nadaljnjih vlaganjih države, pa tudi ob
uspešnem nadaljnjem kadrovskem in prostorskem razvoju teh visokošolskih
zavodov, pa tudi inštitutov, ob njihovem tesnejšem sodelovanju in krepitvi
skupnih prizadevanj za kakovosten razvoj, je tako zaradi razvojnih ciljev
visokega šolstva kot zaradi skupnih nacionalnih interesov to območje
potencialni prostor za ustanovitev tretje slovenske univerze. Njen ustanovitelj
bo Republika Slovenija. Proučiti je treba tudi vse možnosti za sodelovanje
lokalnih skupnosti. Pogoji za ta korak, ki jih v okviru zakonskih pooblastil
spremlja in oceni Svet za visoko šolstvo Republike Slovenije, so postopno
doseganje mednarodno primerljivih akademskih standardov na več različnih
znanstvenih področjih na sedanjih in na novo oblikovanih visokošolskih zavodih
(zlasti je pomembna pridobitev habilitiranih učiteljev), njihovo tesnejše
organizacijsko povezovanje, oblikovanje skupne razvojne strategije in
poslanstva bodoče univerze ter postopno vzpostavljanje nekaterih skupnih
infrastrukturnih služb (npr. za informacijski sistem, mednarodno sodelovanje,
študentski standard ipd.), ki so smiselne ob zadostni ‘kritični masi’. 
2.3.5.2. Po letu 1994 zakonodaja omogoča tudi nastanek in
delovanje samostojnih visokošolskih zavodov; ti ob neposredni povezavi z
gospodarstvom ali družbenimi dejavnostmi lahko dopolnijo študijsko ponudbo.
Samostojni visokošolski zavodi so v naših razmerah tudi realna oblika, ki
omogoča ustanovitev zasebnih visokošolskih zavodov in s tem popestritev
ponudbe. Ponudbo terciarnega izobraževanja v več regionalnih središčih
dopolnjujejo višje strokovne šole kot del poklicnega izobraževanja, ki ima
podlago v zakonu o poklicnem in strokovnem izobraževanju. 
2.3.6. Sodobno visoko šolstvo je odprto v svoje okolje, kar
mu ponuja možnosti za dodatno izobraževalno in za raziskovalno ter svetovalno
in drugo strokovno delo, obenem pa krepi vlogo dejavnika splošnega nacionalnega
in regionalnega razvoja. Zato poleg dejavnosti, ki sestavljajo nacionalni
program, visoko šolstvo izvaja tudi druge dejavnosti. S tem namenom bo
Republika Slovenija spodbujala partnerstvo univerz in gospodarstva, ki prispeva
k inovacijam v industriji, pa tudi druge oblike neposrednega sodelovanja z
okoljem, npr. v kulturi in drugih družbenih dejavnostih, ter zagotovila tudi
pravne možnosti, da se bodo te dejavnosti še naprej razvijale. Partnerstvo
univerz in gospodarstva pa bo treba krepiti tudi v obratni smeri, in sicer pri
praktičnem izobraževanju, ki naj zlasti v visokošolskih strokovnih programih
poteka v neposrednem delovnem procesu. Zato bo potreben dogovor med socialnimi
partnerji in premislek o ustanovitvi ustreznega sklada za praktično
izobraževanje.
3. ŠTUDIJSKA, ZNANSTVENORAZISKOVALNA IN UMETNIŠKA PODROČJA
NACIONALNEGA POMENA
3.1. Cilji visokega šolstva se uresničujejo na posameznih
študijskih, znanstvenoraziskovalnih, umetniških in strokovnih področjih.
Dejavnost, ki jo na teh področjih opravljajo visokošolski zavodi, omogoča
nastanek novih znanstvenih, umetniških in strokovnih spoznanj ter izobraževanje
novih rodov, hkrati pa je temelj ekonomskega, socialnega in kulturnega razvoja
Republike Slovenije. 
3.2. Današnje in prihodnje študijsko, znanstvenoraziskovalno
in umetniško delo temelji na domačih tradicijah in dosedanjih dosežkih ter ob
sodelovanju z mednarodnim prostorom in primerjanju z njim. Zato mora delovanje
visokošolskih zavodov, ki jih je ustanovila Republika Slovenija, zagotavljati
kontinuiteto in mednarodno odprtost na vseh študijskih,
znanstvenoraziskovalnih, umetniških in strokovnih področjih. 
3.3. Nacionalni pomen študijskih področij opredeljujejo
naslednja merila: 
a)    
kakovost študijskega, znanstvenoraziskovalnega, umetniškega in
strokovnega dela, ki je primerljiva tako v domačem kot v mednarodnem okviru; 
b)    
strateška vloga v gospodarskem, socialnem in kulturnem razvoju Republike
Slovenije ter pri ohranjanju nacionalne identitete; 
c)    
zaposlitvene potrebe oziroma zakonska ureditev poklicev, za katere se
zahteva visokošolska izobrazba; 
d)    
izboljšanje izobrazbene strukture prebivalstva. 
3.4. Uresničevanje ciljev ter učinkovito, racionalno
delovanje in razvoj visokega šolstva zahteva preseganje dosedanje
razdrobljenosti in zagotavljanje večje integriranosti na posameznih študijskih
področjih ter med njimi. 
3.5. Ob upoštevanju mednarodne klasifikacije Isced
(upoštevana je klasifikacija, sprejeta na 29. zasedanju Generalne konference
Unesca, novembra 1997; namesto prejšnjih 17 zajema 22 visokošolskih področij)
Republika Slovenija zagotavlja delovanje visokošolskih zavodov na naslednjih
študijskih področjih (v oklepaju je mednarodna šifra področja): 
1.     
področje: (14) izobraževanje učiteljev in pedagoške vede 
2.     
področje: (21) umetnost 
3.     
področje: (22) humanistične vede 
4.     
področje: (31) družbene vede 
5.     
področje: (32) novinarstvo in informatika 
6.     
področje: (34) poslovne in upravne vede 
7.     
področje: (38) pravo 
8.     
področje: (42) vede o živi naravi 
9.     
področje: (44) vede o neživi naravi 
10.  
področje: (46) matematika in statistika 
11.  
področje: (48) računalništvo 
12.  
področje: (52) tehniške vede 
13.  
področje: (54) proizvodne tehnologije 
14.  
področje: (58) arhitektura in gradbeništvo 
15.  
področje: (62) kmetijstvo, gozdarstvo in ribištvo 
16.  
področje: (64) veterinarstvo 
17.  
področje: (72) zdravstvo 
18.  
področje: (76) socialno delo 
19.  
področje: (81) osebne storitve 
20.  
področje: (84) transportne storitve 
21.  
področje: (85) varstvo okolja 
22.  
področje: (86) varnost 
3.6. V okviru nacionalnega programa visokega šolstva
Republike Slovenije deluje na vsakem študijskem področju po en visokošolski
zavod ali več, odvisno od izpolnjevanja pogojev za ustanovitev in kakovostno
delo, od strategij razvoja na posameznih strokovnih področjih ter od
zaposlitvenih in izobraževalnih potreb. Z ustanovitvijo in delovanjem več
javnih visokošolskih zavodov na posameznem študijskem področju oziroma s
podeljevanjem koncesij Republika Slovenija zagotavlja optimalno dostopnost do
študija, odprtost visokošolskih zavodov in njihovo sodelovanje v domačem in
mednarodnem okolju ter njihovo pozitivno tekmovalnost in dopolnjevanje. 
3.7. Skladno z zakonom in ob sodelovanju z visokošolskimi
zavodi daje mnenje o izpolnjevanju pogojev za ustanovitev javnih visokošolskih
zavodov Svet za visoko šolstvo Republike Slovenije, odlok o njihovi ustanovitvi
pa sprejme Državni zbor Republike Slovenije na predlog Vlade Republike
Slovenije. Zasebni visokošolski zavodi se ustanavljajo skladno z zakonom. 
3.8. Študijsko, znanstvenoraziskovalno, umetniško in
strokovno delo na posameznem študijskem področju izvajajo univerze prek
fakultet, umetniških akademij in visokih strokovnih šol ali samostojni
visokošolski zavodi. Pri izvajanju svojega dela sodelujejo z raziskovalnimi
organizacijami in drugimi zavodi (inštituti, klinike, zdravstveni, veterinarski
zavodi ipd.) ter gospodarskimi družbami. 
3.9. Visokošolski zavodi na svojem študijskem področju
oblikujejo študijske programe. Študijske programe izvajajo samostojno ali pa ob
sodelovanju z drugimi visokošolskimi zavodi v okviru univerze ali zunaj nje.
Način financiranja iz javnih sredstev spodbuja uvajanje sistema kreditnega
študija kot organizacijske oblike ter oblikovanje interdisciplinarnih
študijskih programov.
4. DEJAVNOSTI, POTREBNE ZA RAZVOJ IN UČINKOVITO DELO V
VISOKEM ŠOLSTVU
Razvoj, učinkovito delovanje in uresničevanje ciljev visokega
šolstva zagotavljajo tudi nekatere specifične dejavnosti, kot so spremljanje in
spodbujanje kakovosti, služba za svetovanje, visokošolska prijavna in vpisna
služba, pomlajevanje kadrov, študentski domovi, štipendiranje, mednarodno sodelovanje,
izmenjava profesorjev in vključevanje tujih študentov, zdravstvena oskrba
študentov, obštudijska dejavnost študentov ipd. 
4.1. Za nadaljnji razvoj visokega šolstva je bistvenega
pomena ugotavljanje, spremljanje in zagotavljanje kakovosti izobraževalnega,
znanstvenoraziskovalnega, umetniškega in drugega strokovnega dela. Visoko
šolstvo mora zagotoviti ustrezen obseg kakovostnega in mednarodno primerljivega
raziskovalnega dela, pri tem pa ga izpostaviti javni presoji. V naših razmerah
je mogoče zagotoviti visoko kakovost le ob tesnem sodelovanju visokošolskih,
raziskovalnih in drugih zavodov (inštituti, klinike, zdravstveni, veterinarski
zavodi ipd.), pa tudi gospodarskih družb, kar mora postati eden izmed osrednjih
ciljev naslednjega obdobja. S proračunskim financiranjem je treba spodbujati
izobraževalno dejavnost kot osrednjo nalogo visokega šolstva. 
4.1.1. Visokošolski zavodi morajo večjo pozornost kot doslej
nameniti vstopu novincev, uspešnosti študija, večji prehodnosti in zmanjševanju
študijskega osipa, večji učinkovitosti in pravočasnemu dokončanju študija ter
spremljanju in spodbujanju kakovosti študija z vzpostavitvijo sistema
preverjanja in ocenjevanja kakovosti v visokem šolstvu. V zadnjih letih je
sicer opazno povečevanje prehodnosti in zmanjševanje osipa, zato je treba
sistematično proučiti razloge za te spremembe ter še izboljšati razmere za
učinkovit študij. Visokošolski zavodi morajo sistematično spremljati tudi
kakovost svojega študijskega dela in v evalvacijske postopke pritegniti tako
študente kot delodajalce, hitreje pa morajo zagotoviti tudi potek evalvacijskih
postopkov v komisiji za kakovost visokega šolstva, kot to določa zakon. Skrb za
kakovost in študijsko uspešnost je pomembna zlasti zato, da bi preprečili
izgubo tudi najmanjših delov populacije, ki lahko doseže zaključeno stopnjo
izobrazbe. 
4.1.2. Kakovost terciarnega izobraževanja je treba spodbujati
z različnimi programi, ki posamezniku omogočijo pridobitev višje strokovne ali
visokošolske (univerzitetne ali strokovne) izobrazbe v skladu z njegovimi
interesi, zmožnostmi in poklicnimi pričakovanji. Nezadovoljiv delež vpisa na
nekaterih študijskih področjih narekuje ob sistematičnem informiranju in
svetovanju ter ustrezni štipendijski politiki tudi programske spremembe in
predstavitveno delovanje, kar pa je v pristojnosti visokošolskih zavodov.
Osrednjo vlogo na tem področju opravlja Visokošolska prijavno-informacijska
služba (VPIS) na obeh univerzah. Ustrezne naloge s tega področja opravljajo
tudi članice univerz skladno s statuti oziroma samostojni visokošolski zavodi.
Visokošolska prijavno-informacijska služba Univerze v Ljubljani vodi prijavni
postopek tudi za vse koncesionirane visokošolske zavode in opravlja skupne
naloge za vso Slovenijo. Okrepiti pa bi bilo treba njeno informacijsko in
svetovalno dejavnost. 
4.2. Razvoj visokošolskega izobraževanja, zlasti doseganje
bolj uravnoteženega vpisa med različnimi študijskimi področji, mora ob
študijskem svetovanju spremljati aktivna štipendijska politika. Na nacionalni
ravni je bil ustanovljen javni sklad za štipendiranje “Ad futura”, predvsem za
podeljevanje študijskih pomoči slovenskim državljanom za študij na priznanih
tujih univerzah in tujim študentom na visokošolskih in raziskovalnih zavodih v
Republiki Sloveniji. 
4.3. S sistemskimi ukrepi je treba olajšati študij študentov
s posebnimi potrebami. Prilagoditi je treba komunikacijske poti v visokošolskih
zavodih in študentskih domovih, jim omogočiti uporabo knjižnic, laboratorijev
in drugih storitev, pomembnih za uspešen študij. Z ustrezno organiziranim
študijskim procesom (zlasti preverjanjem znanja) jim je treba omogočiti
uresničevanje statusnih pravic, ki jih določa zakon. Ob upoštevanju zakona o
visokem šolstvu ter zakona o usmerjanju otrok s posebnimi potrebami (Uradni
list RS, št. 54/00) se s proračunskimi sredstvi za visoko šolstvo vsako leto
uresničujejo tudi projekti, namenjeni odpravljanju prostorskih, didaktičnih in
drugih ovir ter zagotavljanju druge dodatne opreme, potrebne pri njihovem
študiju. 
4.4. Ob skrbi za dodiplomske in podiplomske študente je treba
nameniti posebno pozornost obnavljanju kadrovske zasedbe na visokošolskih
zavodih (asistenti, docenti) ter ustreznemu številu visokošolskih učiteljev in
sodelavcev ter znanstvenih delavcev za uresničevanje drugih ciljev nacionalnega
programa. Zato bo Republika Slovenija do leta 2005 zagotovila pogoje za
vzpostavitev globalnega ravnovesja med številom profesorjev in docentov ter
asistenti in drugimi sodelavci. Za ta cilj je posebej pomembno nadaljevanje in
okrepitev projektov, kot sta “asistenti stažisti” in “mladi raziskovalci”, pa
tudi sistemska zagotovitev vzporedne nastavitve novega visokošolskega učitelja
ob napovedani upokojitvi. Pri tem je treba razmerje med številom študentov na
učitelja znotraj univerz (fakultet, oddelkov) čim bolj poenotiti in zmanjšati
sedanje razlike glede na vrsto in zahteve študijskega programa. Republika
Slovenija od univerz in visokošolskih zavodov pričakuje, da bo pri razpisih
novih mest zagotovljena najširša odprtost za vse potencialne kandidate. 
4.5. Postavljeni cilji, še zlasti večje število študentov,
zahteva nadaljnji razvoj materialnih razmer za izvajanje visokošolske
dejavnosti. Učinkovitejše zagotavljanje materialnih razmer predpostavlja
odpravo sedanje institucionalne in programske razdrobljenosti v visokem šolstvu
oziroma njegovo večjo integracijo. 
4.5.1. Najbolj nujno povečevanje prostorskih zmogljivosti je
bilo opredeljeno z zakonom o zagotavljanju sredstev za nekatere nujne razvojne
programe Republike Slovenije v vzgoji in izobraževanju (Uradni list RS, št.
13/94). Program za povečanje prostorskih zmogljivosti je bil do leta 1999
pretežno uresničen, še nerešene potrebe in prioritete za naslednje obdobje do
leta 2002 pa je opredelil zakon o najetju posojila pri Skladu Sveta Evrope za
socialni razvoj in izvedbi projekta investiranja v šolski prostor in opremo v
Republiki Sloveniji (Uradni list RS, št. 52/98). Zagotovitev in vzdrževanje
ustreznih prostorov je stalna naloga v visokem šolstvu. 
4.5.2. Zaradi zastarevanja ter zaradi povečevanja obsega dela
in novih standardov je treba pri načrtovanju proračuna več pozornosti nameniti
financiranju raziskovalne in študijske opreme. Podobno velja za pridobivanje
literature in razvoj informacijskih sistemov, knjižnična dejavnost pa se mora
organizirati po zgledu tujih univerz. 
4.5.3. Po uspešnem poskusnem obdobju projekta (1994–1999) se
kot pomembna razvojna naloga pojavlja študij na daljavo. Nujno je treba
sistemsko zagotoviti materialno podlago za njegovo širitev in za vzpostavitev
nacionalnega centra. 
4.6. Poleg izboljševanja prostorskih razmer visokošolskih
zavodov so nujno potrebne tudi razširitve zmogljivosti študentskih domov z
novimi poslopji, adaptacijami in s pridobivanjem koncesionarjev, tako da bi
leta 2005 tretjina vseh rednih študentov bivala v študentskih domovih. Skladno
s projektom prenove študentskih bivalnih zmogljivosti v Sloveniji, sprejetem v
Vladi Republike Slovenije aprila 2000, je treba do leta 2005 na novo zagotoviti
4500 ležišč. Hkrati s temi kapacitetami je treba zagotoviti gradnjo
spremljajočih objektov kot so: športne dvorane, študentske restavracije,
kolesarnice in prostori za kulturno dejavnost študentov. Tako se bo postopoma
zmanjšalo neskladje med številom študentov in zmogljivostmi študentskih domov
iz zadnjih 15 let. V državnem proračunu je potrebno še naprej zagotavljati
sredstva za subvencioniranje bivanja v študentskih domovih. 
4.7. Vključevanje v mednarodno sodelovanje in v mednarodno
delitev dela v visokem šolstvu postaja v sodobnih globalizacijskih procesih
neizogibno, pri manjših visokošolskih sistemih pa spodbudno vpliva tudi na
splošno kakovost njihovega delovanja in inovativnost, ki jo v večjih sistemih
zagotavlja že razvejenost domačih institucij. Zato je treba v naslednjem
obdobju zagotoviti pogoje, v katerih bosta univerzi lahko dokazovali
konkurenčnost v mednarodnem prostoru, pri čemer je posebej pomembno doseganje
t.i. akademske kritične mase na domačih visokošolskih zavodih. V primerjanju s
tujino si je treba prizadevati zlasti za kakovost raziskovalnega in
izobraževalnega dela v visokem šolstvu; to pa lahko bistveno izboljšajo
izmenjave študentov in profesorjev, skupno oblikovanje in izvajanje študijskih
programov ter vključevanje v sisteme preverjanja kakovosti. Ta prizadevanja
lahko dopolni tudi omogočanje obiskov gostujočih profesorjev. Temeljni poudarki
v naslednjem obdobju morajo biti zato namenjeni sodelovanju slovenskih univerz
in samostojnih visokošolskih zavodov v programih EU (premik od Tempusa k
Socrates – Erasmusu, pa tudi drugim programom), širjenju in poglabljanju
regionalnega sodelovanja v visokem šolstvu (Ceepus) ter neposrednemu
medinstitucionalnemu sodelovanju. Zato imajo posebna sredstva za mednarodne
izmenjave študentov in visokošolskih učiteljev, vključno z bivalnimi
zmogljivostmi, v sedanjem obdobju strateški pomen. Pomemben vidik mednarodnega
sodelovanja je tudi vključitev v multilateralne aktivnosti za medsebojno
priznavanje diplom. Republika Slovenija bo pospeševala vse mednarodne
aktivnosti, ki bodo vodile k uresničevanju teh ciljev. Univerzitetno mednarodno
sodelovanje oziroma sprejem tujih študentov vodita službi za mednarodno
sodelovanje na obeh univerzah v sodelovanju z mednarodno službo Ministrstva za
šolstvo, znanost in šport ter Službo za programe EU. 
4.8. Zdravstvena oskrba študentov je zagotovljena na podlagi
zakona o zdravstvenem varstvu in zdravstvenem zavarovanju (Uradni list RS, št.
9/92, 13/93 – ZP, 9/96, 29/98, 6/99, 56/99 – ZVZD in 99/01) . Pogoj za
uveljavljanje pravic do zdravstvenega varstva in zdravstvenega zavarovanja je
status študenta. Zakon o visokem šolstvu je vsem študentom, ki se izobražujejo
v okviru rednega ali izrednega študija in niso zaposleni ali iskalci zaposlitve
omogočil uveljavljanje pravic do zdravstvene oskrbe. Študentom so zagotovljene
tudi druge pravice, ki izhajajo iz naslova pokojninskega in invalidskega zavarovanja,
družinskih prejemkov preživnin in dohodnine. 
4.9. Interesne dejavnosti študentov so pomembno dopolnilo k
študijskemu delu študentov. Organizacija in izvajanje programov interesnih
dejavnosti študentov poteka v skladu z zakonom o visokem šolstvu in z zakonom o
skupnosti študentov (Uradni list RS, št. 38/94). Sestavni del teh dejavnosti je
tudi športna dejavnost študentov, določena z nacionalnim programom športa v
Republiki Sloveniji (Uradni list RS, št. 24/00 in 31/00 – popravek).
5. STANDARDI ZA OPRAVLJANJE VISOKOŠOLSKE DEJAVNOSTI
5.1. Obseg visokošolske dejavnosti
Visokošolska dejavnost obsega: 
-       
integralno povezano pedagoško ter znanstvenoraziskovalno, umetniško in
strokovno delo visokošolskih učiteljev in sodelavcev ter znanstvenih delavcev, 
-       
knjižničarsko, informacijsko in drugo strokovno dejavnost, 
-       
organizacijske, upravne, administrativne in druge infrastrukturne naloge
univerz oziroma visokošolskih zavodov, 
-       
investicije in vzdrževanje javnih visokošolskih zavodov in javnih
študentskih domov, 
-       
dejavnosti, potrebne za razvoj in učinkovito delo v visokem šolstvu. 
Visokošolski učitelji in sodelavci ter znanstveni delavci
opravljajo drugo raziskovalno delo skladno z nacionalnim raziskovalnim
programom (Uradni list RS, št. 8/95).
5.2. Standardi za delo visokošolskih učiteljev in
sodelavcev
Gledano v celoti naj bo na univerzah največ 20 študentov na
visokošolskega učitelja oziroma 25 študentov na visokošolskega sodelavca. V
petletnem obdobju po sprejetju nacionalnega programa se ta standard izboljšuje,
tako da bi bilo mogoče postopoma uvajati aktivne študijske oblike in s
kakovostnejšim študijskim procesom realno skrajšati študij. Razmerje med
učitelji in sodelavci ter študenti bi moralo biti 1:15 oziroma 1:20, posebej v
programih za pridobitev univerzitetne izobrazbe. 
Tri leta pred upokojitvijo visokošolskega učitelja se na
njegovo mesto sistemizira nov visokošolski učitelj. 
Visokošolskim učiteljem in sodelavcem pripadajo redna letna
sredstva za individualno znanstvenoraziskovalno, umetniško in strokovno delo.
5.3. Standardi za izvajanje dodiplomskih študijskih
programov
Visokošolski študij obsega organizirano študijsko delo po
študijskih programih, to je predavanja, seminarje, vaje, praktično
izobraževanje, pripravljanje na izpite in druge študijske obveznosti ob
konzultacijah z visokošolskimi učitelji in sodelavci ter mentorji, ter
individualno študijsko delo. 
5.3.1. Študijski programi za pridobitev visoke strokovne
izobrazbe trajajo tri leta ali šest semestrov in obsegajo predavanja,
seminarje, vaje, pripravljanje na izpite in druge študijske obveznosti – te
potekajo na visokošolskem zavodu – ter praktično izobraževanje v gospodarskih
družbah, zavodih, državnih organih ali organih lokalnih skupnostih. Izjemoma in
dokler se ne izvaja soroden študijski program za pridobitev univerzitetne
izobrazbe, trajata štiri leta ali osem semestrov študijska programa za
pridobitev visoke strokovne izobrazbe “socialno delo” ter “sanitarno
inženirstvo”. 
5.3.2. Pri praktičnem izobraževanju kot integralnem delu
študijskih programov za pridobitev visoke strokovne izobrazbe se iz javnih
sredstev poravnavajo stroški za plačo organizatorja praktičnega izobraževanja v
gospodarskih družbah, zavodih, državnih organih ali organih lokalnih skupnosti.
Praktično izobraževanje organizirajo visokošolski zavodi v
sodelovanju z zbornicami, gospodarskimi družbami, zavodi, državnimi organi ali
organi lokalnih skupnosti, izvaja pa se v gospodarskih družbah, zavodih,
državnih organih ali organih lokalnih skupnosti. 
5.3.3. Študijski programi za pridobitev univerzitetne
izobrazbe trajajo štiri leta ali osem semestrov, razen: 
-       
študijskih programov arhitekture, elektrotehnike, farmacije,
gradbeništva, geodezije, računalništva in informatike, strojništva, ki lahko
trajajo devet semestrov, 
-       
študijskih programov veterine in enopredmetne teologije, ki trajata 10
semestrov, 
-       
študijskih programov medicine in stomatologije, ki trajata šest let
oziroma 12 semestrov.
5.4. Standardi za izvajanje podiplomskih študijskih
programov
5.4.1. Podiplomski študij po študijskih programih za
pridobitev specializacije ali magisterija obsega organizirano študijsko delo ob
konzultacijah z visokošolskimi učitelji, sodelavci in mentorji, ter
individualno študijsko delo. 
Študijski programi za pridobitev specializacije obsegajo
največ 300 ur organiziranega študijskega dela, če trajajo eno leto, oziroma
največ 450 ur, če trajajo do dveh let. 
Študijski programi za pridobitev magisterija obsegajo največ
300 ur organiziranega študijskega dela v prvem letniku in do 150 ur v tretjem
semestru, četrti semester pa je v celoti namenjen izdelavi magistrske naloge. 
5.4.2. Študij za pridobitev doktorata znanosti obsega
individualno študijsko delo ob konzultacijah z visokošolskimi učitelji in
sodelavci ter mentorji, skladno s študijskim programom pa tudi skupinsko
študijsko delo. Študij za pridobitev doktorata poteka kot enovit samostojen
študij, ki traja štiri leta, v prvih dveh letnikih pa lahko poteka kot
študijski program za pridobitev magisterija.
5.5. Načela za financiranje visokošolskih zavodov
5.5.1. Da bi zagotovili učinkovito in racionalno uporabo
sredstev, zlasti pa skrajšali trajanje študija, povečali prehodnost med letniki
in pospešili končanje študija, se pri odločanju o financiranju iz javnih
sredstev upoštevajo naslednja načela in merila: 
5.5.1.1. Iz javnih sredstev se visokošolski zavodi lahko
financirajo le za študijske programe, h katerim skladno z zakonom Svet za
visoko šolstvo Republike Slovenije oblikuje pozitivno mnenje ali soglasje. 
5.5.1.2. Načelo učinkovitosti: da bi bila razpoložljiva
sredstva čimbolj učinkovito porabljena in da bi omogočili pridobitev visoke
izobrazbe čim večjemu številu kandidatov, imajo pri financiranju prednost
krajši študijski programi (triletni strokovni in štiriletni univerzitetni) ali tisti,
ki so povezani pri izvajanju (npr. v kreditnem sistemu), oziroma visokošolski
zavodi, ki ob zagotovljeni kakovosti ponujajo tudi materialno bolj racionalno
izvedbo programa (tudi z zasebnimi visokošolskimi zavodi na podlagi koncesijske
pogodbe). V študijskih programih se poleg organiziranega študijskega dela
(predavanja, vaje ipd.) upošteva tudi individualno študijsko delo (samostojna
izdelava seminarskih oziroma diplomskih nalog, priprave na vaje, izpite ipd.) 
5.5.1.3. Načelo intenzivnosti in kakovosti: ob predpostavki,
da v Sloveniji zaradi omejenih človeških in finančnih virov ni mogoče razviti
visoko kakovostnih in obenem stroškovno sprejemljivih študijskih programov na
prav vseh specialnih področjih, se spodbuja usmeritev visokošolskih zavodov na
tista področja, na katerih lahko oblikujejo kakovostne programe, v katere se
bodo vključevali tudi tuji študenti. Na specialnih področjih je priporočljivo
izobraževanje naših študentov v tujini ter njihovo štipendiranje, kar še
posebej velja za podiplomski študij. Programi, ki se zaradi majhnega števila
študentov razpisujejo občasno in je za njihovo izvajanje težje zagotoviti
kakovost, obenem pa bistveno presegajo povprečne stroške za izobraževanje v
tujini, se ne financirajo. 
5.5.1.4. Načelo izbire: visokošolski zavodi študentom
omogočajo čim večjo izbiro ne le vsebinsko raznovrstnih programov in programov
različnega trajanja, temveč tudi izbiro izvajalcev. 
5.5.1.5. Načelo vseživljenjskosti: ker vsega znanja ni mogoče
posredovati med dodiplomskim študijem, se dodiplomski študijski programi
dopolnjujejo s študijskimi programi za izpopolnjevanje ter s podiplomskimi
specialističnimi in magistrskimi študijskimi programi. Po trajanju in načinu
izvedbe neekstenzivni dodiplomski programi zagotavljajo bolj stabilno
financiranje ter možnost hitrejše širitve rednega podiplomskega študija. 
5.5.1.6. Načelo mednarodne primerljivosti: ob uporabi meril
učinkovitosti, intenzivnosti, kakovosti, izbire in vseživljenjskosti je treba
upoštevati tudi mednarodno primerljivost oziroma možnost izvajanja določenega
programa v sodelovanju z mednarodno visokošolsko mrežo. 
5.5.1.7. Pri financiranju študijskih programov, ki se začnejo
izvajati na novo, se upoštevajo naslednja merila: 
a)    
na danem študijskem področju je izkazana akumulacija zadostnega novega
in mednarodno potrjenega znanja in zadostno število mednarodno uveljavljenih
visokošolskih učiteljev; 
b)    
zagotovljen je zadosten vpis kandidatov, pri delodajalcih pa so izkazane
potrebe po diplomantih na novem področju (tudi možnost samozaposlovanja); 
c)    
zagotovljena je mednarodna uveljavljenost programa oziroma se program
izvaja v povezavi s tujimi univerzami ali visokimi šolami; 
d)    
č) z novim programom se posodablja oziroma nadomešča prejšnji; 
e)    
novi program pripomore k bolj uravnovešenemu razvoju posameznih
študijskih področij in k večji izbiri; 
f)     
izvedba novega programa je zasnovana časovno intenzivno oziroma je
oblikovan iz predmetov ali modulov obstoječih programov (kreditni sistem); 
g)    
v določenem deležu je izvajanje novega programa sofinancirano iz drugih
virov. 
Izpolnjevanje pogojev od a) do c) je obvezno. Z merili od č)
do f) se razvrščajo programi, če je treba med njimi določiti prioritete oziroma
če sredstva ne zadoščajo za financiranje vseh. 
5.5.2. Vpisna mesta za dodiplomski študij. Skladno s
predpisom iz 75. člena zakona o visokem šolstvu se Vlada Republike Slovenije s
posamezno univerzo oziroma visokošolskimi zavodi za vsako študijsko leto
dogovori in da soglasje k številu prostih vpisnih mest za prvi letnik
dodiplomskega študija. Ta mesta so navedena v razpisu za vpis. 
Visokošolski zavod lahko po merilih za prehode dovoli vpis v
višje letnike drugim študentom, vendar se financiranje opredeli največ do
števila, ki je bilo za posamezno generacijo na tem visokošolskem zavodu določeno
z razpisom za vpis v prvi letnik. 
Visokošolski zavod mora vsem študentom izrednega študija, ki
izpolnijo pogoje za vpis v drugi ali katerikoli naslednji letnik, na njihovo
pisno prošnjo dovoliti vpis v redni študij, vendar največ do števila, ki je
bilo za vpisno generacijo določeno z razpisom za vpis v prvi letnik. 
Podlaga za financiranje dodiplomskega študija v nacionalnem
programu je število vseh vpisanih študentov na univerzi oziroma visokošolskem
zavodu in ne število študijskih programov. Izvajanje posameznih študijskih
programov urejajo univerze oziroma samostojni visokošolski zavodi z ustreznim
organiziranjem študija (kreditni sistem, interdisciplinarne povezave). Kadar na
določenem študijskem področju delujeta dva ali več visokošolskih zavodov, se
njihova dejavnost financira, če je v prvem letniku na posamezni fakulteti,
akademiji ali visoki strokovni šoli skupaj vpisanih najmanj 100 študentov (brez
ponavljalcev in ne glede na število študijskih programov); ob zmanjševanju tega
števila se dejavnost financira še dve leti, pozneje pa le ob ustrezni
reorganizaciji (združitev, pripojitev ipd.). Če je število vpisanih študentov
manjše od tega standarda, se dejavnost lahko financira samo na enem
visokošolskem zavodu v državi. 
5.5.3. Podiplomski študij se financira na podlagi
vsakoletnega javnega razpisa za sofinanciranje, če visokošolski zavod: 
a)    
izvaja veljavne študijske programe, ovrednotene po kreditnem sistemu,
zagotavlja interdisciplinarnost in izbirnost ter vpisuje zadostno število
podiplomskih študentov; 
b)    
programe sestavi tako, da omogočajo individualno raziskovalno delo
študentov; 
c)    
izvaja študij in raziskovalno delo v sodelovanju z drugimi
visokošolskimi zavodi oziroma raziskovalnimi organizacijami doma ali v tujini,
tako da skupno zagotavljajo najbolj uveljavljene profesorje, optimalno uporabo
prostorov, laboratorijev in raziskovalne opreme, knjižnic, informacijskega
servisa ipd.; 
č)    upošteva pravila za določanje šolnine; 
d)    
dokazuje aktivno mednarodno sodelovanje; 
e)    
načrtno spremlja in ocenjuje svoje delo ter izkazuje kakovostno
izvajanje študija in raziskovalnega dela (reference). 
5.5.4. Za specializirana študijska področja z zelo majhnim
številom študentov se lahko razpišejo štipendije za študij v tujini; te
vsebujejo tudi stroške šolnine.
6. OKVIRNI OBSEG SREDSTEV ZA IZVEDBO NACIONALNEGA PROGRAMA
6.1. Strateški cilji, mednarodne primerjave ter ocena
potrebnega okvirnega obsega sredstev za izvedbo. Razvoj visokega šolstva ter
vlaganje vanj danes strokovnjaki postavljajo prav v vrh nacionalnih strateških
prioritet. Generacije, ki se bodo vpisovale na naše univerze in samostojne
visokošolske zavode na prelomu stoletja, bodo nosilke prihodnjega razvoja
Slovenije. Kot samostojna država s primerljivo manjšim številom prebivalcev
moramo še posebej poskrbeti za kakovostno visokošolsko izobraževanje, ki bo
dosegljivo čim večjemu deležu mladih ljudi, pa tudi za izobraževanje odraslih
in vseživljenjsko visokošolsko izobraževanje. Hitro povečevanje števila
študentov zato nikakor ne sme poslabšati študijskih razmer (razmerje med
profesorji in študenti, prostorske razmere, oprema ipd.). Na podlagi
postavljenih ciljev visokega šolstva bo treba še povečevati število
visokošolskih učiteljev in sodelavcev, ne le zaradi povečevanja števila
študentov, temveč tudi zaradi nujnega spodbujanja drugih, doslej podcenjenih
dejavnosti v visokem šolstvu (temeljno raziskovalno delo, podiplomski študij,
izredni študij, študij na daljavo, študijski programi za izpopolnjevanje ipd.).
Ista gibanja narekujejo potrebe po nadaljnjem urejanju kritičnih prostorskih
razmer, večjo pozornost pa bo treba nameniti investicijskemu vzdrževanju in
opremi. Vlaganja v študijsko in raziskovalno opremo so nujna že zaradi
zastarelosti, poleg tega pa je treba opremo prilagoditi novim zahtevam dela v
visokem šolstvu (informacijska podpora za samostojno delo, študij na daljavo
ipd.) in povezovanju s tujino, kar lahko občutno racionalizira delovanje
visokošolskih zavodov. 
Izhodišče za opredeljevanje razvojnih ciljev je bila analiza
našega položaja (strokovna izhodišča za nacionalni program visokega šolstva v
RS, 1997, 1. in 5. poglavje) v mednarodnih primerjavah; takšno izhodišče je
potrebno tudi pri ocenah okvirnih sredstev za doseganje teh ciljev. 
6.1.1. Povprečni delež javnih sredstev, namenjenih terciarnemu
izobraževanju v državah OECD, je leta 1992 znašal 1,4% BDP, ob precejšnjih
nihanjih med posameznimi državami. Po podatkih za leto 1991 so javna sredstva,
namenjena terciarnemu izobraževanju v Sloveniji, dosegla 1,06% BDP, po podatkih
za leto 1996 1,18% BDP, po podatkih za leto 1999 in 2000 pa po oceni 1,21%
oziroma 1,23%. Povprečni letni izdatki na študenta v terciarnem izobraževanju v
državah OECD so leta 1992 znašali 7.940 USD ali 45,3% povprečnega BDP na
prebivalca. Tudi tu so nihanja med državami precejšnja, saj razlike presegajo
faktor 3. Po podatkih za leto 1991 je Slovenija porabila 3.235 USD ali 51,1%
BDP na prebivalca, po podatkih za leto 1996 5.915 USD ali 64,7%, po podatkih za
leto 1999 pa 5.435 USD ali 54,81 BDP na prebivalca, za leto 2000 pa 5.970 USD
ali 54,58% BDP. 
6.1.2. Vlaganje v (terciarno) izobraževanje spada med najbolj
pomembne investicije, kar kažejo tudi tuji podatki za države s primerljivo
majhnim številom prebivalcev. Ob tem je treba opozoriti, da je bil na začetku
devetdesetih naš zaostanek za državami, s katerimi se želimo primerjati, velik,
in da še vedno ni v celoti nadoknaden. Če hočemo zagotoviti z drugimi razvitimi
državami primerljiv delež visokošolsko izobraženih strokovnjakov, bomo v
naslednjem desetletju – tudi ob upoštevanju siceršnjih neugodnih demografskih
gibanj – morali ohraniti in še povečati doseženo skupno število študentov,
visokemu šolstvu v celoti pa zagotoviti tudi bolj sodobne, kakovostne študijske
razmere, boljše pogoje za raziskovalno delo in večjo vpetost v mednarodni
prostor. 
6.1.3. Da bi dosegli postavljene cilje, mora Slovenija, v
primerjavi z drugimi razvitimi državami, iz javnih sredstev v naslednjih letih
namenjati za terciarno izobraževanje najmanj 1,4% BDP po metodologiji OECD.
Glede na predvideno večanje števila študentov, ki so kalkulativna osnova za
izračun potrebnih sredstev, je potrebna 5% realna rast sredstev letno. 
6.1.4. Prioritete pri tem morajo biti usmerjene predvsem v: 
-       
nove nastavitve (izvajanje novih študijskih programov, dodatna študijska
mesta, novi visokošolski zavodi, pomlajevanje visokošolskih učiteljev in
asistentov), 
-       
vlaganja v razvoj in posodabljanje opreme (laboratoriji, knjižnice,
informatika), 
-       
temeljno raziskovalno dejavnost, 
-       
subvencioniranje bivanja študentov in druge socialne transfere. 
6.2. Sistem financiranja visokega šolstva je do zakona o
spremembah in dopolnitvah zakona o visokem šolstvu (Uradni list RS, št. 99/99)
izhajal iz financiranja posameznih študijskih programov in posameznih drugih
dejavnosti, kar je za sodobno organizacijo in delovanje univerz in drugih
visokošolskih zavodov preveč razdrobljeno, neprilagodljivo, nespodbudno in
pretirano administrativno. Strokovna razprava in mednarodne primerjave so
pokazale, da je treba izpeljati prehod od financiranja po študijskih programih
in posameznih dejavnostih, ki so državo postavljale v administratorja visokega
šolstva, k financiranju univerz oziroma visokošolskih zavodov po v svetu vse
bolj uveljavljenem načelu integralnega financiranja (“lump sum”, “v kosu”).
Takšen način, ki ga je uvedla zakonska novela, izhaja iz stroškov za izvedbo
celotnega dogovorjenega programa določenega obsega oziroma zahtevnosti,
univerza oziroma samostojni visokošolski zavodi pa pri tem v okviru siceršnjih
predpisov kar najbolj preudarno upravljajo s sredstvi. Uvedba takšnega sistema
zahteva odprtost in odgovornost (“accauntability”) univerz in samostojnih
visokošolskih zavodov do javnosti ter praktično uveljavitev sistema preverjanja
in ocenjevanja njihove kakovosti. Pri uvedbi novega načina financiranja je
treba upoštevati postopnost, pa tudi mednarodne izkušnje in dokumente, še
zlasti tiste, ki so nastali v Svetu Evrope (predvsem v Odboru za visoko šolstvo
in raziskovanje) ali na pobudo univerzitetnih okolij (npr. Erfurtska deklaracija
o avtonomiji univerze, 1996; Five Ways to improve University Funding, 1997). 
6.3. Obseg sredstev za izvedbo študijske dejavnosti se določi
ob upoštevanju števila študentov in diplomantov na posameznem študijskem
področju (t.j. za več študijskih programov z istega disciplinarnega področja)
ter študijskega področja. Tako se posredno uveljavljajo nekateri elementi t.i.
“vaucher” sistema. Ta sredstva si pridobijo univerze oziroma samostojni
visokošolski zavodi “v kosu” za izvajanje temeljne, to je študijske dejavnosti.
Ob tem se posebej zagotavljajo sredstva za razvojne naloge oziroma dejavnosti,
potrebne za razvoj in učinkovito delo v visokem šolstvu, v okviru nacionalne
raziskovalne politike pa tudi sredstva za temeljno raziskovalno dejavnost.
Sredstva za investicije in vzdrževanje objektov v visokem šolstvu oziroma za
nakup drage opreme se posebej določijo s proračunom. V njem se zagotovijo tudi
sredstva za socialne transfere (štipendije, subvencioniranje prehrane,
študentski domovi, bivanje ipd.). Zagotoviti je treba pravočasno in preudarno
načrtovanje dejavnosti ter usklajevanje med univerzami oziroma visokošolskimi
zavodi in resornimi ministrstvi, kar mora biti podlaga za oblikovanje
vsakoletnega proračuna, upoštevaje tudi poročanje univerz oziroma samostojnih
visokošolskih zavodov o realizaciji. Na tej podlagi država in univerze oziroma
samostojni visokošolski zavodi sklenejo ustrezne vsakoletne ali večletne
medsebojne pogodbe. 
6.4. Obseg sredstev v kratkoročnem obdobju do leta 2005. Na
podlagi ciljev, opredeljenih v tem dokumentu, ob upoštevanju sedanjih gibanj v
obsegu dejavnosti visokošolskih zavodov in njihovega financiranja iz državnega
proračuna ter ob upoštevanju projekcije števila študentov do leta 2005, je
mogoče izračunati okvirni obseg potrebnih sredstev za to obdobje. Upoštevana so
proračunska sredstva, ki se zagotavljajo (1) prek Ministrstva za šolstvo,
znanost in šport za plače visokošolskih učiteljev, znanstvenih delavcev,
visokošolskih sodelavcev ter drugih delavcev, za materialne stroške in druge
namenske naloge ter za investicije, mlade raziskovalce, temeljne in aplikativne
raziskave in druge namenske naloge ter (2) prek Ministrstva za delo, družino in
socialne zadeve in deloma prek Ministrstva za šolstvo, znanost in šport za
štipendije, subvencije za bivanje, prehrano in prevoze ter druge socialne
transfere. Izračun ne vsebuje pogodbenih obveznosti, ki neposredno ne zadevajo
ciljev, določenih v tem nacionalnem programu, oziroma se ne financirajo iz
javnih sredstev. 
6.4.1. Bistveni dejavnik, ki vpliva na obseg potrebnih
proračunskih sredstev, namenjenih osnovni dejavnosti visokošolskih zavodov, to
je nemotenemu študijskemu procesu, je število vpisanih študentov. To posredno
ali neposredno vpliva na obseg sredstev za plače, materialne stroške,
investicije v prostor in opremo, raziskovalno delo, socialne transfere ipd. Ob
upoštevanju projekcije vpisnih gibanj je mogoče v naslednjem desetletju
pričakovati, da se skupno število študentov ne bo več tako dramatično
povečevalo, kot po letu 1990, in da se bo postopno ustalilo na okrog 70.000
dodiplomskih študentov (50.000 rednih) v terciarnem izobraževanju. Da bi
zagotovili povečan vpis, uresničili razvojne cilje visokega šolstva, kot so
zlasti obnova kadrovske zasedbe, izboljšanje učinkovitosti in kakovosti
študija, postopno zmanjševanje omejitev vpisa in postopno financiranje
izrednega študija, vpeljava sistemskega financiranja podiplomskega študija,
izboljšanje materialnih razmer za izvedbo visokošolske dejavnosti ter
okrepljeno mednarodno sodelovanje v visokem šolstvu, bo treba po oceni tudi v
naslednjih letih za to dejavnost zagotoviti realno povečana sredstva, najmanj
za 5% letno. 
6.4.2. V nadaljevanju (gl. tabelo 1) je prikazana projekcija
sredstev za uresničevanje nacionalnega programa visokega šolstva Republike
Slovenije do leta 2005 ob predpostavki najmanj 5% realne letne rasti. Sredstva
so prikazana v cenah iz leta 2000. Rast sredstev predvideva predvsem: 
-       
povečanje števila asistentov in visokošolskih učiteljev zaradi
povečanega števila študentov, 
-       
povečanje sredstev za materialne stroške in opremo zaradi povečanega
števila študentov in diplomantov, prostora in opreme, 
-       
povečanje sredstev za individualno raziskovalno dejavnost visokošolskih
učiteljev in postopno povečanje materialnih sredstev za raziskovalno delo
asistentov, 
-       
povečanje sredstev za mednarodno dejavnost univerz oziroma visokošolskih
zavodov ob vključevanju v projekte EU (participacija Slovenije v programu
Socrates – Erasmus ipd), 
-       
povečanje sredstev za izboljšanje opreme in za posodobitev
informacijsko-komunikacijskih sistemov na univerzah in visokošolskih zavodih, 
-       
povečanje sredstev za štipendije, študentske domove in druge socialne
transfere. 
6.4.3. Glede na oceno realne rasti slovenskega bruto
družbenega proizvoda v prihodnjih letih je treba ob tej projekciji upoštevati,
da moramo vsekakor zadržati dosedanji, že doseženi delež sredstev za dejavnost
visokega šolstva (1,2% BDP). Za približanje stopnji 1,4%, kot je v povprečju
dosežena v državah OECD, ki naj bi jo dosegli v letu 2005, bo treba sredstva za
financiranje visokega šolstva dodatno realno povečevati za stopnjo realne rasti
bruto domačega proizvoda. Dinamika rasti, ki pomeni približno dvakratno
povečanje sredstev glede na leto 2000, je prikazana s projekcijo v tabeli 1.
Povečanje do 1,4% BDP bo doseženo z: a) realno najmanj 5% letno rastjo, b) 10%
rastjo za materialne stroške in opremo ter individualno raziskovalno delo, c)
20% rastjo za modernizacijo informacijsko-komunikacijskih sistemov ter č) okrog
1.700,000.000 SIT letno za najpomembnejše razvojne naloge. Ob nespremenjenih
virih financiranja se bodo sredstva najprej usmerila v postopno povečevanje
števila študentov rednega študija in sofinanciranje izrednega študija, v
zagotavljanje zadostnih prostorskih zmogljivosti in drugih razmer, ki jih
zahtevajo povečano število študijskih mest in sodobni standardi študija, ter za
pospeševanje tiste visokošolske dejavnosti, ki je bila doslej zapostavljena,
postaja pa razpoznavna razvojna nujnost visokega šolstva na pragu novega
stoletja (širitev podiplomskega izobraževanja, razvoj programov za
izpopolnjevanje, mobilnost profesorjev in študentov, programi vseživljenjskega
izobraževanja, razvoj nacionalnega sistema izobraževanja na daljavo, razvoj
samostojnih visokošolskih zavodov v nekaterih regijskih središčih ipd.). 
TABELA 1: Projekcija sredstev za
uresničevanje nacionalnega programa visokega šolstva Republike Slovenije do
leta 2005
Opombe: 
1   Pri
oblikovanju plana je bil za leto 2002 upoštevan okvir proračuna za leto 2002, za
leta 2003–2005 pa se je upoštevala nominalna rast BDP (2003=9,8%, 2005=10,0%)
kot jo predvideva osnovni makroekonomski okvir razvoja Slovenije v letih
1995-2006 z dne 12. 6. 2001. 
2   Niso
upoštevana sredstva, namenjena za univerzitetni šport. 
3   Proračunska
sredstva so v tabeli razporejena v skladu s spremenjenim sistemom financiranja
visokega šolstva, ki ga uvaja novela zakona o visokem šolstvu (1999), temu so
prilagojeni tudi podatki za leto 2000, da je razvidna primerjava dinamike
sredstev v naslednjih letih. 
Pri zagotavljanju javnih sredstev za nekatere druge naloge,
ki jih opravljajo posamezni visokošolski zavodi, poleg naštetih z manjšimi
sredstvi sodelujejo tudi druga ministrstva (Ministrstvo za kmetijstvo,
gozdarstvo in prehrano, Ministrstvo za zdravje, Ministrstvo za notranje zadeve
idr.), vendar ta sredstva niso upoštevana. 
Vir: Ministrstvo za šolstvo, znanost in šport, Ministrstvo za
delo, družino in socialne zadeve.
Legenda:  MŠZŠ – Ministrstvo za šolstvo, znanost in šport
MDDSZ –
Ministrstvo za delo, družino in socialne zadeve
TABELA 2: Proračunska sredstva v visokem
šolstvu od leta 1997 do leta 2000 v tekočih cenah
Opombe: 
1   Niso
upoštevani podatki za univerzitetni šport. 
2   Pri
zagotavljanju javnih sredstev za nekatere druge naloge, ki jih opravljajo
posamezni visokošolski zavodi, poleg naštetih z manjšimi sredstvi sodelujejo
tudi druga ministrstva (Ministrstvo za kmetijstvo, gozdarstvo in prehrano,
Ministrstvo za zdravje, Ministrstvo za notranje zadeve idr.), vendar ta
sredstva niso upoštevana. 
Vir: Ministrstvo za šolstvo in šport, Ministrstvo za znanost
in tehnologijo, Ministrstvo za delo, družino in socialne zadeve.
Legenda:  MŠŠ – Ministrstvo za šolstvo in šport
MZT– Ministrstvo
za znanost in tehnologijo
MDDSZ –
Ministrstvo za delo, družino in socialne zadeve
Št. 602-04/90-3/82
Ljubljana, dne 26. februarja 2002.
Predsednik 
Državnega zbora 
Republike Slovenije 
Borut Pahor l. r.