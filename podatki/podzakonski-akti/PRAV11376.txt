I. SPLOŠNE DOLOČBE
1. člen
(vsebina pravilnika)
Ta pravilnik določa način izračuna plačil
na podlagi dovoljenja za izvajanje televizijske dejavnosti oziroma vpisa v
uradno evidenco ponudnikov avdiovizualnih medijskih storitev na zahtevo.
2. člen
(pomen izrazov)
(1) Zavezanec je izdajatelj
televizijskega programa oziroma ponudnik avdiovizualnih medijskih storitev na
zahtevo.
(2) Drugi izrazi, uporabljeni v tem
pravilniku, imajo enak pomen, kot je določen v zakonu, ki ureja avdiovizualne
medijske storitve, zakonu, ki ureja medije, oziroma zakonu, ki ureja javni
zavod RTV Slovenija.
3. člen
(način izračuna plačil)
(1) Plačila, določena s tem
pravilnikom, se izražajo s številom točk.
(2) Višina določenega plačila se
izračuna kot zmnožek števila točk in vrednosti točke za to vrsto plačila, kot
veljata tisto leto, za katero se višina plačila odmerja.
(3) Zavezanec, ki je tako izdajatelj
televizijskega programa kot ponudnik avdiovizualnih medijskih storitev na
zahtevo, je dolžan plačati po obeh tarifah.
4. člen
(vrednost točke in tarifa)
(1) Vrednost točke se za posamezno
leto določi s tarifo v splošnem aktu Agencije za pošto in elektronske komunikacije
(v nadaljnjem besedilu: agencija).
(2) Vrednost točke določi agencija
posebej za plačilo na podlagi dovoljenja za izvajanje televizijske dejavnosti
in posebej za plačilo na podlagi vpisa v uradno evidenco ponudnikov
avdiovizualnih medijskih storitev na zahtevo.
(3) Vrednosti točk iz prejšnjih
odstavkov tega člena mora agencija določiti tako, da zbrana plačila krijejo
načrtovane stroške, ki jih ima agencija z izvajanjem svojih pristojnosti v
skladu z veljavnimi predpisi.
(4) V načrtovanih stroških iz
prejšnjega odstavka tega člena upošteva agencija tudi sorazmerni delež stroškov
skupnih služb agencije, ki odpade na področje, ki ureja elektronske medije,
glede na število zaposlenih na tem področju ter saldo finančnih sredstev za to
vrsto plačila iz preteklega koledarskega leta.
(5) Tarifa vsebuje vrednosti točke za
posamezno vrsto plačila in obrazložitev, v kateri se navede razloge za sprejem
ter cilje, ki se jih bo na ta način doseglo.
(6) Predlog tarife mora agencija
najkasneje do 31. oktobra tekočega leta predložiti v soglasje Vladi
Republike Slovenije (v nadaljnjem besedilu: vlada) skupaj s programom dela in
finančnim načrtom za prihodnje koledarsko leto ter revidiranimi računovodskimi
izkazi za preteklo koledarsko leto.
(7) Tarifa se objavi v Uradnem listu
Republike Slovenije skupaj z obrazložitvijo in začne veljati naslednji dan po
njeni objavi.
(8) Če vlada do 15. decembra
tekočega leta ne izda soglasja, se do uveljavitve predlagane tarife uporablja
veljavna tarifa.
5. člen
(odmera in plačevanje plačil)
(1) Plačilo za posameznega zavezanca
odmeri agencija z odločbo o odmeri plačila. Zavezanec je odmerjeno plačilo
dolžan nakazati v 30 dneh od vročitve te odločbe na transakcijski račun
agencije.
(2) Plačila se plačujejo letno in se
odmerijo vnaprej za tekoče koledarsko leto.
(3) V prvem koledarskem letu, ko
nastopi obveznost plačila, agencija odmeri le toliko dvanajstin letnega
plačila, kolikor celih mesecev preostane od nastanka obveznosti do konca leta,
vendar ne manj od ene dvanajstine letnega plačila. Osnovo za obveznost predstavljajo
ocenjeni prihodki zavezanca za to obdobje.
(4) Kolikor zavezanec v preteklem
koledarskem letu posluje le nekaj mesecev, se obveznost za tekoče koledarsko
leto odmeri glede na njegove ocenjene prihodke 12 mesecev. Osnovo za oceno
letnih prihodkov predstavljajo dejansko realizirani prihodki zavezanca.
(5) Zavezanec za plačilo je dolžan
plačati celotno letno plačilo v koledarskem letu, v katerem je prenehal z
izdajanjem televizijskega programa oziroma s ponujanjem avdiovizualnih
medijskih storitev na zahtevo.
II. PLAČILA NA PODLAGI DOVOLJENJA ZA IZVAJANJE TELEVIZIJSKE
DEJAVNOSTI
6. člen
(zavezanci)
Zavezanci za plačilo na podlagi dovoljenja
za izvajanje televizijske dejavnosti so vsi izdajatelji televizijskih
programov, ki so pri agenciji vpisani v evidenco imetnikov dovoljenj za
izvajanje televizijske dejavnosti (v nadaljnjem besedilu: izdajatelji).
7. člen
(izračun osnove za uvrstitev v razred)
Osnova, na podlagi katere se izdajatelj
razvrsti v razred, se določi upoštevajoč letni prihodek, ki ga izdajatelj
pridobi z izvajanjem televizijske dejavnosti, ter vrsto televizijskih programov,
ki jih izdaja, po naslednji formuli:
O =
LP x K1 x K2,
pri čemer je:
O –   osnova, na podlagi
katere se izdajatelj razvrsti v razred;
LP –  letni prihodek
izdajatelja iz televizijske dejavnosti;
K1 –  količnik, nanašajoč se na vrsto izdajateljevih televizijskih
programov, se izračuna po naslednji formuli: ((pp x 0,5) + d)/(pp+d), pri čemer
pp predstavlja število izdajateljevih programov s statusom programa posebnega
pomena oziroma število programov javnega zavoda RTV Slovenija; d pa število
programov izdajatelja, ki niso programi posebnega pomena ali programi RTV
Slovenija;
K2 –  količnik, ki se določi glede na število izdajateljevih
televizijskih programov, in sicer na naslednji način:
 


Število programov izdajatelja

Količnik (K2)


1

1


2

1,1


3

1,2


4

1,3


5

1,4


x

1,x-1


8. člen
(razredi)
Izdajatelji so na podlagi osnove,
izračunane po prejšnjem členu, razdeljeni v naslednje razrede s pripadajočim
številom točk: 
 

Razred

O

Število točk


1

do vključno 10.000,00 EUR

75


2

od 10.000,00 do vključno 50.000,00 EUR

450


3

od 50.000,00 do vključno 100.000,00 EUR

1.125


4

od 100.000,00 do vključno 200.000,00 EUR

2.250


5

od 200.000,00 do vključno 500.000,00 EUR

5.250


6

od 500.000,00 do vključno 1.000.000,00 EUR

11.250


7

od 1.000.000,00 do vključno 2.000.000,00 EUR

22.500


8

od 2.000.000,00 do vključno 5.000.000,00 EUR

52.500


9

od 5.000.000,00 do vključno 10.000.000,00 EUR

112.500


10

nad 10.000.000,00 EUR

150.000

III. PLAČILA NA PODLAGI VPISA V URADNO EVIDENCO PONUDNIKOV
AVDIOVIZUALNIH MEDIJSKIH STORITEV NA ZAHTEVO
9. člen
(zavezanci)
Zavezanci za plačilo na podlagi vpisa v
uradno evidenco ponudnikov avdiovizualnih medijskih storitev na zahtevo so
ponudniki, ki so pri agenciji vpisani v evidenco ponudnikov avdiovizualnih
medijskih storitev na zahtevo (v nadaljnjem besedilu: ponudniki).
10. člen
(število točk)
Ponudniki so glede na njihov letni
prihodek, ki ga pridobijo s ponujanjem avdiovizualnih medijskih storitev na
zahtevo, razdeljeni v naslednje razrede s pripadajočim številom točk: 
 


Razred

Letni prihodek

Št. točk


1

do vključno 10.000,00 EUR

60


2

od 10.000,00 do vključno 25.000,00 EUR

175


3

od 25.000,00 do vključno 50.000,00 EUR

300


4

od 50.000,00 do vključno 100.000,00 EUR

450


5

nad 100.000,00 EUR

600


IV. PREHODNI IN KONČNA DOLOČBA
11. člen
(sprejem tarife za leto 2012)
Ne glede na določbe šestega, sedmega in
osmega odstavka 4. člena tega pravilnika agencija predlog tarife za leto 2012
predloži v soglasje vladi najkasneje v 15 dneh po uveljavitvi tega pravilnika.
12. člen
(odmera plačil za leto 2011)
(1) Ne glede na določbe šestega,
sedmega in osmega odstavka 4. člena ter drugega odstavka 5. člena tega pravilnika
agencija odmeri plačilo za leto 2011 na podlagi izračuna točk po tem
pravilniku, vrednosti tarife za leto 2012, določeni na način iz prejšnjega
člena, ter na podlagi podatkov o prihodkih zavezancev iz naslova izvajanja
televizijske dejavnosti oziroma dejavnosti ponujanja avdiovizualnih medijskih
storitev na zahtevo za leto 2010, ki jih posredujejo zavezanci.
(2) Plačilo iz prejšnjega odstavka se
odmeri za obdobje od 17. novembra 2011 do 31. decembra 2011 v višini
1/12 siceršnjega plačila.
13. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.
Št. 0070-77/2012/16
Ljubljana, dne 12. septembra 2012
EVA 2012-3330-0076
Žiga
Turk l.r.
Minister za izobraževanje, znanost, kulturo in šport