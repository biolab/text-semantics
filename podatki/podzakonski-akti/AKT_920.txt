I. SPLOŠNE DOLOČBE
1. člen
(vsebina)
(1) Ta akt določa metodologijo za
pripravo triletnega naložbenega načrta (v nadaljnjem besedilu: naložbeni načrt)
operaterja distribucijskega sistema zemeljskega plina (v nadaljnjem besedilu:
operater distribucijskega sistema) in preverjanje ter ocenitev naložbenega
načrta s strani Agencije za energijo (v nadaljnjem besedilu: agencija).
(2) S tem aktom se določajo:
-       
metodološke osnove za ocenjevanje in vrednotenje naložb;
-       
postopki in roki za pripravo naložbenega načrta in njegovo posredovanje
agenciji v preveritev in oceno;
-       
obvezna vsebina naložbenega načrta;
-       
merila za ugotavljanje učinkovitosti naložb;
-       
postopki za ocenjevanje naložbenega načrta in odločanje o obsegu naložb;
-       
poročilo o izvajanju naložbenega načrta.
(3) Ta akt določa usmeritve, ki jih je
operater distribucijskega sistema dolžan upoštevati pri pripravi naložbenega
načrta, in merila, ki jih agencija upošteva pri preverjanju in ocenjevanju
naložbenega načrta.
2. člen
(pomen izrazov)
Izrazi, uporabljeni v tem aktu, imajo
naslednji pomen:

-       
  diskontiranje:

je postopek za pretvarjanje prihodnjih denarnih vrednosti
  v primerljivo sedanjo vrednost s pomočjo diskontne stopnje;
 


-       
  diskontna stopnja:

je letna odstotna mera, po kateri se sedanja vrednost
  denarne enote v naslednjih letih zmanjšuje s časom. Izraža ovrednotenje
  prihodnjih stroškov in koristi v primerjavi s sedanjimi;
 


-       
  ekonomska doba:

je obdobje, za katero se ugotavlja in analizira učinke
  naložbe in zajema čas od začetka gradnje do aktivacije naložbe ter poskusnega
  obratovanja in čas trajanja rednega obratovanja s predpisano standardno
  kakovostjo;
 


-       
  finančna interna stopnja donosnosti:

je kazalnik finančno-tržne donosnosti projekta, pri čemer
  se v izračunih finančne ocene uspešnosti projekta vrednosti izrazijo z
  dejanskimi tržnimi cenami;
 


-       
  količnik relativne koristnosti:

je razmerje med sedanjo vrednostjo vseh koristi projekta
  in sedanjo vrednostjo stroškov;
 


-       
  naložba:

je vlaganje v neopredmetena in opredmetena sredstva, ki
  bodo v skladu z določbami akta, ki ureja metodologijo za določitev
  regulativnega okvira za distribucijo zemeljskega plina, po prenosu v uporabo
  vključena v regulativno bazo sredstev, in predstavlja aktivnost operaterja
  distribucijskega sistema v širitev distribucijskega sistema oziroma v
  povečanje ali ohranjanje zanesljivosti obratovanja ter vlaganje v druge
  neenergetske naložbe;
 


-       
  neto sedanja vrednost:

je razlika med diskontiranim tokom vseh koristi in vseh
  stroškov naložbe;
 


-       
  plin:

je zemeljski plin oziroma drug plin, ki se lahko prenaša
  po distribucijskem sistemu;
 


-       
  vrednost naložbe:

so vsi naložbeni izdatki in vložki v denarju in stvareh,
  ki se v skladu z določbami akta, ki ureja metodologijo za določitev
  regulativnega okvira za distribucijo zemeljskega plina, lahko po prenosu v
  uporabo vključujejo v vrednost regulirane baze sredstev.

II. METODOLOŠKE OSNOVE ZA OCENJEVANJE IN VREDNOTENJE
NALOŽB
3. člen
(metodološke osnove)
(1) Pri ocenjevanju in vrednotenju
naložb agencija naložbeni načrt ocenjuje z vidika vpliva naložbenega načrta na
stroške in prihodke operaterja distribucijskega sistema.
(2) Ocenjevanje in vrednotenje naložb
temelji na merilih razpoložljivosti virov financiranja, finančnih merilih ter
razvojnih merilih, kot je določeno s tem aktom.
III. POSTOPKI IN ROKI ZA PRIPRAVO NALOŽBENEGA NAČRTA IN
NJEGOVO POSREDOVANJE AGENCIJI V PREVERITEV IN OCENO
4. člen
(priprava naložbene dokumentacije)
(1) Naložbeni načrt mora biti izdelan
strokovno in skrbno.
(2) Vse denarne vrednosti v naložbenem
načrtu morajo biti izražene v eurih brez DDV.
(3) Naložbeni načrt mora vsebovati vse
naložbe v različnih fazah izvedbe, ki se bodo izvajale v naslednjem triletnem
regulativnem obdobju oziroma bo morala biti zanje v tem obdobju zagotovljena
finančna pokritost. Triletno obdobje, ki je obravnavano v naložbenem načrtu, je
obdobje treh let, ki se prične s koledarskim letom, ki sledi letu, v katerem
operater distribucijskega sistema agenciji predloži naložbeni načrt.
(4) Operater distribucijskega sistema
pripravi seznam s prioritetnim vrstnim redom vseh naložb iz prejšnjega odstavka
(v nadaljnjem besedilu: seznam naložb). Podrobnejšo vsebino seznama naložb
določa 10. člen tega akta.
(5) Operater distribucijskega sistema
pripravi ločene naložbene načrte za geografska območja, ki jih določi v skladu
z določbami akta, ki ureja metodologijo za določitev regulativnega okvira za
distribucijo zemeljskega plina.
5. člen
(časovni roki in posredovanje agenciji)
(1) Operater distribucijskega sistema
pripravi naložbeni načrt zaradi določitve regulativnega okvira in ga predloži
agenciji najkasneje do 15. julija v letu, v katerem agencija odloča o
soglasju k regulativnem okviru.
(2) Operater distribucijskega sistema
predloži agenciji naložbeni načrt v natisnjenem izvodu in v elektronski obliki,
ki omogoča računalniško obdelavo.
6. člen
(objava naložbenih načrtov)
Agencija lahko na svoji spletni strani
oziroma v letnem poročilu objavi javne podatke in informacije iz naložbenega
načrta, vključno z okvirnimi finančnimi vrednostmi, in poročilo o realizaciji
najpomembnejših projektov, razen podatkov in informacij, ki imajo naravo
poslovne skrivnosti v skladu z zakonodajo s področja gospodarskih družb.
IV. OBVEZNA VSEBINA NALOŽBENEGA NAČRTA
7. člen
(opredelitev naložb)
(1) Naložbe se za namen tega akta
delijo glede na tip, vrsto, geografski obseg in fazo izvedbe.
(2) Tip naložbe opredeljuje naslednje
kategorije infrastrukture zemeljskega plina in drugih naložb:
-       
plinovodi, ki zajemajo glavne plinovode in priključke;
-       
plinovodni objekti, oprema in inštalacije, ki so bistvenega pomena za
varno in učinkovito obratovanje in upravljanje distribucijskega sistema in
vključujejo merilno-regulacijske, regulacijske in merilne postaje;
-       
ostale naložbe, kamor sodijo tudi neenergetske naložbe.
(3) Glede na vrsto se naložbe delijo
na:
-       
naložbe v širitev distribucijskega sistema, ki pomeni novogradnjo, ki je
prva graditev plinovodov in pripadajočih objektov, povezana s pridobitvijo
zemljišča oziroma pravice uporabe, ustrezne projektne dokumentacije in
gradbenega dovoljenja;
-       
naložbe v povečanje obratovalne zanesljivosti, ki vključujejo naložbe v
obnove, rekonstrukcije, prestavitve, posodobitve, opustitve, naložbe v
izboljšanje kakovosti obratovanja, naložbe za namen interoperabilnosti in
sistemske zanke;
-       
ostale naložbe, med katere sodijo tudi neenergetske naložbe.
(4) Glede na geografski obseg se
naložbe delijo na:
-       
naložbe v obstoječi distribucijski sistem, ki predstavljajo širitev že
obstoječega distribucijskega sistema (plinifikacija posameznih ulic, cest ali
zaselkov), kot tudi naložbe v povečanje obratovalne zanesljivosti;
-       
izgradnja novega distribucijskega sistema, ki predstavlja izgradnjo
distribucijskega sistema v lokalnih skupnostih, kjer distribucijski sistem še
ne obstaja, kot tudi izgradnjo večjega distribucijskega omrežja kot zaokrožene
celote znotraj že obstoječega distribucijskega sistema (plinifikacija
posameznih mestnih četrtih, krajevnih skupnostih ali krajev);
-       
ostale naložbe, med katere sodijo tudi neenergetske naložbe.
(5) Glede na fazo izvedbe se naložbe
delijo na:
-       
naložbe v gradnji, ki so naložbe, za katere je bila na osnovi
investicijske dokumentacije sprejeta in potrjena končna naložbena odločitev,
faza načrtovanja je zaključena, gradnja pa se že izvaja;
-       
naložbe v pripravi: so naložbe, za katere je začetek gradnje predviden v
naslednjem triletnem regulativnem obdobju;
-       
naložbe v načrtovanju: so naložbe v študije, lokacijsko in investicijsko
dokumentacijo ter druge naložbe, ki bodo v triletnem obdobju še v fazi
načrtovanja, začetek gradnje pa v tem obdobju ni predviden.
8. člen
(vsebina)
Obvezna vsebina naložbenega načrta zajema:
-       
izhodišča pri pripravi naložbenega načrta ter namen in cilje oziroma
strategije naložb iz naložbenega načrta;
-       
izračun skupnih virov financiranja, ki jih bo operater distribucijskega
sistema uporabil za financiranje naložb v naslednjem triletnem regulativnem
obdobju;
-       
seznam naložb po prioritetnem vrstnem redu;
-       
razkritje kriterijev za določitev prioritetnega vrstnega reda izvajanja
naložb;
-       
predstavitev naložb v pripravi.
9. člen
(razkritje virov financiranja)
(1) Operater distribucijskega sistema vire
financiranja, ki jih bo uporabil za financiranje naložb iz naložbenega načrta,
razkrije na sledeč način:
-       
amortizacija naložb;
-       
namenski viri za financiranje naložb;
-       
prejemki od odplačne odtujitve naložb;
-       
čisti poslovni izid, ki ga bo operater distribucijskega sistema namenil
za financiranje naložb;
-       
najem novih kreditov za financiranje naložb in
-       
odplačilo glavnic obstoječih, že najetih kreditov za financiranje
naložb, ki se upošteva kot odbitna postavka.
(2) Tabelo za izračun in razkritje
virov financiranja naložb, skupaj z navodili za izpolnjevanje, podaja Priloga
I, ki je sestavni del tega akta.
10. člen
(seznam naložb)
(1) Operater distribucijskega sistema
v seznamu naložb razkrije vse naložbe (naložbe v gradnji, naložbe v pripravi in
naložbe v načrtovanju) po prioritetnem vrstnem redu in za posamezno naložbo
opredeli:
-       
naziv naložbe oziroma tehnično-tehnološko opredelitev naložbe;
-       
enolično identifikacijsko oznako naložbe oziroma projekta (obvezno samo
za naložbe v plinovode, plinovodne objekte, opremo in inštalacije);
-       
geografsko območje oziroma občino izvajanja naložbe;
-       
tip in vrsto naložbe, geografski obseg in fazo izvedbe posamezne
naložbe, v skladu z določbami 7. člena tega akta;
-       
skupno načrtovano vrednost naložbe, že porabljena sredstva ter
načrtovana vlaganja v naslednjem triletnem obdobju.
(2) Operater distribucijskega sistema
pripravi seznam naložb v skladu z navodili, določenimi v Prilogi II, ki je
sestavni del tega akta.
11. člen
(prioritetni vrstni red naložb)
(1) Operater distribucijskega sistema
v seznamu naložb razvrsti naložbe po nedvoumnem prioritetnem vrstnem redu od
najbolj prioritetne do najmanj prioritetne naložbe.
(2) Operater distribucijskega sistema
podrobno navede in utemelji kriterije, ki jih je uporabil za določitev
prioritetnega vrstnega reda naložb.
12. člen
(predstavitev naložb v pripravi)
(1) Operater distribucijskega sistema
v naložbenem načrtu podrobneje prikaže naložbe v pripravi, ki se nanašajo na
širitev ali povečanje obratovalne zanesljivosti obstoječega distribucijskega
sistema in na naložbe v izgradnjo novega distribucijskega sistema v skladu z
opredelitvijo naložb iz četrtega odstavka 7. člena tega akta.
(2) Pri predstavitvi naložb v
obstoječi distribucijski sistem operater distribucijskega sistema prikaže
tehnično-tehnološke podatke in vrednost naložb v skladu s klasifikacijo naložb,
ki je določena v Prilogi III, ki je sestavni del tega akta. Za naložbe, ki v
Prilogi III niso zajete, se lahko uporabi tudi drugačna klasifikacija.
(3) Pri predstavitvi naložb v
izgradnjo novega distribucijskega sistema operater distribucijskega sistema
prikaže vse splošne in tehnično-tehnološke podatke v skladu s Prilogo IV, ki je
sestavni del tega akta. Dodatno se navedejo še naslednji podatki in izračuni:
a)    
Finančni podatki:
- 
vrednosti naložb po posameznem letu investiranja;
- 
projekcija prihodkov (prihodki iz omrežnine) in stroškov (stroški
naložb, obratovanja in vzdrževanja) v ekonomski dobi.
b)    
Izračun finančnih kazalnikov:
- 
finančna neto sedanja vrednost (NSVf);
- 
finančna interna stopnja donosnosti (ISDf);
- 
finančni količnik relativne koristnosti (K/Sf).
(4) Pri izračunu finančnih kazalnikov
se uporablja finančna diskontna stopnja, enaka tehtanemu povprečnemu strošku
kapitala v skladu z določbami akta, ki ureja metodologijo za določitev
regulativnega okvira za distribucijo zemeljskega plina.
(5) Za namen tega akta se upošteva
ekonomska doba 30 let.
V. MERILA ZA UGOTAVLJANJE UČINKOVITOSTI NALOŽB
13. člen
(uporabljena merila)
Agencija pri ocenjevanju naložbenega načrta
in ugotavljanju učinkovitosti naložb uporablja naslednja merila:
-       
razpoložljivost virov financiranja;
-       
finančna merila;
-       
razvojna merila.
14. člen
(razpoložljivost virov financiranja)
(1) Agencija pri ocenjevanju naložbenega
načrta ugotavlja, ali je skupna vrednost naložb usklajena z razpoložljivimi
viri financiranja iz prvega odstavka 9. člena tega akta.
(2) Če operater distribucijskega
sistema, ne glede na prejšnji odstavek, predloži naložbeni načrt, ki presega
razpoložljive vire financiranja iz prvega odstavka 9. člena tega akta (presežne
naložbe), v naložbenem načrtu podrobno razkrije zneske dejanskega reguliranega
donosa na sredstva za zadnja tri leta pred oddajo naložbenega načrta in zneske
iz teh dejanskih reguliranih donosov na sredstva, ki jih je operater
distribucijskega sistema porabil za financiranje naložb. V tem primeru se
šteje, da je razpoložljivost virov financiranja ustrezna.
15. člen
(finančna merila)
(1) S finančnimi merili agencija
presoja učinke, ki jih naložba prinaša operaterju distribucijskega sistema.
(2) Osnova za izračun finančnih meril
za ugotavljanje učinkovitosti naložbe je finančna analiza naložbe (finančni
gotovinski tok). Pri izračunih dinamičnih meril se uporablja metoda
diskontiranja.
(3) Kazalniki finančnih meril so
finančna neto sedanja vrednost (NSVf), finančna interna stopnja
donosnosti (ISDf) in finančni količnik relativne koristnosti (K/Sf).
(4) Agencija pri ocenjevanju
naložbenega načrta ugotavlja finančno upravičenost naložb v izgradnjo novega
distribucijskega sistema, kot je opredeljen v drugi alineji četrtega odstavka
7. člena tega akta.
(5) Naložbeni načrt je finančno
učinkovit, če je za naložbe, za katere se ugotavlja finančna upravičenost,
finančna neto sedanja vrednost (NSVf) večja od nič, finančna interna
stopnja donosnosti (ISDf) večja od finančne diskontne stopnje iz
četrtega odstavka 12. člena tega akta, finančni količnik relativne koristnosti
(K/Sf) pa je večji od ena.
16. člen
(razvojna merila)
(1) Operater distribucijskega sistema
mora za naložbe v izgradnjo novega distribucijskega sistema iz druge alineje
četrtega odstavka 7. člena tega akta agenciji predložiti ustrezne dokumente, ki
izkazujejo usklajenost naložb z dokumenti, kot so občinski investicijski
programi, strateški prostorski načrti, izvedbeni prostorski načrti občin,
koncesijske pogodbe, dolgoročne strategije in cilji prostorskega razvoja občin,
državne strateške usmeritve na področju energetike in varstva okolja,
desetletni razvojni načrt operaterja prenosnega sistema zemeljskega plina in
drugi podobni dokumenti.
(2) Naložbeni načrt je usklajen z
razvojnimi merili, če so vse naložbe iz prvega odstavka tega člena usklajene s
predloženimi dokumenti, ki so sestavni del naložbenega načrta.
VI. POSTOPKI ZA OCENJEVANJE NALOŽBENEGA NAČRTA IN
ODLOČANJE O OBSEGU NALOŽB
17. člen
(ocenjevanje naložbenega načrta)
(1) Agencija presoja skladnost vsebine
in oblike naložbenega načrta z določbami tega akta.
(2) Če agencija ugotovi, da naložbeni
načrt ni izdelan v skladu z določbami tega akta, operaterju distribucijskega
sistema naloži, da naložbeni načrt dopolni v roku, ki ga določi agencija.
(3) Če naložbeni načrt po vsebini in
obliki ni usklajen z določbami tega akta ali če operater distribucijskega
sistema naložbenega načrta ne dopolni v skladu s prejšnjim odstavkom, agencija
naložbeni načrt oceni na podlagi razpoložljivih podatkov in ga ustrezno
upošteva v postopku izdaje soglasja k regulativnemu okviru.
(4) Agencija lahko v postopku
ocenjevanja naložbenega načrta od operaterja distribucijskega sistema zahteva
dodatna pojasnila, izračune, analize ali dokazila o naložbenem načrtu kakor
tudi o posamezni naložbi iz naložbenega načrta. Operater distribucijskega
sistema mora agenciji zahtevano dokumentacijo posredovati v zahtevanem roku.
18. člen
(odločanje o obsegu naložb)
(1) Agencija v postopku izdaje
soglasja k regulativnemu okviru naložbeni načrt presoja glede izpolnjevanja
meril o razpoložljivosti virov financiranja, finančnih meril in glede
usklajenosti z razvojnimi merili, ki so opredeljena v tem aktu.
(2) Agencija po izvedeni oceni
naložbenega načrta:
-       
naložbeni načrt v celoti upošteva pri določitvi načrtovanih upravičenih
stroškov operaterja distribucijskega sistema v naslednjem regulativnem obdobju
ali
-       
operaterju distribucijskega sistema naloži, naj pri določitvi predloga
regulativnega okvira upošteva le določene naložbe po prioritetnem vrstnem redu,
kot so opredeljene v naložbenem načrtu.
VII. POROČILO O IZVAJANJU NALOŽBENEGA NAČRTA
19. člen
(namen in vsebina poročila)
(1) Za namene spremljanja in
ocenjevanja izvajanja naložbenega načrta operater distribucijskega sistema najkasneje
do 30. junija tekočega leta agenciji posreduje poročilo o izvajanju
naložbenega načrta v preteklem letu (v nadaljnjem besedilu: poročilo).
(2) Poročilo zajema izvajanje naložb
iz veljavnega naložbenega načrta.
(3) Poročilo mora biti izdelano v
skladu s prikazom naložb iz Priloge III in Priloge IV tega akta.
(4) Operater distribucijskega sistema
mora v poročilu zagotoviti korelacijo posamezne naložbe z registrom sredstev,
ki ga uporablja za namene računovodenja.
(5) Poročilo vsebuje:
-       
izsledke primerjav časovnega načrta naložb v gradnji ali pripravi s
časovnim načrtom, predvidenim v naložbenem načrtu (nadziranje izvajanja
časovnega načrta);
-       
primerjavo dejanske vrednosti naložb v gradnji ali pripravi in porabe
finančnih sredstev s predvideno v naložbenem načrtu;
-       
ugotovitve primerjav dejanskih rezultatov v obliki finančnih kazalnikov
s tistimi iz naložbenega načrta;
-       
opis z razlago vzrokov in posledic morebitnih časovnih, finančnih ali
drugih odmikov od načrtovanih vrednosti in predstavitev ukrepov, s katerimi se
bodo odmiki odpravili.
(6) V primeru bistvenih časovnih,
finančnih ali drugih odmikov od načrtovanih vrednosti iz naložbenega načrta
lahko agencija od operaterja distribucijskega sistema zahteva podrobnejši opis
razlogov, zaradi katerih je prišlo do odmikov, in posledic, ki iz tega
izhajajo.
VIII. KONČNA DOLOČBA
20. člen
(uveljavitev akta)
Ta akt začne veljati naslednji dan po
objavi v Uradnem listu Republike Slovenije.
Št. 27-45/2014-07/245
Maribor, dne 21. januarja 2015
EVA 2015-2430-0017
Predsednica sveta
Agencije za energijo
Ivana Nedižavec Korada l.r.

Priloga I:
Izračun in razkritje virov financiranja naložb
Priloga II:
Seznam naložb
Priloga III:
Naložbe v obstoječi distribucijski sistem
Priloga IV:
Naložbe v izgradnjo novega distribucijskega sistema