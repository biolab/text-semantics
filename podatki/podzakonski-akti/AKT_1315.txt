1. člen
(vsebina splošnega akta)
Ta splošni akt podrobneje ureja parametre kakovosti javnih
komunikacijskih storitev, ki jih je treba meriti, vključno z informacijami o
ukrepih za zagotovitev enakovrednosti pri dostopu do storitev za končne
uporabnike invalide, metode merjenja ter vsebino, obliko in način objave
informacij o kakovosti storitev, ki jih izvajalci storitev redno posodabljajo.
2. člen
(splošna določba)
Ponudniki dostopa do javnih komunikacijskih omrežij,
izvajalci storitev dostopa do interneta in izvajalci javno dostopnih medosebnih
komunikacijskih storitev, ki nadzorujejo vsaj nekatere elemente omrežja
neposredno ali prek sporazuma o zagotovljeni kakovosti storitve (angl. »Service
Level Agreement«, v nadaljnjem besedilu: SLA), morajo na enem mestu objaviti
primerljive, celovite, zanesljive, uporabniku prijazne informacije o kakovosti
svojih storitev, ter jih morajo redno, vsaj enkrat letno posodobiti. Na enak
način morajo objaviti tudi informacije o ukrepih za zagotovitev enakovrednosti
pri dostopu za končne uporabnike invalide.
3. člen
(parametri kakovosti in merilne metode)
(1) Ponudniki dostopa do javnih komunikacijskih omrežij
morajo izvajati meritve vsaj naslednjih parametrov kakovosti:
-       
čas vzpostavitve storitve,
-       
pogostost napak na priključku,
-       
čas odprave napake in
-       
odzivni čas podpornega centra (angl. »help desk response time«).
(2) Izvajalci javno dostopnih medosebnih komunikacijskih
storitev morajo izvajati meritve vsaj naslednjih parametrov kakovosti:
-       
čas vzpostavitve klica in
-       
delež neuspešnih klicev.
(3) Izvajalci storitev dostopa do interneta morajo izvajati
meritve vsaj naslednjih parametrov kakovosti:
-       
zakasnitev paketov (angl. »delay«),
-       
variacija zakasnitve – potresavanje (angl. »jitter«) in
-       
delež izgube paketov.
(4) Meritve navedenih parametrov se morajo izvajati na način,
kot je navedeno v Prilogi 1 tega splošnega akta (Parametri kakovosti).
4. člen
(ukrepi za zagotovitev enakovrednosti pri dostopu za končne
uporabnike invalide)
(1) Izvajalci javno dostopnih medosebnih komunikacijskih
storitev morajo objaviti vsaj naslednje ukrepe za zagotovitev enakovrednosti
pri dostopu za končne uporabnike invalide:
-       
pasovna širina za prenos govora,
-       
lastnosti besedila v realnem času: vidno razlikovalni prikaz, programsko
določljiva smer, interoperabilnost, odzivnost besedila v realnem času in
-       
lastnosti video prenosa: resolucija, hitrost okvirov, sinhronizacija.
(2) Izvajalci javno dostopnih medosebnih komunikacijskih
storitev morajo objaviti, ali omogočajo ukrepe, kot je navedeno v Prilogi 2
tega splošnega akta (Ukrepi za zagotovitev enakovrednosti pri dostopu za končne
uporabnike invalide).
5. člen
(objavljanje podatkov)
(1) Ponudniki dostopa do javnih komunikacijskih omrežij,
izvajalci storitev dostopa do interneta in izvajalci javno dostopnih medosebnih
komunikacijskih storitev, ki nadzorujejo vsaj nekatere elemente omrežja
neposredno ali prek SLA, morajo podatke iz 4. in 5. člena tega splošnega akta
objavljati na svoji spletni strani na razumljiv, končnim uporabnikom prijazen
in primerljiv način. Pri tem so lahko podatki iz tretjega odstavka 3. člena
tega splošnega akta objavljeni tudi kot razpon vrednosti z ustreznim pojasnilom
rezultatov.
(2) Podatki morajo biti predstavljeni tudi na način, ki je
dostopen končnim uporabnikom invalidom, starejšim in osebam s posebnimi
potrebami (v skladu z ETSI EN 301 549 verzija 3.1.1).
(3) Objavljeni podatki iz 4. in 5. člena tega splošnega akta
morajo biti lahko dostopni, ter biti vidno, razumljivo in na enostaven način
dosegljivi tudi iz mobilne aplikacije izvajalca storitev. Povezava do podatkov
se mora nahajati na domači strani spletne strani izvajalca storitev.
(4) Podatke iz 4. in 5. člena tega splošnega akta morajo
operaterji objavljati letno, in sicer do 10. januarja za celotno preteklo leto,
ob čemer morajo biti prvič objavljeni do 10. januarja 2024 za leto 2023.
KONČNA DOLOČBA
6. člen
(začetek veljavnosti)
Ta splošni akt začne veljati naslednji dan po objavi v
Uradnem listu Republike Slovenije.
Št. 0073-47/2022/5
Ljubljana, dne 13. marca 2023
EVA 2023-1545-0006
Mag. Tanja Muha
v. d. direktorja

Priloga
1: Parametri kakovosti
Priloga
2: Ukrepi za zagotovitev enakovrednosti pri dostopu za končne uporabnike
invalide