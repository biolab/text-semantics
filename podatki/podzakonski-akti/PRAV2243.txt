I. SPLOŠNE DOLOČBE
1. člen
(vsebina)
Ta pravilnik v skladu z Direktivo Komisije
2008/61/ES z dne 17. junija 2008 o določitvi pogojev, pod katerimi je
mogoče nekatere škodljive organizme, rastline, rastlinske proizvode in druge
predmete, iz Prilog I do V Direktive Sveta 2000/29/ES, vnesti ali jih
premeščati znotraj Skupnosti oziroma na nekaterih njenih varovanih območjih v
preskusne ali znanstvene namene in za delo pri žlahtnjenju (UL L št. 158 z dne
18. 6. 2008, str. 41; v nadaljnjem besedilu: Direktiva 2008/61/ES) določa:
-      
pogoje, pod katerimi se lahko v Republiko
Slovenijo ali na njeno varovano območje uvozi ali znotraj tega območja premešča
določene škodljive organizme, rastline, rastlinske proizvode in nadzorovane
predmete, katerih uvoz ali premeščanje je prepovedano ali omejeno, razen za
poskusne, raziskovalne ali razvojne namene in za delo pri žlahtnjenju rastlin;
-      
pogoje glede strokovne in tehnične
usposobljenosti, ki jih morajo izpolnjevati znanstvene in raziskovalne
organizacije za uvoz ali premeščanje materiala;
-      
podrobnejšo vsebino vloge za izdajo dovoljenja
za uvoz oziroma premeščanje materiala;
-      
obliko in vsebino predhodnega soglasja za uvoz
oziroma premeščanje materiala;
-      
obveznosti organizacij, ki uporabljajo
material.
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.    
Organizacije so organizacije, ki so
registrirane za znanstveno in raziskovalno dejavnost oziroma se ukvarjajo z
zdravstvenim varstvom rastlin oziroma selekcijo in uvajanjem novih vrst, sort,
linij in križancev rastlin.
2.    
Raziskovalne dejavnosti so dejavnosti, ki se
opravljajo za poskusne, raziskovalne ali razvojne namene in za delo pri
žlahtnjenju rastlin.
3.    
Material so določeni škodljivi organizmi,
rastline, rastlinski proizvodi in nadzorovani predmeti, katerih uvoz ali
premeščanje je prepovedano ali omejeno.
4.    
Predhodno soglasje je listina, ki jo izda
pristojni organ za zdravstveno varstvo rastlin države uvoznice v soglasju s
pristojnim organom za zdravstveno varstvo rastlin države izvoznice.
5.    
Karantena pomeni razmere in postopke, ki se
uvedejo v zvezi z materialom, da se prepreči širjenje škodljivih organizmov.
6.    
Seznami škodljivih organizmov ter seznami
rastlin, rastlinskih proizvodov in nadzorovanih predmetov so seznami, katerih
vsebina je določena s predpisi, ki urejajo postopke za preprečevanje vnosa,
širjenja in zatiranje škodljivih organizmov rastlin, rastlinskih proizvodov in
nadzorovanih predmetov.
3. člen
(material)
Material zajema:
-      
škodljive organizme s Seznamov I.A, II.A, I.B
in II.B,
-      
rastline, rastlinske proizvode in nadzorovane
predmete s Seznamov III.A in III.B,
-      
rastline, rastlinske proizvode in nadzorovane
predmete s Seznamov IV.A in IV.B, če niso izpolnjene posebne fitosanitarne
zahteve iz teh seznamov.
4. člen
(drugi škodljivi organizmi, rastline,
rastlinski proizvodi in
nadzorovani predmeti)
Določbe tega pravilnika se uporabljajo tudi
za druge škodljive organizme, rastline, rastlinske proizvode in nadzorovane
predmete, ki niso uvrščeni na sezname iz prejšnjega člena, če obstaja nevarnost
za zdravstveno varstvo rastlin na ozemlju Republike Slovenije.
II. POGOJI ZA UVOZ ALI PREMEŠČANJE MATERIALA
5. člen
(pogoji)
Material, ki je namenjen opravljanju
raziskovalne dejavnosti, lahko uvažajo ali premeščajo organizacije, ki imajo
odločbo Uprave Republike Slovenije za varno hrano, veterinarstvo in varstvo
rastlin (v nadaljnjem besedilu: uprava) o izpolnjevanju pogojev glede strokovne
in tehnične usposobljenosti za opravljanje raziskovalne dejavnosti na materialu
(v nadaljnjem besedilu: odločba o dovolitvi opravljanja raziskovalne dejavnosti
na materialu).
Ne glede na določbo prejšnjega odstavka se
šteje, da organizacije, ki so javni zavodi, izpolnjujejo pogoje glede strokovne
in tehnične usposobljenosti za opravljanje raziskovalne dejavnosti na
materialu, če imajo javno pooblastilo za opravljanje diagnostičnih preiskav.
Material, ki se uvaža ali premešča za
opravljanje raziskovalne dejavnosti, mora spremljati dovoljenje uprave za uvoz
ali premeščanje materiala in predhodno soglasje.
Če je material iz druge in tretje alinee 3.
člena tega pravilnika uvrščen na Seznam V.B, ga mora poleg listin iz prejšnjega
odstavka spremljati tudi fitosanitarno spričevalo, če je uvrščen na Seznam V.A,
pa rastlinski potni list.
Organizacija mora takoj ob prejemu
materiala, ki se uvaža ali premešča za opravljanje raziskovalne dejavnosti,
obvestiti pristojnega fitosanitarnega inšpektorja.
Ne glede na določbo prejšnjega odstavka je
v primeru uvoza materiala iz druge in tretje alineje 3. člena tega pravilnika,
ki je uvrščen na Seznam V.B, obvezna prijava materiala fitosanitarnemu
inšpektorju na vstopnem mestu v skladu s predpisi, ki urejajo postopke za
preprečevanje vnosa, širjenja in zatiranje škodljivih organizmov rastlin,
rastlinskih proizvodov in nadzorovanih predmetov.
III. POGOJI GLEDE STROKOVNE IN TEHNIČNE USPOSOBLJENOSTI
6. člen
(splošni in posebni pogoji)
Splošni pogoji glede tehnične in strokovne
usposobljenosti za opravljanje raziskovalne dejavnosti materiala so določeni v
Prilogi 1, del A, ki je sestavni del tega pravilnika.
Za opravljanje raziskovalne dejavnosti na
določenem materialu so glede tehnične in strokovne usposobljenosti določeni
tudi posebni pogoji, ki so navedeni v Prilogi 1, del B, ki je sestavni del tega
pravilnika.
IV. ODLOČBA O DOVOLITVI OPRAVLJANJA RAZISKOVALNE DEJAVNOSTI
NA MATERIALU
7. člen
(vloga)
Organizacije pošljejo vlogo za pridobitev
odločbe o dovolitvi opravljanja raziskovalne dejavnosti na materialu na upravo.
Vloga iz prejšnjega odstavka mora
vsebovati:
-      
podatke o vlagatelju (firma in sedež),
-      
osebno ime osebe, odgovorne za raziskovalne
dejavnosti na materialu,
-      
podatke o materialu,
-      
podatke o izpolnjevanju pogojev iz Priloge 1,
del A.
Vloga iz prvega odstavka tega člena ni
potrebna za javne zavode iz drugega odstavka 5. člena tega pravilnika.
8. člen
(izdaja odločbe)
Uprava po prejemu popolne vloge iz
prejšnjega člena tega pravilnika izda v upravnem postopku odločbo o dovolitvi
opravljanja raziskovalne dejavnosti na materialu, če se na podlagi ugotovitev
inšpekcijskega pregleda fitosanitarnega inšpektorja ugotovi, da organizacija
izpolnjuje splošne pogoje iz Priloge 1, del A.
Uprava dovoljenje iz prejšnjega odstavka
razveljavi, če se z inšpekcijskim pregledom ugotovi, da pogoji iz Priloge 1,
del A, niso več izpolnjeni.
V. DOVOLJENJE ZA UVOZ ALI PREMEŠČANJE MATERIALA IN PREDHODNO
SOGLASJE
9. člen
(vloga)
Organizacije, ki imajo odločbo o dovolitvi
opravljanja raziskovalne dejavnosti iz prejšnjega člena ali javno pooblastilo
za opravljanje diagnostičnih preiskav iz drugega odstavka 5. člena tega
pravilnika, morajo za posamezen uvoz ali premeščanje materiala pri upravi
vložiti vlogo.
Vloga iz prejšnjega odstavka mora vsebovati
naslednje podatke:
-      
podatke o vlagatelju (firma in sedež),
-      
osebno ime osebe, odgovorne za raziskovalne
dejavnosti na materialu,
-      
znanstveno ime materiala, vključno z imenom
zadevnega škodljivega organizma, kadar je to potrebno; imena škodljivih
organizmov, rastlin in rastlinskih proizvodov se napiše v latinščini,
-      
tip materiala,
-      
količino materiala,
-      
kraj porekla materiala; če material po poreklu
ni iz Evropske unije, je vlogi treba priložiti ustrezno potrdilo o poreklu
materiala,
-      
trajanje, značaj in cilje predvidenih
raziskovalnih dejavnosti, vključno s povzetkom in specifikacijo dela,
-      
naslov in opis specifičnih lokacij za
vzdrževanje karantenskih razmer oziroma za raziskave,
-      
kraj prvega shranjevanja ali prvega sajenja, če
je material namenjen sprostitvi iz karantenskih razmer,
-      
predlagano metodo ter čas uničenja ali obdelave
materiala po dokončanju odobrenih raziskovalnih dejavnosti, če material ni
namenjen sprostitvi iz karantenskih razmer,
-      
predlagano vstopno mesto za material, ki se
namerava uvoziti, in predviden čas vnosa.
Uprava lahko od organizacij zahteva tudi
druge podatke za ugotavljanje izpolnjevanja pogojev iz Priloge 1, del B,
3. točka.
10. člen
(izdaja dovoljenja)
Uprava po prejemu popolne vloge iz
prejšnjega člena izda dovoljenje za uvoz ali premeščanje materiala, če ugotovi,
po potrebi tudi na podlagi inšpekcijskega pregleda, da organizacija izpolnjuje
posebne pogoje iz Priloge 1, del B.
Dovoljenje za uvoz ali premeščanje
materiala iz prejšnjega odstavka se izda za določeno obdobje glede na
predvidene raziskovalne dejavnosti.
11. člen
(predhodno soglasje)
Za posamični uvoz materiala, navedenega v
vlogi iz 9. člena tega pravilnika, v Republiko Slovenijo ali na njeno varovano
območje oziroma za njegovo premeščanje znotraj Republike Slovenije ali njenega
varovanega območja, uprava poleg dovoljenja iz prejšnjega člena izda na podlagi
vloge iz 9. člena tega pravilnika tudi predhodno soglasje za uvoz oziroma
premeščanje, ki mora spremljati material. Predhodno soglasje se izda na
obrazcu, katerega oblika in vsebina je določena v Prilogi 2, ki je sestavni del
tega pravilnika. Obrazec se natisne v slovenskem ali
angleškem jeziku.
12. člen
(dodatni pogoji za premeščanje materiala)
Če se material, ki je uvrščen na Seznam
V.A, premešča znotraj Republike Slovenije ali njenega varovanega območja, ga
mora poleg predhodnega soglasja iz prejšnjega člena spremljati tudi rastlinski
potni list. Rastlinski potni list zagotavlja izpolnitev pogojev glede
odsotnosti škodljivih organizmov v skladu z zakonom, ki ureja zdravstveno
varstvo rastlin (v nadaljnjem besedilu: zakon), razen za tiste škodljive
organizme, za katere je bilo odobreno premeščanje iz 10. člena tega pravilnika.
Rastlinski potni list mora vsebovati naslednjo izjavo: “material se premešča v
skladu z Direktivo 2008/61/ES”.
13. člen
(dodatni pogoji za uvoz materiala)
Če se material, ki je uvrščen na Seznam
V.B, uvaža v Republiko Slovenijo ali njeno varovano območje, mora biti
predhodno soglasje iz 11. člena tega pravilnika izdano na podlagi ustreznega
potrdila o poreklu materiala iz šeste alinee drugega odstavka 9. člena tega
pravilnika.
Pri uvozu materiala iz prejšnjega odstavka
mora material poleg predhodnega soglasja iz 11. člena tega pravilnika
spremljati tudi fitosanitarno spričevalo. Fitosanitarno spričevalo zagotavlja
izpolnitev pogojev glede odsotnosti škodljivih organizmov v skladu z zakonom,
razen za tiste škodljive organizme, za katere je bil odobren uvoz iz 10. člena
tega pravilnika. Fitosanitarno spričevalo mora vsebovati naslednjo dopolnilno
izjavo: “material se uvaža v skladu z Direktivo
2008/61/ES” in mora imeti navedene škodljive organizme, ki se s tem materialom
uvažajo.
VI. OBVEZNOSTI ORGANIZACIJ
14. člen
(prevoz)
Organizacije morajo zagotoviti, da se
material med uvozom oziroma premeščanjem v času prevoza hrani v karantenskih
razmerah in se neposredno in kolikor mogoče hitro prenese na lokacijo, navedeno
v vlogi iz 7. člena tega pravilnika.
15. člen
(opravljanje raziskovalne dejavnosti na
materialu)
Organizacije morajo med opravljanjem
raziskovalnih dejavnosti zagotoviti karantenske razmere in druge pogoje iz
Priloge 1, del A in B.
16. člen
(sprostitev iz karantenskih razmer)
Iz karantenskih razmer se lahko sprošča le
material iz druge in tretje alinee 3. člena tega pravilnika. Ta material se
lahko sprosti samo z dovoljenjem uprave, na podlagi inšpekcijskega zapisnika o
izpolnjevanju pogojev iz tega člena (v nadaljnjem besedilu: uradna sprostitev).
Do uradne sprostitve morajo biti izpostavljeni karantenskim postopkom, vključno
s preiskavami, in ugotovljeno mora biti, da niso okuženi s škodljivimi
organizmi s Seznamov I.A, I.B, II.A in II.B.
Karantenske postopke, vključno s
testiranji, mora izvesti strokovno in tehnično usposobljeno osebje
organizacije, opravljeni pa morajo biti v skladu z določbami iz Priloge 3, ki
je sestavni del tega pravilnika, za v njej navedene rastline, rastlinske
proizvode in nadzorovane predmete.
V primerih, ko se za raziskovalno dejavnost
uporablja tip materiala, za katerega niso predpisani karantenski postopki iz
prejšnjega odstavka, o njih, vključno s testiranji, odloči uprava.
Material iz tega člena, za katerega je bilo
med karantenskimi postopki iz drugega in tretjega odstavka tega člena
ugotovljeno, da je okužen s škodljivimi organizmi, se ustrezno uniči ali obdela
na način, ki onemogoča nadaljnje širjenje. To velja tudi za vse druge rastline,
rastlinske proizvode in nadzorovane predmete, ki so bili v stiku z njimi ali so
lahko okuženi. Pri tem se ustrezno uveljavljajo določbe 17. člena tega
pravilnika.
17. člen
(uničenje materiala)
Ob zaključku raziskovalne dejavnosti morajo
organizacije za material, ki ni namenjen uradni sprostitvi iz prejšnjega člena,
oziroma za material, za katerega je bilo ugotovljeno, da se je med opravljanjem
raziskovalne dejavnosti okužil, oziroma za vsak drug material, vključno s
škodljivimi organizmi, zagotoviti, da:
-      
se material, vključno s škodljivimi organizmi
in okuženim materialom, in vse druge rastline, rastlinske izdelke ali
nadzorovane predmete, ki so bili v stiku z njim ali so se lahko okužili,
ustrezno uniči ali obdela na način, ki ga določi uprava,
-      
se prostori in objekti, v katerih so se
izvajale odobrene raziskovalne dejavnosti, sterilizirajo ali kako drugače
očistijo na način, ki ga določi uprava.
18. člen
(obveščanje)
Oseba, odgovorna za opravljanje
raziskovalne dejavnosti na materialu mora nemudoma obvestiti upravo oziroma
fitosanitarnega inšpektorja v primeru okužbe materiala z drugimi škodljivimi
organizmi s Seznamov I.A in II.A, za katere niso bile odobrene raziskovalne
dejavnosti, ali v primeru širjenja teh organizmov v okolje.
19. člen
(vodenje evidenc)
Organizacije morajo voditi evidenco o:
-      
prihodu materiala v objekt, zlasti o času in
kraju prihoda ter tipu in količini prispelega materiala,
-      
postopku v času opravljanja znanstvene
dejavnosti, zlasti o posameznih postopkih, z navedbami kraja in trajanja teh
postopkov,
-      
uradni sprostitvi materiala, zlasti o času in
kraju sprostitve ter tipu in količini sproščenega materiala,
-      
uničenju materiala, zlasti o času, kraju in
način uničenja ter tipu in količini uničenega materiala.
VII. PRISTOJNOSTI DRŽAVNIH ORGANOV
20. člen
(inšpekcijski nadzor)
Nadzor nad izvajanjem določb tega pravilnika
opravlja fitosanitarni inšpektor.
V primeru uvoza materiala iz druge in
tretje alinee 3. člena tega pravilnika, ki je uvrščen na Seznam V.B, je
fitosanitarni pregled obvezen na vstopnem mestu.
Nadzor nad odobrenimi raziskovalnimi
dejavnostmi se opravlja z naključnimi inšpekcijskimi pregledi, pri katerih
fitosanitarni inšpektor preverja, ali organizacije spoštujejo določbe tega
pravilnika.
21. člen
(uprava in vodenje evidence)
Uprava vodi posebno evidenco o:
-      
odobrenih uvozih in premeščanju materiala,
vključno z navedenimi količinami,
-      
vseh okužbah materiala s škodljivimi organizmi,
ki so bile ugotovljene med karantenskimi postopki, vključno s preizkusi iz
Priloge 3.
21.a člen
(sodelovanje med pristojnimi državnimi
organi)
Uprava v upravnih
zadevah, ki se nanašajo na določitev karantenskih razmer, postopkov in ukrepov
po tem pravilniku, sodeluje s pristojnimi organi za zdravstveno varstvo rastlin
držav članic Evropske unije.

Priloga
1: Pogoji za odobritev raziskovalne dejavnosti na materialu
Priloga
2: Obrazec predhodnega
soglasja za uvoz ali premeščanje škodljivih organizmov, rastlin, rastlinskih
proizvodov in nadzorovanih predmetov za poskusne ali znanstvene namene ter za
delo pri žlahtnjenju rastlin
Priloga
3: Karantenski postopki, vključno s preizkušanjem materiala, namenjenega
sprostitvi iz karantene

Pravilnik o pogojih za uvoz ali premeščanje
določenih škodljivih organizmov, rastlin, rastlinskih proizvodov in
nadzorovanih predmetov za poskusne, raziskovalne ali razvojne namene in za delo
pri žlahtnjenju rastlin (Uradni list RS, št. 69/01)
vsebuje naslednje prehodne in končne določbe:
»VIII. PREHODNE IN KONČNE DOLOČBE
22. člen
(varovana
območja)
Določbe vseh členov tega pravilnika, ki se
nanašajo na varovana območja, se pričnejo uporabljati z dnem pristopa Republike
Slovenije k Evropski uniji.
23. člen
(uvoz)
Do dneva pristopa Republike Slovenije k
Evropski uniji se šteje za uvoz v Republiko Slovenijo uvoz iz katerekoli države,
z dnem pristopa pa iz vseh držav, ki niso države članice Evropske unije.
24. člen
(premeščanje)
Do dneva pristopa Republike Slovenije k
Evropski uniji se šteje za premeščanje le premeščanje znotraj Republike
Slovenije, z dnem pristopa pa znotraj držav članic Evropske unije.
25. člen
(rastlinski
potni listi)
Določbe vseh členov tega pravilnika, ki se
nanašajo na rastlinski potni list, se začnejo uporabljati 1. 1. 2003.
Z dnem pristopa Republike Slovenije k
Evropski uniji, se mora, v primeru, da leži lokacija za karanteno v drugi
državi članici Evropske unije, rastlinski potni list izdati na podlagi
informacij o odobritvi raziskovalne dejavnosti, ki se jih prejme od države
članice Evropske unije, odgovorne za odobritev raziskovalne dejavnosti, in ob
zagotovitvi, da se bodo med prevozom spoštovale karantenske razmere.
26. člen
(predhodno
soglasje za uvoz oziroma premeščanje materiala)
Z dnem pristopa Republike Slovenije k
Evropski uniji, mora, v primeru materiala, ki je po poreklu iz druge države
članice Evropske unije, predhodno soglasje za uvoz oziroma premeščanje
materiala iz 11. člena tega pravilnika uradno overiti pristojni organ za
zdravstveno varstvo rastlin tiste države članice Evropske unije, ki je država
porekla materiala.
27. člen
(obveščanje)
Z dnem pristopa Republike Slovenije k
Evropski uniji, mora uprava obveščati druge države članice Evropske unije in
Komisijo Evropske unije o:
-      
karantenskih postopkih iz tretjega odstavka 16.
člena tega pravilnika,
-      
evidencah iz 21. člena tega pravilnika.
28. člen
(predpisi, ki
se prenehajo uporabljati)
Z dnem uveljavitve tega pravilnika se
preneha uporabljati pravilnik o pogojih, ki jih morajo izpolnjevati karantenski
objekti za preverjanje zdravstvenega stanja rastlin (Uradni list SFRJ, št.
53/77).
29. člen
(uveljavitev
pravilnika)
Ta pravilnik začne veljati petnajsti dan po
objavi v Uradnem listu Republike Slovenije.

Pravilnik o spremembah in dopolnitvah
pravilnika o pogojih za uvoz ali premeščanje določenih škodljivih organizmov,
rastlin, rastlinskih proizvodov in nadzorovanih predmetov za poskusne,
raziskovalne ali razvojne namene in za delo pri žlahtnjenju rastlin (Uradni
list RS, št. 40/04) spreminja 27. člen pravilnika
tako, da se glasi:
»27. člen
(obveščanje)
Z dnem pristopa Republike Slovenije k
Evropski uniji, mora uprava obveščati druge države članice Evropske unije in
Komisijo Evropske unije o:
-      
karantenskih postopkih iz tretjega odstavka 16.
člena tega pravilnika,
-      
evidencah iz 21. člena tega pravilnika.
Obveščanje iz prejšnjega odstavka se mora
opraviti vsako leto najpozneje do 1. septembra za preteklo enoletno obdobje, ki
se konča 30. junija.«;
ter vsebuje naslednjo končno določbo:
»8. člen
(uveljavitev
pravilnika)
Ta pravilnik začne veljati 1. maja 2004.«.

Pravilnik o spremembah in dopolnitvah
Pravilnika o pogojih za uvoz ali premeščanje določenih škodljivih organizmov,
rastlin, rastlinskih proizvodov in nadzorovanih predmetov za poskusne,
raziskovalne ali razvojne namene in za delo pri žlahtnjenju rastlin (Uradni
list RS, št. 98/15)
vsebuje naslednjo končno določbo:
»13. člen 
Ta pravilnik začne veljati petnajsti dan po
objavi v Uradnem listu Republike Slovenije.«.