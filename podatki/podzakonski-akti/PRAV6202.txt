I. SPLOŠNE DOLOČBE
1. člen
S tem pravilnikom se določajo postopki in način priprave
stališč v postopkih pred Sodiščem Evropskih skupnosti, Sodiščem prve stopnje in
Evropsko komisijo glede ugotavljanja kršitev pravnega reda Evropske unije ter
posredovanje stališč in informacij za te namene.
2. člen
V tem pravilniku izraz Sodišče pomeni Sodišče Evropskih
skupnosti in Sodišče prve stopnje, izraz Komisija pa pomeni Evropska komisija.
3. člen
(1) Državno pravobranilstvo Republike Slovenije (v nadaljnjem
besedilu: Državno pravobranilstvo) v skladu z Zakonom o državnem
pravobranilstvu zastopa Republiko Slovenijo v postopku pred Sodiščem. 
(2) Državno pravobranilstvo usklajuje pripravo stališč
Republike Slovenije v postopku pred Sodiščem.
II. POSREDOVANJE IN SPREJEMANJE POTREBNIH INFORMACIJ
4. člen
(1) Državno pravobranilstvo določi kontaktni poštni naslov
ali naslove in kontaktni naslov elektronske pošte ali naslove, na katerih bo na
svojem sedežu prejemalo vsa uradna sporočila in dokumente, ki jih Republiki
Sloveniji posreduje Sodišče, ter uradna sporočila in dokumente, ki jih
Državnemu pravobranilstvu glede zadev iz tega pravilnika posredujejo Vlada
Republike Slovenije, Služba Vlade Republike Slovenije za evropske zadeve (v
nadaljnjem besedilu: Služba), drugi državni organi in upravne organizacije v
sestavi, ki so pravne osebe, organi samoupravnih lokalnih skupnosti ter nosilci
javnih pooblastil. 
(2) Državno pravobranilstvo o naslovih iz prejšnjega odstavka
pisno obvesti Sodišče. 
(3) Državno pravobranilstvo o naslovih iz prvega odstavka
tega člena pisno obvesti tudi Vlado Republike Slovenije, Službo, druge državne
organe in upravne organizacije v sestavi, ki so pravne osebe, organe
samoupravnih lokalnih skupnosti ter nosilce javnih pooblastil, ki so v skladu z
12. členom v zvezi s prvim odstavkom 7. člena Zakona o državnem pravobranilstvu
dolžni sodelovati z Državnim pravobranilstvom pri izvrševanju njegovih
pristojnosti.
5. člen
Vlada Republike Slovenije, Služba, drugi državni organi in
upravne organizacije v sestavi, ki so pravne osebe, organi samoupravnih
lokalnih skupnosti ter nosilci javnih pooblastil so dolžni brez odlašanja posredovati Državnemu
pravobranilstvu vsa uradna sporočila in dokumente, ki so jih glede postopkov
pred Sodiščem prejeli od Sodišča ali od držav članic Evropske unije ter od
Komisije glede ugotavljanja kršitev pravnega reda Evropske unije.
6. člen
Kopije ali dodatne izvode vseh prejetih dokumentov Sodišča je
Državno pravobranilstvo dolžno brez odlašanja posredovati pristojnemu
ministrstvu, Službi oziroma drugi pristojni vladni službi.
7. člen
(1) Vrhovno sodišče Republike Slovenije (v nadaljnjem
besedilu: Vrhovno sodišče) omogoči Državnemu pravobranilstvu dostop do
elektronske baze podatkov, kjer je objavljen sklep s predhodnim vprašanjem
sodišča Republike Slovenije, ki ga je prejelo v skladu s sedmim odstavkom 113.a
člena Zakona o sodiščih. Državno pravobranilstvo posreduje njegov izpis brez odlašanja v vednost Službi in Ministrstvu
za pravosodje. 
(2) Če Vrhovno sodišče v posameznem primeru ne more
zagotoviti Državnemu pravobranilstvu dostopa po določbi prejšnjega odstavka,
posreduje brez odlašanja v vednost Državnemu
pravobranilstvu tri kopije izvoda sklepa s predhodnim vprašanjem sodišča
Republike Slovenije. Državno pravobranilstvo posreduje kopijo izvoda brez odlašanja
v vednost Službi in Ministrstvu za pravosodje.
III. SODELOVANJE DRŽAVNEGA PRAVOBRANILSTVA IN SLUŽBE V
POSTOPKIH PRED SODIŠČEM
8. člen
Državno pravobranilstvo je pri predložitvi pisnih vlog na
Sodišče dolžno upoštevati stališča Vlade Republike Slovenije, ki jih Vlada
Republike Slovenije sprejme na podlagi Zakona o Vladi Republike Slovenije,
Poslovnika Vlade Republike Slovenije in na njuni podlagi izdanih aktov.
9. člen
(1) Za pripravo pisnih vlog, ki jih Republika Slovenija
predloži Sodišču, je v skladu z Zakonom o državnem pravobranilstvu odgovorno
Državno pravobranilstvo, ki pri tem sodeluje s Službo ter pristojnim
ministrstvom ali drugo pristojno vladno službo. 
(2) Če na podlagi Zakona o državni upravi ni možno določiti
pristojnega ministrstva ali vladne službe, ki bi morala sodelovati pri pripravi
pisnih vlog, Služba določi pristojno ministrstvo ali vladno službo. Državno
pravobranilstvo je dolžno sodelovati s pristojnim ministrstvom ali vladno
službo, ki ga je določila Služba.
10. člen
Državno pravobranilstvo pristojnemu ministrstvu oziroma
vladni službi določi rok, v katerem se mora opredeliti do tožbenih ali drugih
navedb v postopku pred Sodiščem.
IV. SODELOVANJE DRŽAVNEGA PRAVOBRANILSTVA 
V POSTOPKIH KOMISIJE PRI UGOTAVLJANJU KRŠITEV PRAVNEGA REDA EVROPSKE UNIJE
11. člen
Državno pravobranilstvo na zahtevo Službe nudi strokovno
pomoč Službi pri pripravi stališč v postopkih Komisije pri ugotavljanju kršitev
pravnega reda Evropske unije.
V. UDELEŽBA REPUBLIKE SLOVENIJE V DRUGIH POSTOPKIH PRED SODIŠČEM
EVROPSKIH SKUPNOSTI
12. člen
(1) Ko Državno pravobranilstvo prejme obvestilo Sodišča, da
je sodišče države članice Evropske unije predložilo predlog za sprejem
predhodne odločbe, to obvestilo nemudoma posreduje Službi, pristojnemu
ministrstvu ali drugi pristojni vladni službi. 
(2) Če na podlagi Zakona o državni upravi ni možno določiti
pristojnega ministrstva ali vladne službe, ki bi moralo sodelovati pri pripravi
pisnih vlog, Služba določi pristojno ministrstvo ali vladno službo. Državno
pravobranilstvo je dolžno sodelovati s pristojnim ministrstvom ali vladno
službo, ki ga je določila Služba.
13. člen
Končno stališče, ki ga potrdi Vlada Republike Slovenije,
Državno pravobranilstvo predloži Sodišču.
VI. INTERVENCIJA REPUBLIKE SLOVENIJE V POSTOPKIH PRED
SODIŠČEM
14. člen
Državno pravobranilstvo sodeluje s pristojnim ministrstvom
oziroma vladno službo in s Službo pri oblikovanju besedila vloge za pridružitev
postopku pred Sodiščem.
15. člen
Vlogo za pridružitev postopku, ki jo je potrdila Vlada
Republike Slovenije, Državno pravobranilstvo predloži Sodišču.
VII. NADZOR NAD IZVRŠEVANJEM DOLOČB TEGA PRAVILNIKA
16. člen
(1) Ministrstvo za pravosodje nadzoruje izvrševanje določb
tega pravilnika v posamični zadevi v skladu s 5. členom Zakona o državnem
pravobranilstvu in drugim odstavkom 4. člena Državnopravobranilskega reda. 
(2) Generalni državni pravobranilec je za namene izvrševanja
določbe prejšnjega odstavka dolžan prednostno pripraviti poročilo o izvrševanju
zadev pravobranilske uprave glede izvrševanja določb tega pravilnika v
posamični zadevi.
VIII. KONČNA DOLOČBA
17. člen
Ta pravilnik začne veljati 1. decembra 2004.
Št. 012-83/2004
Ljubljana, dne 17. novembra 2004.
EVA 2004-2011-0055
Zdenka Cerar l. r.
Ministrica za pravosodje