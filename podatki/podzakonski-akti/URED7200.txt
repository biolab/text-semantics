1. člen
Ta uredba določa vrste in instrumente finančnih zavarovanj, ki
jih lahko zahteva naročnik pri oddaji javnega naročila, primerno višino
zavarovanj in trajanje ter druge zahteve glede zavarovanj tveganj pri javnem
naročanju, ki jih mora upoštevati naročnik.
2. člen
Naročnik lahko v skladu s to uredbo v postopku oddaje javnega
naročila zahteva, da mu ponudnik ali izbrani ponudnik za zavarovanje svojih
obveznosti predloži eno ali več naslednjih vrst finančnih zavarovanj:
-       
finančno zavarovanje za resnost ponudbe,
-       
finančno zavarovanje za dobro izvedbo pogodbenih obveznosti,
-       
finančno zavarovanje za odpravo napak v garancijskem roku.
3. člen
(1) Za zavarovanje obveznosti ponudnika so primerni
naslednji instrumenti finančnih zavarovanj:
-       
bančna garancija,
-       
kavcijsko zavarovanje zavarovalnice,
-       
menica,
-       
denarni depozit.
(2) Naročnik lahko v dokumentaciji v zvezi z oddajo
javnega naročila ali objavljenem povabilu k sodelovanju določi tudi drug
instrument finančnega zavarovanja, če meni, da zagotavlja zadostno zavarovanje
za izpolnitev ponudnikovih obveznosti. V tem primeru se smiselno uporabljajo
določbe te uredbe glede dopustnosti in nedopustnosti zahtev po posamezni vrsti
ali instrumentu finančnega zavarovanja ter višine in roka veljavnosti
zavarovanja.
(3) Kot instrument finančnega zavarovanja ni primerno
zahtevati izjave garanta, da bo posameznemu ponudniku izdal instrument
finančnega zavarovanja, če bo temu oddano v izvajanje javno naročilo.
4. člen
(1) Naročnik zahteva finančno zavarovanje, če to
opravičuje tveganje, povezano s predmetom ali okoliščinami javnega naročanja.
(2) Pri javnem naročilu blaga in javnem naročilu
storitev, v zvezi s katerim obvestil ni treba poslati v objavo v Uradni list
Evropske unije, in pri javnem naročilu gradenj, katerih ocenjena vrednost (brez
DDV) je na splošnem področju enaka ali višja od 40.000 eurov in nižja od
500.000 eurov, na infrastrukturnem področju pa enaka ali višja od 100.000 eurov
in nižja od 1.000.000 eurov, za zavarovanje tveganja za izpolnitev ponudnikovih
obveznosti v postopku javnega naročanja, pri ali po izvedbi naročila ni
primerno zahtevati bančne garancije, razen če zahtevo po tem instrumentu
finančnega zavarovanja opravičujejo tveganja, povezana s predmetom ali
okoliščinami javnega naročanja.
(3) Vrsto, višino, rok veljavnosti in primerne
instrumente finančnega zavarovanja, rok in način predložitve instrumenta
naročniku, pravila o unovčenju ter krajevno pristojnost za reševanje sporov med
naročnikom – upravičencem zavarovanja in garantom mora naročnik določiti v
dokumentaciji v zvezi z oddajo javnega naročila ali objavljenem povabilu k sodelovanju.
Na predloženem instrumentu finančnega zavarovanja mora biti višina zavarovanja
opredeljena v znesku.
(4) Kadar se kot instrument finančnega zavarovanja
zahteva ali omogoči zavarovanje z denarnim depozitom, mora naročnik upoštevati
tveganje glede nezmožnosti unovčenja instrumenta ob insolventnosti ponudnika in
zlasti pri večletnih pogodbah zagotoviti ustrezno zavarovanje tega tveganja.
5. člen
(1) Naročnik lahko v postopku javnega naročanja dopusti,
da ponudnik sam odloči, kateri instrument finančnega zavarovanja bo predložil
za zavarovanje svojih obveznosti. V tem primeru mora v dokumentaciji v zvezi z
oddajo javnega naročila ali objavljenem povabilu k sodelovanju navesti, katere
instrumente finančnih zavarovanj šteje za ustrezne pri posamezni vrsti
finančnega zavarovanja.
(2) Naročnik lahko za posamezno vrsto finančnega
zavarovanja zahteva več različnih instrumentov finančnega zavarovanja, vendar
višina zavarovanja s temi instrumenti skupaj ne sme preseči najvišjega
dovoljenega odstotka.
(3) Naročnik za isto obdobje hkrati ne sme zahtevati več
vrst finančnih zavarovanj za zavarovanje iste obveznosti.
(4) Če naročnik zahteva finančno zavarovanje za obdobje,
daljše od petih let, lahko ponudniku omogoči, da namesto enega instrumenta
finančnega zavarovanja zaporedno predloži več instrumentov s krajšimi roki
veljavnosti, pri čemer novi instrument nadomesti prejšnjega.
(5) Naročniku ni treba ravnati v skladu s prejšnjim
odstavkom, če se znesek zavarovanja zmanjšuje s potekom obdobij ali glede na nastop
določenih dogodkov (t. i. redukcijske klavzule).
6. člen
(1) Naročnik lahko zahteva finančno zavarovanje za
resnost ponudbe, če mora obvestila v zvezi z javnim naročilom blaga ali
storitev poslati v objavo v Uradni list Evropske unije ali če je ocenjena
vrednost javnega naročila gradenj (brez DDV) na splošnem področju enaka ali
višja od 500.000 eurov, na infrastrukturnem področju pa enaka ali višja od
1.000.000 eurov, v drugih primerih pa izjemoma, če zahtevo po tem zavarovanju
opravičujejo tveganja, povezana s predmetom ali okoliščinami javnega naročanja.
(2) Naročnik praviloma ne zahteva finančnega zavarovanja
za resnost ponudbe, če je predmet naročanja blago, ki je široko dostopno na
trgu in se naročniku dobavi enkrat.
(3) Za zavarovanje resnosti ponudbe praviloma ni
primerno zahtevati bančne garancije.
(4) Višina finančnega zavarovanja za resnost ponudbe
znaša največ 3 % ocenjene vrednosti naročila (brez DDV), če se naročilo oddaja
po sklopih, pa največ 3 % ocenjene vrednosti sklopa (brez DDV).
(5) Veljavnost finančnega zavarovanja za resnost ponudbe
ne sme poteči pred rokom za predložitev finančnega zavarovanja za dobro izvedbo
pogodbenih obveznosti, če je slednje zahtevano.
7. člen
(1) Višina finančnega zavarovanja za dobro izvedbo
pogodbenih obveznosti znaša največ 10 % pogodbene vrednosti (z DDV). Kadar
naročnik pri plačilu zadrži del zaračunane vrednosti, zadržana sredstva in
finančno zavarovanje za dobro izvedbo pogodbenih obveznosti skupaj ne smejo
presegati 10 % pogodbene vrednosti (z DDV).
(2) Rok veljavnosti finančnega zavarovanja za dobro
izvedbo pogodbenih obveznosti ne sme poteči pred rokom za izpolnitev
ponudnikovih pogodbenih obveznosti.
(3) Če naročnik zahteva finančno zavarovanje za dobro
izvedbo pogodbenih obveznosti, mora v dokumentaciji v zvezi z oddajo javnega
naročila ali objavljenem povabilu k sodelovanju določiti, da pogodba o izvedbi
javnega naročila postane veljavna pod pogojem, da izbrani ponudnik predloži finančno
zavarovanje za dobro izvedbo pogodbenih obveznosti.
8. člen
(1) Višina finančnega zavarovanja za odpravo napak v
garancijskem roku znaša največ 5 % pogodbene vrednosti (z DDV).
(2) Veljavnost finančnega zavarovanja za odpravo napak v
garancijskem roku ne sme biti daljša od jamčevalnega roka iz predpisov, ki
urejajo obligacijska razmerja, razen če daljši rok opravičujejo tveganja,
povezana s predmetom ali okoliščinami javnega naročanja.
9. člen
Z dnem uveljavitve te uredbe preneha veljati Uredba o
finančnih zavarovanjih pri javnem naročanju (Uradni list RS, št. 48/14).
10. člen
(1) Postopki oddaje javnih naročil, za katera so bila
obvestila o javnem naročilu poslana v objavo pred uveljavitvijo te uredbe, se
izvedejo po dosedanjih predpisih.
(2) Postopki s pogajanji brez predhodne objave se
izvedejo po dosedanjih predpisih, če je že bilo poslano povabilo k oddaji
ponudb.
11. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00714-10/2016
Ljubljana, dne 7. aprila 2016
EVA 2016-3130-0004
Vlada Republike Slovenije
dr. Miroslav Cerar l.r.
Predsednik