I. SPLOŠNE DOLOČBE
1. člen
(vsebina pravilnika)
(1) Ta pravilnik določa:
-       
program in vsebino usposabljanja iz zdravstvenega varstva rastlin;
-       
način usposabljanja in opravljanja preverjanja znanja;
-       
pogoje, ki jih mora izpolnjevati izvajalec usposabljanja;
-       
pogoje, ki jih morajo izpolnjevati predavatelji, ki izvajajo usposabljanje
(v nadaljnjem besedilu: predavatelji);
-       
način izbire izvajalca usposabljanja;
-       
obrazec potrdila o temeljnem znanju zdravstvenega varstva rastlin;
-       
podrobnejše podatke in način vodenja evidence odgovornih oseb za
zdravstveno varstvo rastlin.
(2) Strokovna usposobljenost za zdravstveno varstvo rastlin,
pridobljena po tem pravilniku, je potrebna za izvajanje obveznosti zavezancev
za vpis v FITO-register iz zakona, ki ureja zdravstveno varstvo rastlin (v
nadaljnjem besedilu: zakon) in za izvajanje obveznosti teh zavezancev, ki imajo
dovoljenje Fitosanitarne uprave Republike Slovenije (v nadaljnjem besedilu:
Uprava) za izdajo rastlinskih potnih listov, rastlinskih potnih listov za
varovana območja in nadomestnih rastlinskih potnih listov pri pridelavi in
distribuciji določenih rastlin, rastlinskih proizvodov in nadzorovanih
predmetov, določenih zlasti s seznamom V.A iz Priloge V, del A Direktive Sveta št.
2000/29/ES (UL L št. 169 z dne 10. 7. 2000, str. 1) s spremembami (v nadaljnjem
besedilu: odgovorne osebe za zdravstveno varstvo rastlin).
2. člen
(pomen izrazov)
Izrazi, uporabljeni v tem pravilniku, imajo naslednji pomen:
-       
usposabljanje je program osnovnega in nadaljnjega strokovnega usposabljanja
za odgovorne osebe za zdravstveno varstvo rastlin s področja škodljivih
organizmov rastlin, njihovega obvladovanja in predpisov o zdravstvenem varstvu
rastlin;
-       
potrdilo o temeljnem znanju zdravstvenega varstva rastlin je potrdilo o
poznavanju škodljivih organizmov rastlin, njihovega obvladovanja in predpisov o
zdravstvenem varstvu rastlin (v nadaljnjem besedilu: potrdilo);
-       
FITO-register je register imetnikov, določen s predpisi, ki urejajo
pogoje za registracijo imetnikov določenih rastlin, rastlinskih proizvodov in
nadzorovanih predmetov za namene zdravstvenega varstva rastlin, ki ga vodi
Uprava.
II. IZVAJALCI USPOSABLJANJA
3. člen
(pogoji za izvajalca usposabljanja)
Izvajalec usposabljanja je lahko organizacija, ki izpolnjuje naslednje
pogoje:
-       
je registrirana za dejavnost izobraževanja odraslih,
-       
zagotovi ustrezne prostore in opremo za izvedbo usposabljanja,
-       
zagotovi ustrezne tehnične in učne pripomočke za izvedbo usposabljanja,
-       
zagotovi gradivo za vsebine iz Priloge 2, ki je sestavni del tega
pravilnika,
-       
zagotovi seznam izpitnih vprašanj za preverjanje znanja zdravstvenega
varstva rastlin (v nadaljnjem besedilu: preverjanje znanja), glede na strokovne
vsebine,
-       
zagotovi pripravo in izdajo potrdila,
-       
predloži druge informacije in dokazila v skladu z javnim razpisom.
4. člen
(pogoji za predavatelje)
(1) Predavatelje imenuje Uprava na podlagi izpolnjevanja naslednjih
pogojev glede:
a)    
izobrazbe:
- 
da imajo vsaj naziv univerzitetni diplomirani inženir agronomije ali
druge ustrezne biotehniške smeri, ali
- 
vsaj naziv univerzitetni diplomirani pravnik, ali
- 
izobrazbo, pridobljeno po podiplomskih študijskih programih za
pridobitev specializacije, magisterija oziroma doktorata znanosti z biotehniškega
področja;
b)    
delovnih izkušenj:
- 
da imajo vsaj 5 let delovnih izkušenj in
- 
so delali na fitosanitarnem področju ali področju zdravstvenega varstva
rastlin;
c)    
strokovnih dosežkov:
- 
da imajo predavateljske izkušnje,
- 
poznajo predpise, ki urejajo zdravstveno varstvo rastlin in
- 
imajo strokovne objave oziroma izdelke s področja predpisov oziroma
zdravstvenega varstva rastlin.
(2) Predavatelje, ki izpolnjujejo pogoje glede izobrazbe, delovnih
izkušenj in strokovnih dosežkov, imenuje Uprava z odločbo. V postopku izdaje
odločbe višji upravni delavec ugotavlja izpolnjevanje pogojev na podlagi pisnega
življenjepisa kandidata, predloženih dokazil in opravljenega razgovora s
kandidatom.
(3) Seznam imenovanih predavateljev Uprava posreduje izbranemu
izvajalcu usposabljanja, z navedbo osebnih podatkov in strokovnega področja, za
katero želi biti predavatelj imenovan.
5. člen
(strokovna komisija)
(1) Upravi pri strokovnih presojah v postopkih izbire izvajalca
usposabljanja, predavateljev, programov in vsebin usposabljanja daje mnenje
strokovna komisija, ki jo imenuje predstojnik Uprave.
(2) V odločbi o imenovanju komisije iz prejšnjega odstavka so
podrobneje opredeljeni naloge članov komisije, način delovanja in stroški
komisije.
6. člen
(priprava usposabljanja)
(1) Organizacijo programov usposabljanja in preverjanje znanja
izvaja izbrani izvajalec, ki ga izbere Uprava na podlagi javnega razpisa iz 7. člena
tega pravilnika.
(2) Vrste programov usposabljanja, ki so predmet javnega razpisa,
določi Uprava na podlagi obveznih vsebin iz Priloge 2.
(3) Postopek izbire izvajalca usposabljanja na podlagi javnega
razpisa se izvede po naslednjem postopku:
-       
priprava strokovnih podlag,
-       
sprejem sklepa o začetku postopka,
-       
objava javnega razpisa,
-       
prispetje in evidentiranje vlog,
-       
odpiranje vlog,
-       
izdaja sklepov o zavržbi nepopolnih in nepravočasnih vlog ter vlog, ki
jih niso vložile upravičene osebe,
-       
strokovno ocenjevanje vlog,
-       
izdaja odločbe o izbiri izvajalca.
7. člen
(javni razpis)
(1) Strokovne podlage, ki jih pripravi Uprava, vsebujejo izbiro
in utemeljitev vsebin iz drugega odstavka prejšnjega člena, načrt izvedbe javnega
razpisa in predlog besedila razpisa, vključno z razpisno dokumentacijo.
(2) Na podlagi mnenja o strokovnih podlagah za razpisno področje,
ki ga izdela strokovna komisija iz 5. člena tega pravilnika, izda predstojnik
Uprave sklep o začetku postopka javnega razpisa.
(3) Javni razpis se objavi v sredstvih javnega obveščanja in
na spletnih straneh Uprave. V času javnega razpisa je razpisna dokumentacija
dosegljiva vsem zainteresiranim na sedežu Uprave.
8. člen
(sprejem in odpiranje vlog)
(1) Vloge na razpis iz prejšnjega člena se pošljejo na Upravo.
(2) Vloge, prispele na javni razpis, odpre komisija za odpiranje
vlog, ki jo imenuje predstojnik Uprave.
9. člen
(presoja vlog in kriterij za izbiro)
(1) Komisija iz drugega odstavka prejšnjega člena sestavi zapisnik
o odpiranju vlog, kateremu priloži poročilo o vlogah, ki izpolnjujejo razpisne
pogoje, napiše kratek povzetek vloge in opiše vsebino ponudbe (preglednica s
ključnimi podatki), ki je predmet obravnave strokovne komisije iz 5. člena tega
pravilnika.
(2) Kriterij za ocenjevanje najugodnejšega ponudnika sestavljata
cena in kakovost ponudbe.
(3) Strokovno presojo in ocenjevanje vlog izvede strokovna komisija
najkasneje v roku enega meseca od zaključka odpiranja vlog, prispelih na
razpis.
10. člen
(sklep o zavržbi)
(1) Na podlagi ugotovitev o prepoznih in nepopolnih vlogah
ter vlogah, ki jih niso vložile upravičene osebe iz zapisnika o odpiranju vlog,
predstojnik Uprave izda sklep o zavržbi takih vlog.
(2) Vloga je pravočasna, če na javni razpis prispe v roku in
na način, ki ju določa besedilo razpisa.
(3) Vloga je popolna, če vsebuje vse sestavne dele, ki jih
zahteva besedilo javnega razpisa.
(4) Upravičena oseba je tista oseba, ki izpolnjuje pogoje, določene
v besedilu javnega razpisa in tem pravilniku. Izpolnjevanje pogojev se
ugotavlja na podlagi priloženih dokazil.
11. člen
(izbira izvajalca)
(1) Uprava pregleda prispele vloge in ob upoštevanju poročila
strokovne komisije izmed njih izbere najustreznejšega izvajalca usposabljanja.
(2) O izbiri izvajalca odloči Uprava z odločbo. Odločba o
izbiri izvajalca preneha veljati, če izvajalec v roku 30 dni od njene dokončnosti
ne sklene pogodbe iz razlogov na strani izvajalca.
(3) Po podpisu pogodbe Uprava vse evidentirane oziroma registrirane
kandidate pisno obvesti o izbranem izvajalcu, terminu in kraju usposabljanja
ter informacije o tem objavi tudi na svoji spletni strani.
III. PROGRAM USPOSABLJANJA
12. člen
(vrste in obseg usposabljanja)
(1) Za odgovorne osebe za zdravstveno varstvo rastlin je za
izdajanje rastlinskih potnih listov obvezno osnovno usposabljanje, ki obsega tečaj
in pisno preverjanje znanja. Tečaj traja najmanj 15 šolskih Uradni
(2) Za pristop k pisnemu preverjanju znanja iz prejšnjega odstavka
je udeležba na tečaju obvezna.
(3) Nadaljnje usposabljanje obsega obvezne enodnevne obnovitvene
tečaje brez preverjanja znanja.
13. člen
(prijava na usposabljanje)
(1) Kandidati za usposabljanje za odgovorne osebe za zdravstveno
varstvo rastlin morajo biti vpisani v evidenco subjektov oziroma v
FITO-register z registrsko številko (FITOS) ali vsaj oddati vlogo za vpis v
FITO-register pri Upravi, kateri priložijo dokazila o izobrazbi in delovnih
izkušnjah, in sicer:
-       
kopijo diplome ali spričevala,
-       
kopijo delovne knjižice, iz katere je razvidna delovna doba in zaposlitve,
oziroma potrdilo o statusu kmeta.
(2) Kandidati se za usposabljanje in preverjanje znanja prijavijo
pri izbranem izvajalcu usposabljanja. Prijavi je potrebno priložiti potrdilo o
plačilu stroškov usposabljanja. Prijavnico mora podpisati odgovorna oseba
pravne osebe, ki je prijavitelj kandidata, oziroma kandidat sam, če ni zaposlen
pri pravni osebi ali zasebniku ali z njima nima sklenjene pogodbe.
(3) Če je prijava iz prejšnjega odstavka nepopolna ali ji niso
priložena zahtevana dokazila, odgovorna oseba izvajalca usposabljanja, ki
sprejme prijavo, na to opozori kandidata. Če kandidat najkasneje do 7 dni pred
izvedbo usposabljanja prijave ne dopolni ali ne predloži zahtevanih dokazil, se
prijave ne upošteva.
14. člen
(preverjanje znanja)
(1) Po zaključenem usposabljanju izvajalec usposabljanja razpiše
najmanj tri roke pisnega preverjanja znanja. Prvi rok mora biti razpisan
najpozneje 30 dni po zaključenem osnovnem usposabljanju. Če v tekočem letu
osnovno usposabljanje ni organizirano, se rok za kandidate že izvedenih tečajev
razpiše po potrebi.
(2) Če kandidat brez opravičenega razloga ne pristopi k
preverjanju znanja, za katero se je prijavil, se šteje, da ga ni opravil.
(3) Če kandidat preverjanja znanja ni opravil v rokih iz prvega
odstavka tega člena, ga lahko proti plačilu opravlja znova.
(4) Izvajalec usposabljanja za vsak izpitni rok imenuje tričlansko
izpitno komisijo izmed predavateljev, ki so predavali na usposabljanju.
Komisija po končanem preverjanju znanja sestavi zapisnik, ki ga posreduje izvajalcu
usposabljanja in Upravi. Zapisnik mora vsebovati najmanj podatke iz prvega
odstavka 17. člena tega pravilnika.
(5) Kandidat pristopi k preverjanju znanja z osebnim dokumentom,
s katerim dokaže svojo identiteto.
15. člen
(potrdilo)
(1) Na podlagi zapisnika iz prejšnjega člena prejmejo kandidati,
ki so uspešno opravili osnovno in nadaljnje usposabljanje, potrdilo.
(2) Potrdilo izda izvajalec usposabljanja na obrazcu iz Priloge
1, ki je sestavni del tega pravilnika.
(3) Potrdilo velja 3 leta od njegove izdaje in se podaljša za
3 leta, če se kandidat pred potekom njegove veljavnosti udeleži obnovitvenega
tečaja o vsebinah iz Priloge 2.
(4) Novo triletno obdobje veljavnosti se začne z dnem poteka
veljavnosti potrdila.
16. člen
(stroški usposabljanja)
(1) Stroške usposabljanja in preverjanja znanja nosi za kandidata
prijavitelj, po ceniku, ki ga določi izvajalec usposabljanja.
(2) Cena usposabljanja ter preverjanja znanja ne sme presegati
najvišje dovoljene cene, ki jo v pogodbi z izvajalcem usposabljanja določi
Uprava.
(3) V ceno usposabljanja je vključen zlasti strošek gradiva, potrdila
iz prejšnjega člena ter preverjanja znanja v prvih treh izpitnih rokih po
zaključenem osnovnem usposabljanju.
V. VODENJE EVIDENC
17. člen
(evidence o usposabljanju)
(1) Izvajalec usposabljanja mora voditi evidence o izvedenih usposabljanjih,
ki morajo za vsako posamezno usposabljanje vsebovati najmanj podatke o:
-       
poteku usposabljanja,
-       
udeležencih usposabljanja,
-       
udeležencih preverjanja znanja.
(2) Izvajalec usposabljanja mora voditi evidence o izdanih potrdilih,
ki morajo vsebovati najmanj naslednje podatke:
-       
osebno ime kandidata,
-       
evidenčno številko kandidata iz FITO-registra (FITOS),
-       
številko izdanega potrdila,
-       
datum opravljanja izpita oziroma preverjanja znanja,
-       
osebno ime vpisnika podatkov.
(3) Izvajalec usposabljanja mora evidence iz prvega in drugega
odstavka tega člena posredovati Upravi najkasneje 60 dni po končanem
usposabljanju oziroma 30 dni po končanem preverjanju znanja in jih trajno
hraniti.
(4) Izvajalec usposabljanja mora zapisnike o izpitih in pisna
preverjanja znanja iz 14. člena tega pravilnika hraniti najmanj 15 let.
18. člen
(zbirne evidence)
(1) Uprava vodi osrednje zbirne evidence:
-       
predavateljev,
-       
odgovornih oseb za zdravstveno varstvo rastlin in
-       
drugih udeležencev tečaja.
(2) Za odgovorne osebe za zdravstveno varstvo rastlin se
vodijo zlasti naslednji podatki:
a)    
če opravlja naloge odgovorne osebe kot fizična oseba:
- 
osebno ime,
- 
naslov stalnega ali začasnega prebivališča (kontaktni naslov s hišno številko,
telefon/telefaks, elektronski naslov),
- 
izobrazba,
- 
davčna številka,
- 
enotna matična številka občana;
b)    
če opravlja naloge odgovorne osebe v okviru pravne osebe, kjer je
zaposlen ali je njen pogodbenik:
- 
osebno ime,
- 
firmo in njen sedež (kontaktni naslov s hišno številko, telefon/telefaks,
elektronski naslov),
- 
izobrazba,
- 
davčna številka,
- 
enotna matična številka občana.
(3) Podatki iz prejšnjega odstavka se vodijo v povezavi z:
-       
imetnikom, ki je vpisan v FITO-register (registrska številka, osebno ime
in naslov stalnega ali začasnega prebivališča ali firma in njen sedež, datum
dovoljenja za izdajo rastlinskih potnih listov) in je zagotovil odgovorno osebo
iz prejšnjega odstavka,
-       
datumom imenovanja odgovorne osebe za zdravstveno varstvo rastlin s
strani imetnika,
-       
datumom prvega in zadnjega usposabljanja in preverjanja znanja iz tega
pravilnika.
(4) Za predavatelje in druge udeležence tečaja se vodijo podatki
iz prvih treh alinei a) točke drugega odstavka tega člena.
VI. KONČNA DOLOČBA
19. člen
(uveljavitev pravilnika)
Ta pravilnik začne veljati petnajsti dan po objavi v Uradnem listu
Republike Slovenije.
Št. 327-01-436/2003
Ljubljana, dne 10. oktobra 2005
EVA 2004-2311-0066
Marija Lukačič l.r.
Ministrica
za kmetijstvo, gozdarstvo in prehrano

Priloga
1: Obrazec potrdila o temeljnem znanju zdravstvenega varstva rastlin
Priloga
2: Obvezne vsebine usposabljanja iz zdravstvenega varstva rastlin