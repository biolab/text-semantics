I. SPLOŠNE DOLOČBE
1. člen
(splošno)
(1) Ta pravilnik podrobneje ureja pripravništvo,
strokovni izpit in strokovno izpopolnjevanje za delavce v Zavodu za gozdove Slovenije,
ki opravljajo naloge javne gozdarske službe (v nadaljnjem besedilu: strokovni
delavci).
(2) Zavod za gozdove Slovenije (v nadaljnjem besedilu:
Zavod) zagotavlja materialne, kadrovske in druge pogoje za opravljanje
pripravništva, strokovnega izpita ter izvajanje programov strokovnega
izpopolnjevanja za strokovne delavce.
II. PRIPRAVNIŠTVO
2. člen
(pripravnik)
(1) Pripravnik v skladu s tem pravilnikom je strokovni
delavec, ki prvič sklene pogodbo o zaposlitvi, ustrezno ravni njegove strokovne
izobrazbe, z namenom, da se usposobi za samostojno opravljanje dela.
(2) Za pripravnika po tem pravilniku se šteje tudi
oseba, ki sklene delovno razmerje in se usposablja za opravljanje dela, če je
bila predhodno že zaposlena in še ni končala pripravniške dobe oziroma si ni
pridobila dovolj delovnih izkušenj za zasedbo delovnega mesta, ustreznega njeni
ravni izobrazbe.
3. člen
(pripravniška doba)
(1) Pripravniška doba je za dela in naloge, za
opravljanje katerih se zahteva:
1.     
najmanj izobrazba, pridobljena po študijskem programu druge stopnje,
oziroma izobrazba, ki ustreza ravni izobrazbe, pridobljene po študijskih
programih druge stopnje, in je v skladu z zakonom, ki ureja slovensko ogrodje
kvalifikacij, uvrščena na 8. raven, – 10 mesecev;
2.     
najmanj izobrazba, pridobljena po študijskem programu prve stopnje,
oziroma izobrazba, ki ustreza ravni izobrazbe, pridobljene po študijskih
programih prve stopnje, in je v skladu z zakonom, ki ureja slovensko ogrodje
kvalifikacij, uvrščena na 7. raven, ali najmanj izobrazba, pridobljena po
študijskih programih za pridobitev višje izobrazbe, sprejetih pred 1. 1.
1994, in je v skladu z zakonom, ki ureja slovensko ogrodje kvalifikacij,
uvrščena na 6. raven, – 8 mesecev;
3.     
najmanj izobrazba, pridobljena po študijskem programu prve stopnje
oziroma izobrazba, ki ustreza ravni izobrazbe, pridobljene po študijskih
programih prve stopnje, in je v skladu z zakonom, ki ureja slovensko ogrodje
kvalifikacij, uvrščena na 6. raven, – 8 mesecev.
(2) Direktor Zavoda lahko na predlog pripravnikovega
mentorja odloči o skrajšanju pripravniške dobe iz prejšnjega odstavka.
Odločitev je mogoče sprejeti po preteku polovice predpisane pripravniške dobe.
Pripravniška doba se lahko skrajša za največ eno tretjino.
(3) Predlog mentorja za skrajšanje pripravniške dobe
mora biti podan pisno in vsebovati obrazložitev ter spremembo časovne
razporeditve neizvedenega dela pripravniškega usposabljanja in časovni obseg
skrajšanja.
(4) Če je pripravnik med pripravniško dobo opravičeno
neprekinjeno odsoten več kot en mesec, se mu pripravniška doba podaljša za čas
opravičene odsotnosti.
4. člen
(program pripravništva)
(1) Program pripravništva obsega:
1.     
obvezni del z naslednjih strokovnih področij:
- 
gozdnogospodarsko načrtovanje,
- 
gojenje gozdov,
- 
varstvo gozdov,
- 
gozdna tehnika,
- 
gozdne živali in lovstvo,
- 
stiki z lastniki gozdov in javnostjo;
2.     
izbirni del, po katerem pripravnik pod vodstvom mentorja izdela
strokovno nalogo, ki obsega vsaj eno avtorsko polo, v kateri obdela
problematiko z enega od strokovnih področij iz prejšnje točke, na katerem se je
usposabljal v okviru pripravništva, ali izdela strokovno nalogo, ki vključuje
gozdnogojitveni načrt za vsaj 50 ha raznolikega gozda in njegovo širšo
utemeljitev v obsegu vsaj 10.000 znakov. Strokovno nalogo pregleda in potrdi
strokovni svet organizacijske enote Zavoda.
(2) Program pripravništva pripravi mentor v sodelovanju
z vodji služb za posamezno strokovno področje, potrdi pa ga strokovni svet
organizacijske enote Zavoda.
(3) Pri pripravi programa pripravništva se upošteva
raven izobrazbe pripravnika oziroma zahtevnost dela na strokovnem področju, za
katero se pripravnik usposablja.
5. člen
(pripravniški dnevnik)
Pripravnik vodi v času pripravništva pripravniški dnevnik, v
katerega vpisuje vsa dela in naloge, opravljene po programu pripravništva, ter
udeležbo na seminarjih in drugih oblikah strokovnega usposabljanja. Ob
zaključku pripravniške dobe mentor na podlagi pripravniškega dnevnika in svojih
opažanj potrdi, da je pripravnik opravil v dnevniku navedena strokovna opravila
oziroma sodeloval na seminarjih.
6. člen
(potrdilo o pripravništvu)
(1) Po končani pripravniški dobi izda Zavod na podlagi
pripravniškega dnevnika, potrdila mentorja iz prejšnjega člena ter potrjene
strokovne naloge iz 2. točke prvega odstavka 4. člena tega pravilnika
pripravniku potrdilo o pripravništvu.
(2) Obrazec potrdila o pripravništvu je določen v
prilogi 1, ki je sestavni del tega pravilnika.
7. člen
(mentor)
(1) Pripravništvo se opravlja pod neposrednim vodstvom
in nadzorstvom mentorja. Mentorja, ki mora biti delavec Zavoda, imenuje
direktor Zavoda.
(2) Mentor mora imeti enako ali višjo raven strokovne
izobrazbe kot pripravnik in imeti vsaj pet let delovnih izkušenj na strokovnem
področju, za katerega se pripravnik usposablja. Če v Zavodu ni uslužbenca z
ustrezno ravnjo izobrazbe, ima lahko izjemoma mentor nižjo raven izobrazbe od
pripravnika.
(3) Če je mentor odsoten z dela več kot pet delovnih dni
skupaj, ga nadomešča vodja notranje organizacijske enote, v kateri se
pripravnik usposablja.
(4) Mentor lahko določi strokovne delavce, ki skrbijo za
pripravnikovo usposabljanje na posameznem strokovnem področju in ga
nadzorujejo.
8. člen
(naloge mentorja)
Mentor ima zlasti naslednje naloge:
1.     
pripravi program pripravništva v sodelovanju z vodji služb za posamezno
strokovno področje;
2.     
skrbi, da se izvaja pripravništvo po programu pripravništva;
3.     
uvaja s pomočjo drugih strokovnih delavcev pripravnika v delo ter mu z
navodili, nasveti in s praktičnim delom pomaga pri usposabljanju za samostojno
delo;
4.     
skrbi, da pripravnik sodeluje na strokovnih posvetih;
5.     
obravnava skupaj s pripravniki posamezna praktična strokovna vprašanja;
6.     
dodeljuje delo oziroma posamezna opravila pripravniku, ki jih mora
pripravnik praktično obvladati po končanem pripravništvu;
7.     
nadzira sam in po drugih strokovnih delavcih, ali se je pripravnik na
strokovnem področju zadosti usposobil za samostojno delo;
8.     
usmerja pripravnika pri izdelavi strokovne naloge;
9.     
oceni delo pripravnika po poteku pripravniške dobe.
9. člen
(plačilo za mentorstvo)
Zavod določi v svojih splošnih aktih, kako se nagrajujejo
mentorji. Mentorju se lahko priznajo do štiri ure mentorstva na teden, višina
nagrade za vsako mentorsko uro pa ne sme presegati 20 % urne postavke osnovne
plače mentorja.
III. STROKOVNI IZPIT
10. člen
(pogoj za samostojno delo)
Za samostojno opravljanje nalog javne gozdarske službe na
delovnih mestih, za katera se v skladu s pravilnikom, ki ureja podrobnejše
pogoje za opravljanje nalog javne gozdarske službe v Zavodu, zahteva strokovni
izpit, mora strokovni delavec opraviti strokovni izpit iz tega pravilnika.
11. člen
(kandidati za opravljanje strokovnega izpita)
(1) Strokovni izpit lahko opravlja strokovni delavec, ki
opravi pripravništvo na Zavodu v skladu s tem pravilnikom.
(2) Strokovni izpit lahko opravlja tudi strokovni
delavec, ki še nima opravljenega strokovnega izpita in sklene pogodbo o
zaposlitvi na Zavodu za delovno mesto v skladu s pravilnikom, ki ureja
podrobnejše pogoje za opravljanje nalog javne gozdarske službe v Zavodu.
12. člen
(vsebina in način opravljanja strokovnega izpita)
(1) Strokovni izpit obsega splošni in posebni del.
(2) Težavnost strokovnega izpita je prilagojena ravni
izobrazbe kandidata.
(3) Splošni del izpita se opravlja ustno. Splošni del
izpita je enak za kandidate z enako ravnjo izobrazbe.
(4) Posebni del izpita se opravlja pisno in ustno.
Program posebnega dela strokovnega izpita je prilagojen delom in nalogam, za
katere se je kandidat usposabljal oziroma zaposlil.
13. člen
(splošni del strokovnega izpita)
Splošni del strokovnega izpita obsega naslednje vsebine:
1.     
ustavna ureditev s poudarkom na temeljnih izhodiščih ustavne ureditve,
človekovih pravicah in temeljnih svoboščinah, gospodarskih in socialnih
razmerjih, oblikah neposredne in posredne demokracije, organizaciji državne
oblasti in ustavnem sodstvu;
2.     
organizacija izvršilne oblasti s poudarkom na nalogah in organizaciji
vlade in uprave ter o položaju zaposlenih v državnih organih;
3.     
organizacija in funkcija lokalne samouprave;
4.     
položaj in organizacija organov pravosodja, sodstva, odvetništva in
notariata;
5.     
varstvo osebnih podatkov;
6.     
pisarniško poslovanje in dolžnosti upravnih organov do dokumentarnega
gradiva.
14. člen
(posebni del strokovnega izpita)
Posebni del strokovnega izpita obsega:
1.     
pisno nalogo, v kateri kandidat obdela strokovni problem;
2.     
ustni del iz naslednjih vsebin:
- 
predpisi s področja gozdarstva vključno z Nacionalnim gozdnim programom;
- 
ovrednotenje funkcij gozdov in prostorsko načrtovanje;
- 
prostorski informacijski sistemi;
- 
ugotavljanje stanja in spremljanje razvoja gozdov;
- 
določanje ciljev za gospodarjenje z gozdovi;
- 
določanje usmeritev in ukrepov za gospodarjenje z gozdovi;
- 
gojenje in varstvo gozdov;
- 
usmerjanje razvoja divjadi in nega habitatov prosto živečih živali;
- 
načrtovanje, gradnja in vzdrževanje gozdnih prometnic;
- 
pridobivanje lesa in tehnologije dela;
- 
varstvo naravne in kulturne dediščine;
- 
gozdarsko svetovanje;
- 
stiki z javnostjo;
- 
delovanje in organiziranost javne gozdarske službe;
- 
organizacija dela in vodenje v javnem sektorju;
- 
zemljiška knjiga in zemljiški kataster;
- 
financiranje v gozdarstvu.
15. člen
(izpitna komisija)
(1) Izpitno komisijo za strokovni izpit sestavljajo
predsednik, dva člana in zapisnikar, ki jih izbere direktor Zavoda s seznama
predsednikov, članov in zapisnikarjev izpitnih komisij.
(2) Seznam predsednikov, članov in zapisnikarjev
izpitnih komisij določi direktor Zavoda izmed zaposlenih na Zavodu.
(3) Izpraševalci za splošni del strokovnega izpita so
pravniki z najmanj izobrazbo, pridobljeno po študijskem programu druge stopnje,
oziroma izobrazbo, ki ustreza ravni izobrazbe, pridobljene po študijskih
programih druge stopnje, in je v skladu z zakonom, ki ureja slovensko ogrodje
kvalifikacij, uvrščena na 8. raven, in ki imajo najmanj deset let delovnih
izkušenj s področja prava.
(4) Izpraševalci za posebni del strokovnega izpita so
posamezniki z najmanj izobrazbo, pridobljeno po študijskem programu druge
stopnje, oziroma izobrazbo, ki ustreza ravni izobrazbe, pridobljene po
študijskih programih druge stopnje, in je v skladu z zakonom, ki ureja
slovensko ogrodje kvalifikacij, uvrščena na 8. raven, in ki imajo najmanj deset
let delovnih izkušenj s področja gozdarstva.
(5) Predsedniku in članom izpitne komisije pripadata
plačilo za delo in povračilo potnih stroškov v zvezi z delom v izpitni komisiji
v višini, kot je določena za člane izpitnih komisij v predpisu, ki ureja
strokovni izpit za vodenje in odločanje v upravnem postopku.
16. člen
(prijava na strokovni izpit)
(1) Kandidat, ki želi opravljati strokovni izpit, pošlje
prijavo na Zavod.
(2) Kandidatu Zavod pošlje obvestilo o datumu
strokovnega izpita in o sestavi izpitne komisije najmanj 15 dni pred datumom
izpita.
(3) Če kandidat ne pristopi k strokovnemu izpitu in se
ni odjavil vsaj osem dni pred določenim datumom izpita, se šteje, da strokovnega
izpita ni opravil. V tem primeru stroške strokovnega izpita plača kandidat sam,
razen če lahko dokaže, da ni mogel pristopiti k strokovnemu izpitu iz
opravičenih razlogov.
(4) Kandidat lahko k strokovnemu izpitu na stroške
Zavoda pristopi največ dvakrat. Cena opravljanja strokovnega izpita je enaka
ceni, kot je določena za opravljanje izpita iz splošnega upravnega postopka.
17. člen
(potek opravljanja strokovnega izpita)
(1) Predsednik komisije pred začetkom strokovnega izpita
ugotovi prisotnost članov komisije in zapisnikarja. Izpit začne predsednik
komisije tako, da kandidatom pojasni namen in potek izpita.
(2) O poteku strokovnega izpita se za vsakega kandidata
vodi zapisnik. Zapisnik podpišejo predsednik in člani komisije ter zapisnikar.
Pisna naloga je priloga zapisnika.
(3) Kandidat najprej ustno odgovarja na vprašanja iz
splošnega dela strokovnega izpita. Če kandidat opravi splošni del izpita, lahko
pristopi k opravljanju posebnega dela strokovnega izpita. Splošni in posebni
del strokovnega izpita se ne opravljata na isti dan, vendar razmik med njima ne
sme biti daljši od dveh delovnih dni.
(4) Posebni del strokovnega izpita je sestavljen iz
pisne naloge in ustnega dela.
(5) Pisno nalogo določi član izpitne komisije, ki je
izpraševalec za posebni del strokovnega izpita. Kandidat jo piše pod
nadzorstvom zapisnikarja. Pred začetkom pisanja pisne naloge zapisnikar
ugotovi, ali so prisotni vsi prijavljeni kandidati, in to sporoči predsedniku
komisije. Kandidatom izroči naloge ter pojasni, katere pripomočke in sredstva
lahko uporabljajo. Kandidati oddajo pisno nalogo po preteku treh učnih ur.
Uspeh kandidata pri pisni nalogi oceni izpitna komisija na obrazložen predlog
člana komisije, ki je določil in pregledal pisno nalogo.
(6) Vprašanja, ki jih postavi izpraševalec kandidatu pri
ustnem delu posebnega dela izpita, morajo biti taka, da je mogoče iz odgovorov
nanje oceniti kandidatovo znanje s celotnega področja, za katerega se je
usposabljal. Drugi član in predsednik komisije lahko kandidatu postavljata
dodatna vprašanja.
18. člen
(priznanje vsebin splošnega dela strokovnega izpita)
Za kandidata, ki ima opravljen strokovni izpit za imenovanje v
naziv v skladu s predpisom, ki ureja javne uslužbence, se šteje, da ima splošni
del strokovnega izpita opravljen.
19. člen
(ocenjevanje)
(1) Uspeh kandidata oceni izpitna komisija z oceno
»uspešno« ali z oceno »neuspešno«. Izpitna komisija z oceno »uspešno« oceni
kandidata, ki je uspešno opravil splošni del in oba dela posebnega dela
strokovnega izpita. Oceno razglasi predsednik komisije ob navzočnosti članov
takoj po končanem celotnem izpitu.
(2) Kandidatu, ki je strokovni izpit opravil, se izda
spričevalo o izpitu na obrazcu, ki je kot priloga 2 sestavni del tega
pravilnika. Spričevalo podpiše predsednik izpitne komisije.
(3) Kandidat, ki strokovnega izpita ni opravil, sme
izpit ponovno opravljati v roku, ki ga določi komisija. Ta rok ne sme biti
daljši od 60 dni od prijave na strokovni izpit.
20. člen
(izpitni spis in knjiga izpitov)
(1) Za vsakega kandidata se vodi izpitni spis, ki
vsebuje prijavo k izpitu s prilogami, obvestilo o dnevu opravljanja izpita,
zapisnik o poteku izpita s pisno nalogo in spričevalo o opravljenem izpitu.
(2) Zavod vodi knjigo izpitov, ki vsebuje: zaporedno
številko, osebno ime kandidata, datum in kraj rojstva, številko izpitnega
spisa, raven in vrsto strokovne izobrazbe, datum opravljanja izpita, izpitni
uspeh in datum vpisa v knjigo.
(3) Knjiga izpitov in izpitni spisi se hranijo trajno.
IV. IZPOPOLNJEVANJE STROKOVNIH DELAVCEV
21. člen
(izpopolnjevanje strokovnih delavcev)
Izpopolnjevanje strokovnih delavcev obsega stalno in
sistematično pridobivanje, razširjanje in poglabljanje znanj, potrebnih za
uspešno opravljanje delovnih nalog.
22. člen
(programi izpopolnjevanja)
(1) Izpopolnjevanje strokovnih delavcev se izvaja po
programu, ki ga pripravi Zavod, lahko tudi v sodelovanju z Gozdarskim
inštitutom Slovenije. Programi so srednjeročni in letni.
(2) S srednjeročnim programom se okvirno določajo cilji,
vsebina in obseg izpopolnjevanja strokovnih delavcev ter potrebna finančna
sredstva.
(3) Z letnim programom izpopolnjevanja strokovnih
delavcev se določijo zlasti teme, ki bodo obravnavane v tekočem letu,
opredelijo metode, oblike in trajanje izpopolnjevanja strokovnih delavcev,
način preverjanja pridobljenega znanja in potrebna finančna sredstva. Letni
program izpopolnjevanja strokovnih delavcev je sestavni del letnega programa
dela in finančnega načrta Zavoda.
23. člen
(način izpopolnjevanja)
(1) Za vsako obliko izpopolnjevanja strokovnih delavcev
je treba pripraviti ustrezno gradivo in izbrati metode ter oblike dela, ki
vzpodbujajo aktivnost, ustvarjalnost in samostojnost strokovnih delavcev pri
izobraževanju.
(2) Izpopolnjevanje strokovnih delavcev se izvaja v
obliki samoizobraževanja in strokovnih razprav, konzultacij, tematskih posvetov,
seminarjev, tečajev, praktičnega opravljanja del in nalog, strokovne prakse,
študija po programih na visokošolskih zavodih ter v drugih oblikah, ki jih
določa program izpopolnjevanja strokovnih delavcev.
V. PREHODNI IN KONČNA DOLOČBA
24. člen
(prehodna določba)
Strokovni delavci, ki v času uveljavitve tega pravilnika
opravljajo pripravništvo na Zavodu, dokončajo pripravništvo v skladu z
dosedanjimi predpisi.
25. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
pripravništvu, strokovnih izpitih in strokovnem izpopolnjevanju za delavce v
javni gozdarski službi (Uradni list RS, št. 70/98).
26. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-487/2017
Ljubljana, dne 16. maja 2018
EVA 2018-2330-0037
Mag. Dejan Židan l.r.
minister
za kmetijstvo, gozdarstvo
in prehrano

Priloga 1: Potrdilo
o pripravništvu
Priloga 2:
Spričevalo