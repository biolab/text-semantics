1. člen
(namen in področje uporabe smernic)
(1) Evropski bančni
organ je na podlagi prvega odstavka 16. člena
Uredbe (EU) št. 1093/2010 Evropskega
parlamenta in Sveta z dne 24. novembra
2010 o ustanovitvi Evropskega nadzornega organa (Evropski bančni organ) in o
spremembi Sklepa št. 716/2009/ES ter
razveljavitvi Sklepa Komisije 2009/78/ES (UL L št. 331
z dne 15. 12. 2010,
str. 12), zadnjič spremenjena z Uredbo (EU) 2019/2175 Evropskega parlamenta in
Sveta z dne 18. decembra 2019 o spremembi
Uredbe (EU) št. 1093/2010 o ustanovitvi
Evropskega nadzornega organa (Evropski bančni organ), Uredbe (EU) št. 1094/2010 o ustanovitvi Evropskega nadzornega
organa (Evropski organ za zavarovanja in poklicne pokojnine), Uredbe (EU) št. 1095/2010 o ustanovitvi Evropskega nadzornega
organa (Evropski organ za vrednostne papirje in trge), Uredbe (EU) št. 600/2014 o trgih finančnih instrumentov,
Uredbe (EU) 2016/1011 o indeksih, ki se uporabljajo kot referenčne vrednosti v
finančnih instrumentih in finančnih pogodbah ali za merjenje uspešnosti
investicijskih skladov, in Uredbe (EU) 2015/847 o informacijah, ki spremljajo
prenose sredstev (UL L št. 334 z dne 27. 12. 2019, str. 1) 30. junija
2022 objavil Smernice o primerjavi praks v zvezi s prejemki in razlik v
prejemkih med spoloma v skladu z Direktivo (EU) 2019/2034 (v nadaljnjem
besedilu: Smernice), ki so objavljene na njegovi spletni strani. Slovenski
prevod Smernic je bil objavljen 26. oktobra 2022.
(2) Smernice v skladu s
34. členom Direktive (EU) 2019/2034
Evropskega Parlamenta in Sveta z dne 27. novembra 2019 o bonitetnem
nadzoru investicijskih podjetij ter o spremembi direktiv 2002/87/ES,
2009/65/ES, 2011/61/EU, 2013/36/EU, 2014/59/EU in 2014/65/EU (UL L št. 314 z dne 5. 12. 2019, str. 64), popravljena s popravkom (UL L
št. 405 z dne 2. 12. 2020, str. 84; v nadaljnjem besedilu:
Direktiva (EU) 2019/2034) podrobneje opredelijo merila, ki jih morajo nekatera
investicijska podjetja predložiti pristojnim organom za primerjavo trendov in
praks v zvezi s prejemki in informacijami, ki jih je treba predložiti za
primerjavo razlik v prejemkih med spoloma (v nadaljnjem besedilu skupaj:
podatki za primerjavo). Smernice določajo, kako pristojni organi od
investicijskih podjetij zbirajo podatke za primerjavo ter kako te podatke
predložijo organu EBA.
(3) Smernice se
uporabljajo na posamični podlagi. Kadar se uporablja 7. člen
Uredbe (EU) 2019/2033 Evropskega Parlamenta in Sveta z dne 27. novembra 2019 o bonitetnih zahtevah za
investicijska podjetja ter o spremembi uredb (EU) št. 1093/2010,
(EU) št. 575/2013, (EU) št. 600/2014 in (EU) št. 806/2014
(UL L št. 314 z dne 5. 12. 2019,
str. 1), zadnjič popravljena s popravkom (UL L št. 405
z dne 2. 12. 2020,
str. 79; v nadaljnjem besedilu: Uredba (EU) 2019/2033), se Smernice uporabljajo
na ravni konsolidacije, kot je določeno v tem členu uredbe.
(4) Smernice se
uporabljajo za:
a)    
investicijska podjetja, kot so opredeljena v 1. točki prvega odstavka 4. člena Direktive 2014/65/EU Evropskega
parlamenta in Sveta z dne 15. maja 2014 o
trgih finančnih instrumentov ter spremembi Direktive 2002/92/ES in Direktive
2011/61/EU (UL L št. 173 z dne 12. 6. 2014,
str. 349), zadnjič spremenjena z Direktivo (EU) 2021/338 Evropskega parlamenta
in Sveta z dne 16. februarja 2021 o
spremembi Direktive 2014/65/EU glede zahtev po informacijah, upravljanja
produktov in omejitev pozicij ter direktiv 2013/36/EU in (EU) 2019/878 glede
njune uporabe za investicijska podjetja, za podporo okrevanju po krizi zaradi
COVID-19 (UL L št. 68 z dne
26. 2. 2021, str. 14) in za katere se uporabljata 25. in
34. člen Direktive (EU) 2019/2034 in
b)    
pristojne organe, kakor so opredeljeni v 5. točki prvega odstavka 3. člena Direktive (EU) 2019/2034.
2. člen
(obseg uporabe smernic)
(1) S tem sklepom Agencija
za trg vrednostnih papirjev (v nadaljnjem besedilu: Agencija) določa uporabo
Smernic za borznoposredniške družbe, ki so v skladu z Zakonom o trgu finančnih
instrumentov (Uradni list RS, št. 77/18,
17/19 – popr., 66/19 in 123/21) pridobile dovoljenje Agencije za opravljanje
investicijskih in pomožnih investicijskih storitev in poslov in za katere se
uporabljata 27. in 49. člen Zakona o
bonitetnem nadzoru investicijskih podjetij (Uradni list RS, št. 123/21).
(2) Borznoposredniške
družbe iz prejšnjega odstavka tega člena glede poročanja podatkov za primerjavo
v celoti upoštevajo določbe Smernic.
PREHODNE IN KONČNA DOLOČBA
3. člen
(prehodne določbe)
(1) Smernice se
uporabljajo od 31. decembra 2022 dalje,
borznoposredniške družbe iz prvega odstavka 2. člena
tega sklepa pa morajo podatke za primerjavo, brez podatkov o razlikah v
prejemkih med spoloma, za poslovno leto, ki se konča leta 2022, Agenciji
predložiti do 31. avgusta 2023. Prva
primerjava razlik v prejemkih med spoloma se mora nanašati na poslovno leto
2023.
(2) Z uveljavitvijo
tega sklepa se razveljavijo določbe 8. poglavja Sklepa o uporabi smernic
in priporočil Evropskega bančnega organa (Uradni list RS, št. 72/16, 156/20, 58/22 in 58/22).
4. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00700-25/2022-10
Ljubljana, dne 8. decembra 2022
EVA 2022-1611-0136
Predsednica sveta
Agencije za trg vrednostnih papirjev
Anka Čadež