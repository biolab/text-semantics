1. člen
(vsebina)
Ta uredba določa postopke za opravljanje
inšpekcijskega nadzora nad varnostjo plovbe, zaščito, preprečevanjem
onesnaženja morja in delovnimi razmerami članov posadke na ladji v skladu z
Direktivo 2009/16/ES Evropskega parlamenta in Sveta z dne 23. aprila 2009 o
pomorski inšpekciji države pristanišča (UL L št. 131 z dne 28. 5. 2009, str.
57), zadnjič spremenjeno z Direktivo EU 2017/2110
Evropskega parlamenta in Sveta z dne 15. novembra 2017 o sistemu inšpekcijskih
pregledov za varno izvajanje linijskih prevozov z ro-ro potniškimi ladjami in
visokohitrostnimi potniškimi plovili ter spremembi Direktive 2009/16/ES ter
razveljavitvi Direktive Sveta 1999/35/ES (UL L št. 315 z dne 30. 11. 2017, str.
61), (v nadaljnjem besedilu: Direktiva 2009/16/ES).
2. člen
(pomen izrazov)
(1) Posamezni izrazi v tej uredbi imajo
naslednji pomen: 
1.     
»konvencije« so naslednje konvencije s protokoli in spremembami ter
pripadajočimi obveznimi kodeksi v njihovi najnovejši različici: 
a)   
Mednarodna konvencija o tovornih črtah, 1966 (v nadaljnjem besedilu:
konvencija LL66), 
b)   
Mednarodna konvencija o varstvu človeškega življenja na morju, 1974 (v
nadaljnjem besedilu: konvencija SOLAS), 
c)   
Mednarodna konvencija o preprečevanju onesnaževanja morja z ladij, 1973,
in Protokol iz leta 1978 (v nadaljnjem besedilu: konvencija MARPOL), 
d)   
Mednarodna konvencija o standardih za usposabljanje, izdajanje
pooblastil o nazivih in ladijsko straženje pomorščakov, 1978 (v nadaljnjem
besedilu: konvencija STCW), 
e)   
Konvencija o mednarodnih pravilih za izogibanje trčenju na morju, 1972, 
f)    
Mednarodna konvencija o izmeritvi ladij, 1969, 
g)   
Mednarodna konvencija o civilni odgovornosti za škodo, povzročeno z
onesnaženjem z nafto, 1992; 
h)   
Konvencija o delu v pomorstvu, 2006 (v nadaljnjem besedilu: MLC 2006), 
i)     
Mednarodna konvencija o nadzoru škodljivih sistemov proti obraščanju na
ladjah, 2001 (v nadaljnjem besedilu: konvencija AFS 2001), 
j)     
Mednarodna konvencija o civilni odgovornosti za škodo, ki jo povzroči
onesnaženje z gorivom, 2001 (v nadaljnjem besedilu: konvencija Bunkers 2001);
2.     
»pariški memorandum« je Memorandum o soglasju glede nadzora, ki ga
opravlja inšpekcija za varnost plovbe, ki je bil podpisan v Parizu 26. januarja
1982, s spremembami; 
3.     
»okvir in postopki prostovoljnega sistema samoocenitve držav članic IMO«
pomeni prostovoljno presojo, ki jo Republika Slovenija opravi v skladu z
Resolucijo A. 974 (24)
(www.mzp.gov.si/si/delovna_podrocja/pomorstvo_in_plovba_po_celinskih_vodah/zakonodaja_pomorstvo/),
ki jo je sprejela skupščina IMO; 
4.     
»območje pariškega memoranduma« je območje, na katerem podpisnice tega
memoranduma opravljajo inšpekcijske preglede v skladu z njim; 
5.     
»ladja« je morsko plovilo, za katero velja ena ali več konvencij in ne
plove pod zastavo Republike Slovenije; 
6.     
»stik ladje s pristaniščem« je povezava, do katere pride, ko ladja
neposredno sodeluje pri dogajanju, ki vključuje gibanje oseb ali premik blaga
ali zagotavljanje pristaniških storitev na ladjo ali z nje; 
7.     
»ladja na sidrišču« je ladja v vodnem prostoru pristanišča, to je
sidrišča, ter ni vezana ob obalo, in vzpostavi stik ladje s pristaniščem; 
8.     
»pomorski inšpektor« je uradna oseba s posebnimi pooblastili in
odgovornostmi, ki pri ministrstvu, pristojnem za pomorstvo, izvaja inšpekcijsko
nadzorstvo nad predpisi, ki urejajo varnost pomorske plovbe; 
9.     
»nočni čas« je čas med 22. uro zvečer in 5. uro zjutraj; 
10.  
»prijava« je informacija ali poročilo katere koli osebe ali organizacije
z legitimnim interesom za varnost ladje, vključno z interesom za varnost in
zdravje njene posadke, življenjskih in delovnih razmer na ladjah in
preprečevanje onesnaževanja; 
11.  
»zadržanje« je uradna prepoved ladji za izplutje zaradi ugotovljenih
pomanjkljivosti, ki posamezno ali skupaj povzročajo nesposobnost ladje za
plovbo; 
12.  
»ukrep prepovedi vplutja« je odločitev, izdana poveljniku ladje, družbi,
odgovorni za ladjo, in državi zastave, s katero se jih uradno obvešča, da bo
ladji zavrnjen vstop v vsa pristanišča in sidrišča Skupnosti; 
13.  
»prepoved opravljanja trgovskih operacij« je uradna prepoved ladji
opravljati trgovske operacije zaradi ugotovljenih pomanjkljivosti, ki bi,
posamično ali skupaj, pomenile nevarnost za nadaljevanje opravljanja trgovskih
operacij; 
14.  
»družba« je lastnik ladje ali druga organizacija ali oseba, kot je
upravljalec ali zakupnik, ki je od lastnika ladje prevzela odgovornost za
upravljanje ladje in je ob prevzemu te odgovornosti soglašala s prevzemom vseh
dolžnosti in odgovornosti, določenih v Mednarodnem kodeksu o varnem upravljanju
ladij (kodeks ISM); 
15.  
»priznana organizacija« je klasifikacijski zavod ali druga zasebna
družba, ki v imenu države zastave opravlja statutarne naloge; 
16.  
»statutarno spričevalo« je ladijska listina, ki jo v skladu z
mednarodnimi konvencijami izda država zastave ali je izdana v njenem imenu v
skladu z mednarodnimi konvencijami; 
17.  
»klasifikacijsko spričevalo« je ladijska listina, ki jo izda priznana
organizacija in potrjuje, da ladja izpolnjuje zahteve iz konvencije SOLAS 74,
poglavje II – 1, del A – 1, pravilo 3 – 1; 
18.  
»zbirka podatkov inšpekcijskih pregledov« je informacijski sistem, ki
prispeva k izvajanju sistema pomorske inšpekcije v Skupnosti in vsebuje podatke
o inšpekcijah, opravljenih v Skupnosti in na območju podpisnic pariškega
memoranduma; 
19.  
»upravljalec pristanišča« je koncesionar ali druga pravna oseba, ki vodi
in fizično upravlja pristanišče;
20.  
»spričevalo o delu v pomorstvu« je spričevalo iz predpisa 5.1.3 MLC
2006; 
21.  
»izjava o skladnosti dela v pomorstvu« je izjava iz predpisa 5.1.3 MLC
2006;
22.  
»ro-ro potniška ladja« je plovilo, na katero se lahko zapeljejo cestna
ali železniška vozila, ki prevažajo več kot 12 potnikov;
23.  
»hitro potniško plovilo« je plovilo v skladu s Pravilom X/1 konvencije
SOLAS, ki prevaža več kot 12 potnikov;
24.  
»linijski prevoz« je zaporedje potovanj ro-ro potniških ladij ali hitrih
potniških plovil med dvema ali več istimi pristanišči ali iz istega pristanišča
in nazaj brez vmesnih postankov:
a)   
v skladu z objavljenim voznim redom ali
b)   
so tako redna ali pogosta, da tvorijo prepoznavno sistematično
zaporedje.
(2) Vsa sklicevanja na konvencije,
mednarodne kodekse in resolucije, vključno s sklicevanjem na spričevala in
druge dokumente, so sklicevanja na konvencije, mednarodne kodekse in resolucije
v njihovi najnovejši različici.
3. člen
(področje uporabe)
(1) Ta uredba se uporablja za vsako ladjo
in njeno posadko, ki pristane v pristaniščih ali sidriščih Republike Slovenije,
da bi vzpostavila stik ladje s pristaniščem. 
(2) Ta uredba se uporablja tudi za
inšpekcijske preglede ro-ro potniških ladij in hitrih potniških plovil, ki se
opravijo izven pristanišča ali stran od sidrišča med linijskim prevozom iz 10.a
člena te uredbe.
(3) Za ladje z
bruto tonažo manj kakor 500 pomorski inšpektor uporabi ustrezna določila
konvencij. V delu, v katerem določbe konvencij za te ladje ne veljajo, ukrepa
tako, da zagotovi, da take ladje ne pomenijo očitne grožnje za varnost, zdravje
ali okolje. Pri zagotavljanju teh ukrepov pomorski inšpektor ravna v skladu s
Prilogo 1 pariškega memoranduma. 
(4) Pri
opravljanju inšpekcijskega pregleda ladje, ki pluje pod zastavo države, ki ni
podpisnica konvencije, pomorski inšpektor ravna tako, da ladja in njena posadka
nista deležni ugodnejše obravnave od ladje, ki pluje pod zastavo države, ki je
podpisnica konvencije. Na taki ladji pomorski inšpektor opravi podrobnejši
inšpekcijski pregled v skladu s postopki, določenimi s pariškim memorandumom.
(5) Ta uredba ne
velja za ribiške ladje, vojaške ladje, vojaške pomožne ladje, lesene ladje
enostavne gradnje, javne ladje, ki se uporabljajo v negospodarske namene in
jahte, ki se uporabljajo v negospodarske namene.
(6) Ukrepi,
določeni v tej uredbi, ne smejo znižati splošne ravni varstva pomorščakov v
skladu s socialnim pravom Evropske unije na področjih, za katera se uporablja
ta uredba, glede na razmere, ki so že prevladujoče v posamezni državi članici.
Če pomorski inšpektor pri izvajanju ukrepov iz te uredbe na ladjah, ki plujejo
pod zastavo Evropske unije, ugotovi nedvomne kršitve prava Evropske unije,
takoj obvesti pristojni organ, da sprejme nadaljnje ukrepe.
4. člen
(letna obveznost inšpekcijskih pregledov)
(1) Pomorska inšpekcija letno opravi: 
a)     inšpekcijske preglede na vseh ladjah iz prednostne skupine I iz
točke a) drugega odstavka 8. člena te uredbe, ki pristanejo v pristaniščih in
sidriščih Republike Slovenije, in 
b)     vsaj toliko inšpekcijskih pregledov letno na ladjah iz »prednostnih
skupin I in II« iz točke a) in b) drugega odstavka 8. člena te uredbe, kolikor
je sorazmerni delež Republike Slovenije glede na število vseh inšpekcijskih
pregledov, ki jih je treba opraviti v Skupnosti in na območju pariškega
memoranduma. 
(2) Pomorska inšpekcija, ki ne opravi
inšpekcijskih pregledov v skladu s točko a) prejšnjega odstavka, izpolni letno
obveznost inšpekcijskih pregledov, če število neopravljenih inšpekcijskih
pregledov ne presega: 
a)     5% celotnega števila zelo rizičnih ladij iz prednostne skupine I,
ki pristajajo v pristaniščih in sidriščih Republike Slovenije; 
b)     10% celotnega števila ladij iz prednostne skupine I, ki niso zelo
rizične ladje in pristajajo v pristaniščih in sidriščih Republike Slovenije. 
(3) Ne glede na odstotek iz točke a) in b)
prejšnjega odstavka, pomorska inšpekcija daje prednost inšpekcijskim pregledom
tistih ladij, ki glede na informacije iz baze podatkov inšpekcijskih pregledov
redko pristajajo v pristaniščih Skupnosti. 
(4) Ne glede na odstotek iz točke a) in b)
drugega odstavka tega člena, pomorska inšpekcija daje prednost inšpekcijskim
pregledom na tistih zelo rizičnih ladjah iz prednostne skupine I, ki pristajajo
na sidriščih v Republiki Sloveniji, ki glede na informacije iz baze podatkov
inšpekcijskih pregledov redko pristajajo v pristaniščih Skupnosti.
5. člen
(preložitev inšpekcijskih pregledov)
(1) Pomorska inšpekcija lahko inšpekcijski
pregled ladje iz prednostne skupine I preloži v naslednjih okoliščinah: 
a)     če se lahko inšpekcijski pregled opravi ob naslednjem pristanku
ladje v pristanišču Republike Slovenije, če ladja v tem času ne pristane v
nobenem drugem pristanišču v Skupnosti ali na območju pariškega memoranduma in
če preložitev ni daljša od 15 dni; 
b)     če se inšpekcijski pregled lahko opravi v drugem pristanišču v
Skupnosti ali na območju pariškega memoranduma v 15 dneh, če pristojni organ
države, v kateri je to pristanišče, predhodno pristane, da opravi inšpekcijski
pregled. 
(2) Pomorski inšpektor mora preložitev
inšpekcijskega pregleda iz prejšnjega odstavka zabeležiti v bazi podatkov
inšpekcijskih pregledov. 
(3) Pomorski inšpektor lahko izpusti
inšpekcijski pregled ladje iz prednostne skupine I iz izvedbenih razlogov, če
razlog zabeleži v bazi podatkov inšpekcijskih pregledov in če so nastopile
naslednje izredne okoliščine: 
a)     če presodi, da bi opravljanje inšpekcijskega pregleda ogrožalo
varnost inšpektorjev, ladje, njene posadke, pristanišča ali morskega okolja; 
b)     če ladja pristane v pristanišču samo ponoči. V tem primeru pomorska
inšpekcija sprejme potrebne ukrepe, da zagotovi ustrezen pregled ladij, ki
redno pristajajo ponoči. 
(4) Pomorski inšpektor lahko izpusti
inšpekcijski pregled na ladji na sidrišču, če: 
a)     je ladja v 15 dneh pregledana v drugem pristanišču ali sidrišču v
Skupnosti ali na območju pariškega memoranduma v skladu s Prilogo I; 
b)     ladja pristane samo ponoči ali če je čas postanka prekratek za
zadovoljivo opravljanje inšpekcijskega pregleda ter razlog za neopravljen
pregled zabeleži v bazi podatkov inšpekcijskih pregledov; 
c)     presodi, da bi opravljanje inšpekcijskega pregleda ogrožalo varnost
inšpektorjev, ladje, njene posadke, pristanišča ali morskega okolja ter razlog
za neopravljen pregled zabeleži v bazi podatkov inšpekcijskih pregledov.
6. člen
(najava prihoda ladij)
(1) Ladjar, ladijski agent ali poveljnik
ladje, na kateri mora biti v skladu z 10. členom te uredbe opravljen razširjeni
inšpekcijski pregled, morajo najaviti Upravi Republike Slovenije za pomorstvo
ali pomorski inšpekciji prihod ladje v pristanišče ali sidrišče Republike
Slovenije v skladu z določbami iz Priloge III, ki je sestavni del te uredbe. 
(2) Za sporočanje podatkov iz prejšnjega
odstavka se smiselno upošteva način sporočanja in obrazci, določeni v predpisih
o nadzoru pomorskega prometa. 
(3) Uprava Republike Slovenije za pomorstvo
(v nadaljnjem besedilu: uprava) mora pomorski inšpekciji posredovati podatke iz
prejšnjega člena in podatke, ki ji jih ladje, ki prihajajo iz tujine, sporočajo
v skladu s predpisi o nadzoru pomorskega prometa. 
(4) Uprava pomorski inšpekciji zagotovi
elektronski dostop do informacij iz prvega in drugega odstavka tega člena.
7. člen
(pogostost inšpekcijskih pregledov)
Na ladjah, ki pristajajo v pristaniščih ali
sidriščih Republike Slovenije, mora pomorska inšpekcija izvajati periodični ali
izredni inšpekcijski pregled, kot sledi: 
a)     Periodični inšpekcijski pregled ladje se opravi v vnaprej določenih
časovnih intervalih, odvisno od njenega rizičnega profila, v skladu s I. delom
Priloge I, ki je sestavni del te uredbe. Časovni interval med periodičnimi
inšpekcijskimi pregledi ladij se podaljšuje sorazmerno z zmanjševanjem
tveganja. Za zelo tvegane ladje časovni interval ni daljši od šestih mesecev. 
b)     Ne glede na čas, ki je potekel od zadnjega periodičnega
inšpekcijskega pregleda, pomorska inšpekcija: 
- 
opravi izredni inšpekcijski pregled, če so nastopile zelo pomembne
okoliščine iz podnaslova 2.A II. dela Priloge I te uredbe; 
- 
na podlagi strokovne presoje se lahko odloči, da opravi inšpekcijski
pregled ladje, pri kateri so nastopile nepričakovane okoliščine iz podnaslova
2.B II. dela Priloge I te uredbe.
8. člen
(izbira ladij za inšpekcijski pregled)
(1) Pomorski inšpektor izbere ladje za
inšpekcijski pregled na podlagi njihovega rizičnega profila, kot je določeno v
I. delu Priloge I te uredbe, v zelo pomembnih ali nepričakovanih okoliščinah pa
v skladu s podnaslovoma 2.A in 2.B II. dela Priloge I te uredbe. 
(2) Pri izbiri ladij za inšpekcijski
pregled pomorski inšpektor izbere ladje po naslednjem vrstnem redu: 
a)     najprej ladje, na katerih se opravi obvezni inšpekcijski pregled,
to so ladje iz prednostne skupine I, v skladu s sistemom izbire iz podnaslova
3.A II. dela Priloge I te uredbe; 
b)     nato ladje, ki so primerne za inšpekcijski pregled, to so ladje iz
prednostne skupine II, v skladu s podnaslovom 3.B točko II. dela Priloge I te
uredbe.
9. člen
(začetni in podrobnejši inšpekcijski
pregledi)
(1) Na ladji, izbrani na podlagi prejšnjega
člena ali 10.a člena te uredbe, mora pomorski inšpektor opraviti začetni
oziroma podrobnejši inšpekcijski pregled v skladu s sistemom izbire iz
podnaslovov 3.A in 3.B točke II. dela Priloge I te uredbe. Pri vsakem začetnem
inšpekcijskem pregledu ladje pomorski inšpektor: 
a)     preveri spričevala in dokumente, navedene v Prilogi IV, ki je
sestavni del te uredbe; 
b)     preveri, ali so bile odpravljene pomanjkljivosti, ugotovljene pri
prejšnjih inšpekcijskih pregledih; 
c)     se prepriča o celotnem stanju ladje, vključno s higienski
razmerami, strojnico in bivalnimi prostori na ladji. 
(2) Pomorski inšpektor se lahko odloči, da
ne opravi preverjanj iz točke a) in c) prejšnjega odstavka, če so v zvezi z
ladjo zabeležene pomanjkljivosti, ugotovljene pri prejšnjih inšpekcijskih
pregledih, ki jih je treba odpraviti do naslednjega pristanišča. 
(3) Če po opravljenem začetnem inšpekcijskem
pregledu iz prvega odstavka tega člena obstajajo utemeljeni razlogi za sum, da
stanje ladje ali njene opreme ali posadka ladje ne ustreza zahtevam konvencij,
pomorski inšpektor opravi podrobnejši inšpekcijski pregled, skupaj z nadaljnjim
preverjanjem izpolnjevanja izvedbenih zahtev na ladji. 
(4) Utemeljeni razlogi iz prejšnjega
odstavka obstajajo, če pomorski inšpektor ugotovi pomanjkljivosti na ladji, ki
po njegovem strokovnem mnenju upravičujejo podrobnejši inšpekcijski pregled
ladje, njene opreme ali posadke. Primeri utemeljenih razlogov so navedeni v
Prilogi V, ki je sestavni del te uredbe.
10. člen
(razširjeni inšpekcijski pregled)
(1) Pomorski inšpektor mora opraviti
razširjeni inšpekcijski pregled na naslednjih kategorijah ladij v skladu s sistemom
izbire iz podnaslova 3.A in 3.B točke II. dela Priloge I te uredbe: 
-       
na zelo rizičnih ladjah, 
-       
na potniških ladjah, tankerjih za prevoz nafte, tankerjih za prevoz
kemikalij ali plinov ali ladjah za prevoz razsutega tovora, starejših od 12
let, 
-       
ob zelo pomembnih ali nepričakovanih okoliščinah na zelo rizičnih ladjah
ter na potniških ladjah, tankerjih za prevoz nafte, tankerjih za prevoz
kemikalij ali plinov ali ladjah za prevoz razsutega tovora, starejših od 12
let, 
-       
na ladjah, na katerih je potrebno opraviti ponoven inšpekcijski pregled,
da se razveljavi ukrep prepovedi vplutja. 
(2) Ladjar ali poveljnik ladje pomorskemu
inšpektorju zagotovi dovolj časa za izvedbo razširjenega inšpekcijskega
pregleda. Brez poseganja v nadzorne ukrepe, potrebne zaradi zaščite, mora ladja
ostati v pristanišču do konca inšpekcijskega pregleda. 
(3) Po prejemu najave ladje, na kateri je
treba opraviti periodični razširjeni inšpekcijski pregled, pomorska inšpekcija
ladjo obvesti, če razširjenega inšpekcijskega pregleda ladje ne bo opravila. 
(4) Razširjeni inšpekcijski pregled se
opravi v skladu s postopki, določenimi v Prilogi VII, ki je sestavni del te
uredbe, in lahko vključuje tudi podrobnejši inšpekcijski pregled, kadar
obstajajo utemeljeni razlogi iz tretjega odstavka 9. člena te uredbe.
10.a člen
(inšpekcijski pregledi ro-ro potniških
ladij in hitrih potniških plovil, ki opravljajo linijske prevoze)
(1) Pomorski inšpektor opravi inšpekcijski
pregled ro-ro potniške ladje ali hitrega potniškega plovila, ki opravlja linijske
prevoze, v skladu s Prilogo XIV, ki je sestavni del te uredbe.
(2) Pomorski inšpektor pri načrtovanju
inšpekcijskih pregledov ro-ro potniške ladje ali hitrega potniškega plovila
upošteva načrt opravljanja prevozov in vzdrževanja ro-ro potniške ladje ali
hitrega potniškega plovila.
(3) Kadar je ro-ro potniška ladja ali hitro
potniško plovilo predmet inšpekcijskega pregleda v skladu s Prilogo XIV te
uredbe, se inšpekcijski pregled zabeleži v bazo podatkov inšpekcijskih
pregledov in upošteva za namene iz 7. in 8. člena te uredbe ter se vključi v
skupno število letnih inšpekcijskih pregledov, ki jih opravi posamezna država
članica v skladu s 4. členom te uredbe.
(4) Za ro-ro potniške ladje in hitra
potniška plovila na linijskih prevozih, ki so pregledana v skladu s tem členom,
se ne uporabljajo določbe prvega odstavka 6. člena, točka a) 7. člena in 10.
člen te uredbe.
(5) Ro-ro potniške ladje ali hitra potniška
plovila, ki so predmet izrednega inšpekcijskega pregleda v skladu z b) točko 7.
člena te uredbe, pomorski inšpektor izbere za inšpekcijski pregled v skladu z
delom II 3A(c) in 3B(c) Priloge I te uredbe. Inšpekcijski pregledi, opravljeni
v skladu s tem odstavkom, ne vplivajo na časovni razmik med inšpekcijskimi
pregledi, ki so določeni v 2. točki Priloge XIV te uredbe.
(6) Pomorski inšpektor lahko dovoli, da ga
med inšpekcijskim pregledom ro-ro potniške ladje ali hitrega potniškega plovila
kot opazovalec spremlja inšpektor države pristanišča druge države članice
Evropske unije. Kadar je zastava plovila enaka zastavi države članice, pomorski
inšpektor na prošnjo povabi predstavnika države zastave, da kot opazovalec
spremlja pomorskega inšpektorja.
11. člen
(smernice in postopki za varnost in
zaščito)
(1) Pri opravljanju pomorske inšpekcije
morajo pomorski inšpektorji ravnati v skladu s postopki in smernicami iz
Priloge VI, ki je sestavni del te uredbe. 
(2) Pri nadzoru izvajanja zaščite mora
pomorski inšpektor uporabljati ustrezne postopke iz Priloge VI te uredbe, za
vse ladje iz prvega, drugega in tretjega odstavka 3. člena Uredbe (ES) št.
725/2004 Evropskega parlamenta in Sveta z dne 31. marca 2004 o povečanju
zaščite na ladjah in v pristaniščih (UL L št. 129 z dne 29. 4. 2004, str. 6),
zadnjič spremenjene z Uredbo (ES) št. 219/2009 Evropskega parlamenta in Sveta z
dne 11. marca 2009 o prilagoditvi nekaterih aktov, za katere se uporablja
postopek iz člena 251 Pogodbe, Sklepu Sveta 1999/468/ES glede regulativnega
postopka s pregledom (UL L št. 87 z dne 31. 3. 2009, str. 109), (v nadaljnjem
besedilu: Uredba 725/2004/ES), razen za ladje pod slovensko zastavo. 
(3) (črtan).
(4) (črtan).
12. člen
(ukrepi prepovedi vplutja nekaterih ladij)
(1) Pomorska inšpekcija prepove ladji
vplutje v pristanišča ali sidrišča držav članic Evropske unije ali držav
podpisnic pariškega memoranduma, razen v primerih iz sedmega odstavka 17. člena
te uredbe, če ladja: 
-       
pluje pod zastavo države, navedene na črnem seznamu, ki je objavljen v
letnem poročilu Komisije, in je bila zadržana več kakor dvakrat v zadnjih 36
mesecih v pristanišču ali sidrišču države članice Evropske unije ali države
pogodbenice pariškega memoranduma ali 
-       
pluje pod zastavo države, navedene na sivem seznamu, objavljenem v
letnem poročilu Komisije, in je bila zadržana več kakor dvakrat v zadnjih 24
mesecih v pristanišču ali sidrišču države članice Evropske unije ali države
pogodbenice pariškega memoranduma. 
(2) Ukrep prepovedi vplutja iz prejšnjega
odstavka začne veljati takoj, ko ladja izpluje iz pristanišča ali sidrišča, v
katerem je bila tretjič zadržana in je bila izdana odločba o prepovedi vplutja.
(3) Pomorska inšpekcija lahko ukrep
prepovedi vplutja razveljavi šele po preteku treh mesecev od dneva izdaje
odločbe in če so izpolnjeni pogoji iz tretjega do devetega odstavka Priloge
VIII, ki je sestavni del te uredbe. Če je ladji drugič izrečen ukrep prepovedi
vplutja, se to obdobje podaljša na 12 mesecev. 
(4) Po vsakem nadaljnjem zadržanju ladje iz
prejšnjega odstavka v pristanišču ali sidrišču Republike Slovenije pomorski
inšpektor izreče ukrep prepovedi vplutja v vsa pristanišča ali sidrišča
Skupnosti. To tretjo odločbo o izreku ukrepa prepovedi vplutja lahko pomorski
inšpektor razveljavi po preteku 24 mesecev od dneva izdaje ukrepa prepovedi in
le, če: 
-       
ladja pluje pod zastavo države, ki zaradi števila zadržanj ni uvrščena
na črni niti na sivi seznam iz prvega odstavka tega člena, 
-       
je statutarna in klasifikacijska spričevala ladje izdala priznana
organizacija, v skladu z Uredbo (ES) št. 391/2009 Evropskega parlamenta in
Sveta z dne 23. aprila 2009 o skupnih pravilih in standardih za organizacije za
tehnični nadzor in pregled ladij (UL L št. 131 z dne 28. 5. 2009, str. 11) in
popravkom te uredbe (UL L št. 74 z dne 22. 3. 2010, str. 1), (v nadaljnjem
besedilu: Uredba 391/2009/ES), 
-       
ladjo upravlja družba, katere uspešnost je na podlagi 1. točke I. dela
Priloge I te uredbe, nadpovprečna, in 
-       
so izpolnjeni pogoji iz tretjega do devetega odstavka Priloge VIII te
uredbe. 
Ladji, ki ne izpolnjuje meril iz tega
odstavka, pomorski inšpektor po poteku 24 mesecev od izdaje ukrepa prepovedi
vplutja stalno prepove vstop v vsa pristanišča in sidrišča Skupnosti. 
(5) Po vsakem nadaljnjem zadržanju ladje v
pristanišču ali na sidrišču Republike Slovenije pomorski inšpektor po tretjem
izreku ukrepa prepovedi vplutja stalno prepove vplutje ladje v vsa pristanišča
in sidrišča Skupnosti. 
(6) Za izvajanje tega člena pomorska
inšpekcija ravna v skladu s postopki iz Priloge VIII te uredbe.
13. člen
(zapisnik o inšpekcijskem pregledu)
(1) Pomorski inšpektor po koncu
inšpekcijskega pregleda, podrobnejšega inšpekcijskega pregleda ali razširjenega
inšpekcijskega pregleda sestavi zapisnik o inšpekcijskem pregledu v skladu s
Prilogo IX, ki je sestavni del te uredbe. Kopijo zapisnika izroči poveljniku
ladje.
(2) Če se pri podrobnejšem inšpekcijskem
pregledu ugotovi, da delovne in življenjske razmere na ladji niso v skladu z
zahtevami MLC 2006, pomorski inšpektor takoj opozori poveljnika ladje o
ugotovljenih pomanjkljivostih in mu določi rok, v katerem mora ugotovljene
pomanjkljivosti odpraviti. 
(3) Če pomorski inšpektor ugotovi, da so
pomanjkljivosti iz prejšnjega odstavka resne ali se nanašajo na prijavo,
vloženo v skladu z 19. točko dela A Priloge V te uredbe, opozori organizacije
pomorščakov in ladjarjev ter lahko obvesti predstavnika države zastave in
predloži ustrezne informacije pristojnim organom v naslednjem pristanišču
postanka. 
(4) Pomorski inšpektor lahko o ugotovitvah
iz drugega in tretjega odstavka tega člena predloži izvod zapisnika generalnemu
direktorju Mednarodnega urada za delo, zato da se sprejmejo ustrezni in smotrni
ukrepi ter zagotovi zapis teh informacij in se o njih obvestijo stranke, ki bi
se lahko odločile za ustrezne postopke. Zapisniku priloži vse odgovore, ki jih
je prejel v določenem roku od zaprošenih pristojnih organov države zastave.
14. člen
(prijave)
(1) Pomorski inšpektor mora takoj proučiti
vsako prejeto prijavo ter ugotoviti, ali je utemeljena. Če je prijava
utemeljena, mora primerno ukrepati ter zagotoviti, da vsak, ki ga prijava
neposredno zadeva, lahko poda svoje mnenje. Če pomorski inšpektor meni, da je
prijava očitno neutemeljena, o svoji odločitvi in o razlogih obvesti
prijavitelja. 
(2) Pomorski inšpektor mora varovati
tajnost identitete osebe, ki je dala prijavo in je ne sme razkriti poveljniku
ali lastniku ladje. Pomorski inšpektor mora varovati zaupnost prijave, vključno
s pogovori, ki jih je v zvezi s prijavo opravil s člani posadke. 
(3) O sprejetih ukrepih v zvezi z
utemeljeno prijavo pomorski inšpektor obvesti upravo države zastave ter po
potrebi tudi Mednarodno organizacijo dela (v nadaljnjem besedilu: MOD).
14.a člen
(prijave v zvezi z MLC 2006)
(1) Pomorščak na ladji, ki pristane v
slovenskem pristanišču, lahko prijavo o domnevni kršitvi zahtev MLC 2006,
vključno s pravicami pomorščakov, sporoči pomorskemu inšpektorju, ki opravi
začetno preiskavo. 
(2) Če je glede na vrsto prijave potrebno,
začetna preiskava obsega preveritev, ali so bili opravljeni pritožbeni postopki
na ladji v skladu s predpisom 5.1.5 MLC 2006. Pomorski inšpektor lahko opravi
tudi podrobnejši inšpekcijski pregled v skladu z 9. členom te uredbe. 
(3) Pomorski inšpektor si prizadeva za
rešitev prijave na ravni ladje. 
(4) Če preiskava ali inšpekcijski pregled
razkrije neskladnost s 15. členom te uredbe, se uporablja navedeni člen. 
(5) Kadar ne gre za kršitve iz prejšnjega
odstavka in se prijava ne reši na ladji, pomorski inšpektor takoj obvesti
državo zastave in jo zaprosi, da mu v določenem roku predloži predlog in načrt
ukrepov za odpravo pomanjkljivosti. Inšpektor mora zapisnik o vsakem
inšpekcijskem pregledu, opravljenem v skladu s to uredbo, vnesti v bazo
podatkov iz 20. člena te uredbe. 
(6) Če prijava ni rešena v skladu s
prejšnjim odstavkom, pomorski inšpektor pošlje izvod zapisnika generalnemu
direktorju Mednarodnega urada za delo. Zapisniku priloži vse odgovore, prejete
v določenem roku od pristojnega organa države zastave. Pomorska inšpekcija
obvesti tudi organizacije pomorščakov in ladjarjev ter redno sporoča statistike
in informacije o rešenih prijavah generalnemu direktorju Mednarodnega urada za
delo v skladu s četrtim odstavkom 13. člena te uredbe. 
(7) Drugi odstavek 14. člena te uredbe se
uporablja tudi za prijave kršitev MLC 2006.
15. člen
(odprava pomanjkljivosti in zadržanje
ladje)
(1) Pomorski inšpektor se mora prepričati,
da so vse z inšpekcijskim pregledom ugotovljene ali odkrite pomanjkljivosti
odpravljene v skladu s konvencijami. 
(2) Ob pomanjkljivostih, ki očitno ogrožajo
varnost, zdravje ali okolje, pomorski inšpektor ladjo zadrži ali prepove
opravljanje trgovskih operacij, med katerimi so bile odkrite pomanjkljivosti.
Odločba o zadržanju ladje ali prepoved opravljanja trgovskih operacij ne sme
biti preklicana, dokler niso odpravljene ugotovljene pomanjkljivosti ali dokler
pomorski inšpektor ne ugotovi, da lahko ladja pod določenimi pogoji nadaljuje
plovbo ali nadaljuje prekinjene trgovske operacije, ne da bi bila ogrožena
varnost in zdravje potnikov ali posadke ali varnost drugih ladij in da ni
nevarnosti za onesnaženje morskega okolja. 
(3) Pri delovnih in življenjskih razmerah
na ladji, ki očitno ogrožajo varnost, zdravje ali zaščito pomorščakov, ali
pomanjkljivostih, ki pomenijo resno ali ponovljeno kršitev zahtev MLC 2006
(vključno s pravicami pomorščakov), pomorski inšpektor ladjo zadrži ali prepove
trgovske operacije, med katerimi so bile odkrite pomanjkljivosti. Odločba o
zadržanju ladje ali prepovedi opravljanja trgovskih operacij velja, dokler niso
odpravljene ugotovljene pomanjkljivosti ali dokler pomorski inšpektor ne
sprejme načrta ukrepov za odpravo teh pomanjkljivosti in ugotovi, da se bo
načrt hitro izvedel. Pomorski inšpektor se pred sprejetjem načrta ukrepov lahko
posvetuje s pristojnimi organi države zastave.
(4) Pomorski
inšpektor pri strokovni presoji o tem, ali naj ladjo zadrži ali ne, uporabi
merila iz Priloge X, ki je sestavni del te uredbe. 
(5) Pomorski
inšpektor ladjo zadrži, če ladja ni opremljena z delujočim sistemom zapisovanja
podatkov o plovbi, kadar je v skladu s predpisi, ki urejajo nadzor pomorskega
prometa, uporaba tega sistema obvezna. Če te pomanjkljivosti ni mogoče hitro
odpraviti v pristaniščih Republike Slovenije, lahko pomorski inšpektor taki
ladji dovoli, da nadaljuje plovbo do najbližje primerne ladjedelnice, v kateri
bo napaka hitro odpravljena, ali pa naloži, da se pomanjkljivosti odpravi v
največ 30 dneh, kot to določajo smernice pariškega memoranduma. V teh primerih
pomorski inšpektor uporabi merila in postopke iz 17. člena te uredbe. 
(6) V izjemnih
primerih, ko je celotno stanje ladje očitno podstandardno, lahko pomorski
inšpektor začasno prekine inšpekcijski pregled ladje, dokler odgovorni za
stanje ladje ne sprejmejo ukrepov, potrebnih za izpolnitev ustreznih zahtev
konvencij. 
(7) Kadar je na
podlagi ugotovitev pomorskega inšpektorja ladjo treba zadržati, pomorski inšpektor
takoj pisno obvesti in pošlje zapisnik o inšpekcijskem pregledu pristojnemu
organu države, pod katere zastavo ima ladja pravico pluti (v nadaljnjem
besedilu: pristojni organ države zastave), ali kadar to ni mogoče, konzulu, če
pa je odsoten, najbližjemu diplomatskemu predstavniku države zastave, o vseh
okoliščinah, ki so bile razlog za zadržanje ladje. Poleg tega pomorski
inšpektor po potrebi obvesti tudi tehničnega nadzornika klasifikacijskega
zavoda ali priznane organizacije, ki so pooblaščene za izdajo klasifikacijskih
ali statutarnih spričeval v skladu s konvencijami. 
(8) Če se ladji zaradi hude ali ponovljene
kršitve zahtev MLC 2006 (vključno s pravicami pomorščakov) prepove plovba ali
če delovne in življenjske razmere na ladji nedvoumno ogrožajo varnost, zdravje
ali zaščito pomorščakov, pomorski inšpektor takoj obvesti državo zastave ter
povabi predstavnika države zastave, da zagotovi svojo prisotnost, in zaprosi
državo zastave, da v določenem roku poda odgovor. Pomorski inšpektor takoj obvesti
tudi organizacije pomorščakov in ladjarjev.
(9) Pri
opravljanju inšpekcijskega pregleda si mora pomorski inšpektor prizadevati, da
se izogne neupravičenemu zadržanju ali zamudi ladje. Če je ladja neupravičeno
zadržana ali zamuja, sta lastnik ali ladjar upravičena do odškodnine za nastalo
izgubo ali škodo. V vsakem primeru nosi zaradi domnevno neupravičenega
zadržanja ali zamude ladje dokazno breme lastnik ali ladjar ladje. 
(10) Pomorski
inšpektor lahko dovoli zadržani ladji premik v drugi del pristanišča, če je tak
premik varen in se s tem zmanjša prezasedenost pristanišča. Toda prezasedenost
pristanišča se ne more upoštevati kot razlog za zadržanje ali odpravo zadržanja
ladje. Upravljalec pristanišča mora omogočiti namestitev zadržanih ladij v
pristanišču. 
(11) Pomorski
inšpektor v čim krajšem času obvesti upravljalca pristanišča, da je bila za
ladjo izdana odločba o zadržanju.
16. člen
(popravek baze podatkov inšpekcijskih
pregledov)
Če je bila s pravnim sredstvom odločba o
zadržanju odpravljena, razveljavljena ali spremenjena, pomorski inšpektor takoj
ustrezno dopolni bazo podatkov inšpekcijskih pregledov in poskrbi, da se
popravek v tej bazi objavi v 24 urah od sprejema take odločitve.
17. člen
(spremljanje inšpekcijskih pregledov in
zadržanj ladij)
(1) Kadar pomanjkljivosti, zaradi katerih
je bila ladja zadržana v skladu z drugim odstavkom 15. člena te uredbe, ni
mogoče odpraviti v pristanišču, v katerem se je opravil inšpekcijski pregled,
pomorski inšpektor ladji dovoli nadaljevanje plovbe brez nepotrebnega odlašanja
do najbližje primerne ladjedelnice, ki jo izbereta poveljnik in pristojni organ
države zastave, pod pogoji, ki jih odredi pristojni organ države zastave in s
katerimi soglaša pomorski inšpektor. Ti pogoji morajo zagotoviti, da lahko ladja
nadaljuje pot, ne da bi ogrožala varnost in zdravje potnikov in posadke,
predstavlja nevarnost za druge ladje ali onesnažila morsko okolje. 
(2) Če je pomorski inšpektor odločil, da se
ladja pošlje do ladjedelnice, ker ne izpolnjuje Resolucije IMO A.744(18)
(www.mzp.gov.si/si/delovna_podrocja/pomorstvo_in_plovba_po_celinskih_vodah/zakonodaja_pomorstvo/)
zaradi pomanjkljive ladijske dokumentacije ali zaradi konstrukcijskih napak ali
drugih pomanjkljivosti, lahko zahteva, da se v pristanišču zadržanja opravi
merjenje debeline pločevine, preden ladji dovoli izplutje do najbližje primerne
ladjedelnice. 
(3) V primerih iz prvega odstavka tega
člena pomorski inšpektor obvesti pristojni organ države, v kateri je izbrana
ladjedelnica, osebe iz šestega odstavka 15. člena te uredbe in po potrebi tudi
druge pristojne organe o vseh pogojih plovbe. Če prejme tako obvestilo uprava
ali pomorska inšpekcija, o sprejetih ukrepih obvesti organ, ki je poslal
obvestilo. 
(4) Pomorska inšpekcija sprejme ukrepe, s
katerimi se zagotovi, da se ladji iz prvega odstavka tega člena, ki nadaljuje
plovbo, prepove vplutje v katero koli pristanišče ali sidrišče države članice
Evropske skupnosti, če: 
-       
ne izpolni pogojev, ki jih je odredila pomorska inšpekcija na podlagi
opravljenega inšpekcijskega pregleda; 
-       
zavrne izpolnitev veljavnih zahtev konvencij tako, da ne odpluje v
izbrano ladjedelnico. 
(5) Prepoved vplutja iz prejšnjega odstavka
velja, dokler lastnik ali ladjar ladje ne predloži dokazov, ki prepričajo
pomorsko inšpekcijo, ki je ugotovila, da ima ladja pomanjkljivosti, da spet
popolnoma izpolnjuje vse veljavne zahteve konvencij. 
(6) Kadar v primerih iz prve alinee
četrtega odstavka pomorska inšpekcija ugotovi, da ima ladja pomanjkljivosti,
takoj opozori pristojne organe vseh drugih držav članic Evropske unije. Če je v
primerih iz druge alinee četrtega odstavka ladjedelnica v Republiki Sloveniji,
pomorska inšpekcija takoj opozori pristojne organe vseh drugih držav članic
Evropske skupnosti. Pred prepovedjo vplutja ladje se lahko pomorska inšpekcija
posvetuje s pristojnim organom države zastave ladje. 
(7) Ne glede na četrti in peti odstavek
tega člena lahko pomorski inšpektor dovoli vplutje ladje v pristanišče
Republike Slovenije zaradi višje sile, zelo pomembnih varnostnih razlogov, da
zmanjša ali omili nevarnost onesnaženja, ali da se odpravijo pomanjkljivosti,
če je lastnik, ladjar ali poveljnik ladje izvedel ustrezne ukrepe za
zagotovitev varnega vplutja, ki jih pomorski inšpektor sprejme kot zadostne.
18. člen
(pogoji za opravljanje nalog pomorskega
inšpektorja)
(1) Inšpekcijske preglede ladij lahko
opravljajo le imenovani pomorski inšpektorji, ki izpolnjujejo merila o
usposobljenosti iz Priloge XI, ki je sestavni del te uredbe. 
(2) Kadar pomorski inšpektor nima
zahtevanega poklicnega strokovnega znanja, lahko pomorskemu inšpektorju pomaga
vsaka oseba z zahtevanim strokovnim znanjem. 
(3) Pomorski inšpektorji in osebe, ki jim
pomagajo, ne smejo imeti nobenega poslovnega interesa v pristaniščih ali na
ladjah, na katerih se opravlja inšpekcijski pregled, prav tako pomorski
inšpektorji ne smejo biti zaposleni ali opravljati dela v imenu nevladnih
organizacij, ki izdajajo statutarna in klasifikacijska spričevala ali
opravljajo preglede, potrebne za izdajo teh spričeval ladjam. 
(4) Predstojnik uprave mora preveriti strokovno usposobljenost pomorskega inšpektorja in
njegovo izpolnjevanje meril usposobljenosti, opredeljenih v Prilogi XI te
uredbe, preden ga pooblasti za opravljanje inšpekcijskih pregledov ladij po tej
uredbi, nato pa periodično preverja, ali se pomorski inšpektor usposablja v
skladu s programom izpopolnjevanja in usposabljanja, ki ga pripravi Komisija. 
(5) Pomorski inšpektorji se morajo ustrezno
strokovno izpopolnjevati glede sprememb sistema pomorske inšpekcije tujih ladij
in sprememb konvencij.
19. člen
(poročila pilotov in upravljalcev
pristanišč)
(1) Piloti, ki pilotirajo ladje med
vplutjem ali izplutjem iz pristanišča Republike Slovenije, morajo takoj
ustrezno obvestiti pomorsko inšpekcijo, če med opravljanjem pilotaže izvedo, da
ima ladja pomanjkljivosti, ki lahko ogrozijo varno plovbo ladje ali lahko
povzročijo onesnaženje morskega okolja. 
(2) Če upravljalec pristanišča pri
opravljanju svojega dela izve, da ima ladja v njegovem pristanišču
pomanjkljivosti, ki lahko ogrozijo varnost ladje ali lahko povzročijo
onesnaženje morskega okolja, mora o tem takoj obvestiti pomorsko inšpekcijo. 
(3) Piloti in upravljalec pristanišča
morajo, kadar je mogoče v elektronski obliki, sporočiti pomorski inšpekciji
vsaj: 
-       
informacije o ladji (ime, identifikacijska številka IMO, klicni znak in
zastava); 
-       
informacije o plovbi (zadnje pristanišče postanka, namembno
pristanišče); 
-       
opis očitnih nepravilnosti, ugotovljenih na ladji. 
(4) Pomorski inšpektorji morajo, kadar
piloti in upravljalci pristanišč sporočijo očitne nepravilnosti, ustrezno
ukrepati in zabeležiti podrobnosti o sprejetih ukrepih.
20. člen
(baza podatkov inšpekcijskih pregledov)
(1) Baza podatkov inšpekcijskih pregledov
vsebuje podatke in vključuje funkcije iz Priloge XII, ki je sestavni del te
uredbe. 
(2) Uprava mora zagotoviti, da se podatki o
dejanskem času vplutja in izplutja vseh ladij, ki pristanejo v pristaniščih ali
sidriščih Republike Slovenije, iz sistema Skupnosti za izmenjavo pomorskih
informacij »SafeSeaNet« prenesejo v bazo podatkov inšpekcijskih pregledov. 
(3) Pomorski inšpektor mora vse
informacije, povezane z inšpekcijskimi pregledi, opravljenimi v skladu s to
uredbo, prenesti v bazo podatkov inšpekcijskih pregledov takoj, ko sestavi
zapisnik o inšpekcijskem pregledu ali sprosti zadržano ladjo. Vse informacije,
vnesene v bazo podatkov inšpekcijskih pregledov, mora zaradi njihove objave
potrditi v 72 urah od vnosa.
21. člen
(izmenjava informacij in sodelovanje)
Upravljalci pristanišč, ladijski agenti in
drugi pristojni organi morajo pomorski inšpekciji predložiti naslednje
informacije, s katerimi razpolagajo: 
-       
informacije, sporočene v skladu s 6. členom te uredbe in Prilogo III te
uredbe; 
-       
informacije o ladjah, ki niso sporočile nobenih informacij v skladu z
zahtevami iz te uredbe in Uredbe o pristaniških zmogljivostih za prevzem
ladijskih odpadkov in ostankov tovora (Uradni list RS, št. 78/08); 
-       
informacije o ladjah, ki so izplule, ne da bi upoštevale 10. in 12. člen
Uredbe o pristaniških zmogljivostih za prevzem ladijskih odpadkov in ostankov
tovora; 
-       
informacije o ladjah, ki jim je bil zaradi zaščite zavrnjen vstop v
pristanišče ali jim je bilo naloženo, da ga zapustijo; 
-       
informacije o očitnih nepravilnostih v skladu z 19. členom te uredbe.
22. člen
(podatki, potrebni za spremljanje
izvajanja)
Pomorska inšpekcija predloži Komisiji
podatke iz Priloge XIII, ki je sestavni del te uredbe,
v intervalih, določenih v tej prilogi.
23. člen
(kazenske določbe)
(1) Z globo od 200 eurov do 1.000 eurov se
za prekršek kaznuje: 
a)     poveljnik ladje, če v nasprotju s prvim odstavkom 6. člena te
uredbe ne posreduje vseh potrebnih podatkov upravi ali pomorski inšpekciji
najmanj tri dni pred vplutjem v pristanišče ali sidrišče ali pred izplutjem iz
prejšnjega pristanišča ali sidrišča, če se pričakuje, da bo plovba trajala manj
kot tri dni; 
b)     pilot, ki ne obvesti pomorske inšpekcije, če med opravljanjem
pilotaže izve, da ima ladja pomanjkljivosti, ki lahko ogrozijo varno plovbo
ladje ali povzročijo onesnaženje morskega okolja (prvi odstavek 19. člena). 
(2) Z globo od 400 eurov do 4.000 eurov se
za prekršek kaznuje pravna oseba, samostojni podjetnik posameznik in
posameznik, ki samostojno opravlja dejavnost: 
a)     če v nasprotju s prvim odstavkom 6. člena te uredbe ne posreduje
vseh potrebnih podatkov upravi ali pomorski inšpekciji najmanj tri dni pred
vplutjem v pristanišče ali sidrišče ali pred izplutjem iz prejšnjega
pristanišča ali sidrišča, če se pričakuje, da bo plovba trajala manj kot tri
dni; 
b)     če ne obvesti pomorske inšpekcije, da ima ladja v njegovem
pristanišču pomanjkljivosti, ki lahko ogrozijo varnost ladje ali povzročijo
onesnaženje morskega okolja (drugi odstavek 19. člena). 
(3) Z globo od 200 eurov do 2.000 eurov se
za prekršek kaznuje odgovorna oseba pravne osebe ali odgovorna oseba
samostojnega podjetnika posameznika, ki stori prekršek iz prejšnjega odstavka.
24. člen
(prekrškovni organ)
Pomorski inšpektor vodi prekrškovni
postopek in odloča o prekrških iz prejšnjega člena.

Priloga
I: Elementi sistema pomorske inšpekcije v skupnosti
Priloga
II: Matrica določanja profila rizičnosti
Priloga
III: Najave
Priloga
IV: Seznam spričeval in dokumentov
Priloga
V: Primeri utemeljenih razlogov
Priloga
VI: Postopki za nadzor ladij
Priloga
VII: Razširjeni inšpekcijski pregled ladij
Priloga
VIII: Določbe o prepovedi vplutja ladij v pristanišča in sidrišča v skupnosti
Priloga
IX: Zapisnik o inšpekcijskem pregledu
Priloga
X: Merila za zadrževanje ladje
Priloga
XI: Minimalna merila za inšpektorje
Priloga
XII: Funkcije baze podatkov inšpekcijskih pregledov
Priloga
XIII: Podatki, predloženi ob spremljanju izvajanja nadzora
varnosti plovbe
Priloga
XIV: Inšpekcijski pregledi ro-ro potniških ladij in hitrih potniških plovil, ki
opravljajo linijske prevoze

Uredba o inšpekcijskem nadzoru tujih ladij
(Uradni list RS, št. 105/10) vsebuje naslednji končni določbi:
»25. člen
(prenehanje
veljavnosti)
Z dnem uveljavitve te uredbe preneha
veljati Uredba o inšpekcijskem nadzoru varnosti plovbe (Uradni list RS, št.
105/07).
26. člen
(začetek
veljavnosti)
Ta uredba začne veljati 1. januarja 2011.«.

Uredba o spremembah in dopolnitvah Uredbe o
inšpekcijskem nadzoru tujih ladij (Uradni list RS, št. 96/14) vsebuje naslednjo prehodno in
končno določbo:
»PREHODNA IN KONČNA DOLOČBA
15. člen
(1) Do uveljavitve MLC 2006 se med
konvencije iz 1. točke prvega odstavka 2. člena uredbe uvršča Konvencija št.
147 o minimalnih normativih v trgovski mornarici. 
(2) Določbe nove 1.h) točke, 20. in 21.
točke prvega odstavka 2. člena, novega drugega, tretjega in četrtega odstavka
13. člena., novega 14.a. člena, novega tretjega in osmega odstavka 15. člena,
spremenjene točke 2B) II. dela Priloge I, spremenjene 14., 15., 16. točke, nove
45. in 46. točke Priloge IV, 16., nove 17., 18. in 19. točke Priloge V, spremenjeni
naslov v 3.10 točki, določbe novih 8. in 9. točke Priloge X te uredbe se
začnejo uporabljati z dnem začetka veljavnosti MLC 2006.
16. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
inšpekcijskem nadzoru tujih ladij (Uradni list RS, št. 71/19) vsebuje naslednjo končno določbo:
»KONČNA DOLOČBA
11. člen
Ta uredba začne veljati petnajsti dan po
objavi v Uradnem listu Republike Slovenije, uporabljati pa se začne 21.
decembra 2019.«.