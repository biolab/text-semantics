I. SPLOŠNE DOLOČBE
1. člen
(vsebina)
Ta pravilnik v skladu z Direktivo Sveta 2002/56/ES z dne 13.
junija 2002 o trženju semenskega krompirja (UL L št. 193 z dne 20. 7. 2002,
str. 60; z vsemi spremembami) in Direktivo Komisije 93/17/EGS z dne 30. marca
1993 o določitvi stopenj Skupnosti za osnovni semenski krompir, skupaj s pogoji
in označbami, ki se uporabljajo za te stopnje (UL L št. 106 z dne 30. 4. 1993,
str. 7; v nadaljnjem besedilu: Direktiva 93/17/EGS) ureja kategorije in stopnje
semenskega krompirja, za posamezno kategorijo in stopnjo določa zahteve za
uradno potrditev in za trženje, zahteve glede sortiranja, pakiranja, pečatenja
in označevanja semenskega krompirja, barvo, obliko in vsebino uradne etikete,
izjeme glede zahtev za trženje, postopek uradne potrditve semenskega krompirja,
nadzor dobaviteljev uradno potrjenega semenskega krompirja ter naknadno
kontrolo.
2. člen
(uporaba)
(1) Ta pravilnik se uporablja za pridelavo z namenom trženja
in za trženje semenskega krompirja v Evropski skupnosti (v nadaljnjem besedilu:
Skupnost). 
(2) Določbe tega pravilnika se ne uporabljajo za semenski
krompir, ki je dokazljivo namenjen izvozu v tretje države.
3. člen
(pomen izrazov)
Izrazi, uporabljeni v tem pravilniku, imajo naslednji pomen: 
1.     
uradni ukrepi so ukrepi, ki jih v skladu z zakonom, ki ureja semenski
material kmetijskih rastlin, in s tem pravilnikom sprejmeta oziroma izvajata: 
- 
organ za potrjevanje v postopku uradne potrditve oziroma 
- 
pristojni fitosanitarni inšpektor pri uradnem ali inšpekcijskem nadzoru
dobaviteljev in semenskega krompirja; 
2.     
organ za potrjevanje je organ, ki ima v skladu z zakonom, ki ureja
semenski material kmetijskih rastlin, javno pooblastilo za vodenje postopka
uradne potrditve semenskega krompirja; 
3.     
imenovani laboratorij je laboratorij, imenovan za opravljanje
diagnostičnih preiskav in drugih testov semenskega krompirja v skladu s
predpisi, ki urejajo semenski material kmetijskih rastlin, ali laboratorij, ki
mu je v skladu s predpisi, ki urejajo zdravstveno varstvo rastlin, dodeljeno
javno pooblastilo za opravljanje diagnostičnih preiskav škodljivih organizmov; 
4.     
karantenski škodljivi organizmi so škodljivi organizmi, določeni s
predpisi, ki urejajo zdravstveno varstvo rastlin; 
5.     
GERK je grafična enota rabe zemljišč kmetijskih gospodarstev v skladu s
predpisom, ki ureja evidenco grafičnih enot rabe zemljišč kmetijskih
gospodarstev, ki je enoznačno označena z neponovljivo identifikacijsko številko
GERK-PID; 
6.     
nasad semenskega krompirja so rastline krompirja na njivi znotraj enega
GERK-a, ki so iste sorte, kategorije in stopnje ter porekla in so namenjene za
pridelavo semenskega krompirja.
4. člen
(kategoriji semenskega krompirja)
Kategoriji semenskega krompirja po tem pravilniku sta: 
1.     
osnovno seme, to so gomolji krompirja, 
- 
ki so bili pridelani v skladu z uveljavljeno metodo vzdrževanja sorte in
zdravstvenega stanja, 
- 
ki so namenjeni predvsem za pridelavo certificiranega semena, 
- 
ki izpolnjujejo minimalne zahteve, predpisane za osnovno seme v prilogi
1 in v prilogi 2, ki sta sestavni del tega pravilnika, 
- 
za katere je bilo z uradnimi pregledi ugotovljeno, da izpolnjujejo
minimalne zahteve, navedene v tej točki; 
2.     
certificirano seme, to so gomolji krompirja, 
- 
ki so bili pridelani neposredno iz osnovnega ali certificiranega semena
ali iz generacije ali kategorije pred osnovnim semenom, za katero je bilo z
uradnimi pregledi ugotovljeno, da izpolnjuje zahteve za osnovno seme, 
- 
ki so namenjeni predvsem za pridelavo krompirja, ki ni semenski krompir,
- 
ki izpolnjujejo minimalne zahteve, predpisane za certificirano seme v
prilogah 1 in 2 tega pravilnika, 
- 
za katere je bilo z uradnimi pregledi ugotovljeno, da izpolnjujejo
minimalne zahteve, navedene v tej točki.
II. ZAHTEVE ZA TRŽENJE
5. člen
(splošne zahteve za trženje semenskega krompirja)
(1) Semenski krompir se lahko trži le, če je bil uradno
potrjen v kategorijo osnovnega semena ali certificiranega semena in če
izpolnjuje najmanj zahteve, določene v prilogah 1 in 2 tega pravilnika. 
(2) Poleg zahtev iz prejšnjega odstavka mora semenski krompir
za trženje izpolnjevati tudi zahteve, določene v predpisih, ki urejajo
zdravstveno varstvo rastlin. 
(3) Če semenski krompir iz prvega odstavka tega člena na trgu
ne izpolnjuje več vseh zahtev iz priloge 2 tega pravilnika, se sme ponovno
sortirati. Tak semenski krompir se pred trženjem ponovno uradno pregleda in
potrdi, ali po sortiranju ustreza vsem zahtevam iz priloge 2 tega pravilnika. 
(4) Semenski krompir, ki je bil tretiran z inhibitorji
kalitve, se ne sme tržiti.
6. člen
(zahteve glede velikosti gomoljev v partiji)
(1) Semenski krompir se pred trženjem sortira glede na
velikost gomoljev (kalibrira). Velikost gomoljev se določi s kvadratno mrežo. 
(2) Gomolji semenskega krompirja, ki padejo skozi kvadratno
mrežo dimenzij 25 mm x 25 mm, ne smejo biti dani na trg. 
(3) Če so gomolji semenskega krompirja večji od tistih, ki
padejo skozi kvadratno mrežo dimenzij 35 mm x 35 mm, se določita spodnja in
zgornja mejna velikost gomoljev v partiji z večkratnikom števila pet. Največja
dovoljena razlika med zgornjo in spodnjo mejno velikostjo gomoljev v partiji je
25 mm. Spodnja in zgornja mejna velikost gomoljev v partiji se navedeta na
uradni etiketi, s katero se označijo pakiranja uradno potrjenega semenskega
krompirja v skladu z 8. členom tega pravilnika. 
(4) Partija semenskega krompirja ne sme vsebovati več kot 3
utežne % gomoljev, ki so manjši od navedene spodnje mejne velikosti, ali več
kot 3 utežne % gomoljev, ki so večji od navedene zgornje mejne velikosti.
7. člen
(zahteve glede pakiranja)
Uradno potrjen semenski krompir kategorij osnovno seme in
certificirano seme se lahko trži le v homogenih partijah in v zaprtih
pakiranjih (npr. v vrečah, zabojih ali kontejnerjih), ki morajo biti zapečateni
in označeni v skladu z 8. členom tega pravilnika. Vreče morajo biti nove,
zaboji ali kontejnerji morajo biti čisti.
8. člen
(zahteve glede pečatenja in označevanja)
(1) Pakiranja uradno potrjenega semenskega krompirja morajo
biti zapečatena in označena uradno ali pod uradnim nadzorom tako, da jih ni
mogoče odpreti, ne da bi se pri tem poškodoval sistem pečatenja oziroma ne da
bi bilo opazno nepooblaščeno spreminjanje uradne etikete ali pakiranja. Sistem
pečatenja mora omogočati, da se ob zapečatenju pakiranj uradna etiketa vpne ali
pritrdi z uradno plombo, razen če se uporablja sistem pečatenja za enkratno
uporabo. 
(2) Na vsakem pakiranju uradno potrjenega semenskega
krompirja mora biti na zunanji strani pritrjena uradna etiketa, ki pred tem še
ni bila uporabljena. Uradna etiketa mora biti bele barve za osnovno seme in
modre barve za certificirano seme. Uradna etiketa mora izpolnjevati tudi
dodatne zahteve iz priloge 3, ki je sestavni del tega pravilnika. Če se uporabi
uradna etiketa z luknjo za vrvico, mora biti njena pritrditev vedno zavarovana
z uradno plombo. Dovoljena je uporaba samolepilnih etiket, če je semenski
krompir v embalaži, s katere samolepilne etikete ni možno odstraniti. Če se
uradna samolepilna etiketa zamenja, mora biti to opazno na uradni etiketi ali
embalaži. 
(3) Vsako pakiranje uradno potrjenega semenskega krompirja
mora vsebovati tudi uradni dokument iste barve kot je uradna etiketa, na njem
pa morajo biti navedeni najmanj podatki iz tretje, četrte in šeste alineje 1.
točke priloge 3 tega pravilnika. 
(4) Uradni dokument iz prejšnjega odstavka ni potreben, če so
podatki neizbrisno natisnjeni na pakiranju ali če se uporabi samolepilna
etiketa iz drugega odstavka tega člena ali etiketa iz materiala, ki se ne trga.
(5) Na vseh etiketah, potrdilih ali drugih dokumentih,
uradnih ali neuradnih, ki so pritrjeni na pakiranjih oziroma ki spremljajo
partije semenskega krompirja gensko spremenjenih sort, mora biti jasno
navedeno, da je sorta gensko spremenjena. 
(6) Če so bili gomolji semenskega krompirja pred pakiranjem
tretirani s fitofarmacevtskim ali drugim kemičnim sredstvom, mora biti to
sredstvo navedeno na uradni etiketi, na pakiranju oziroma na vsakem dokumentu,
uradnem ali neuradnem, ki je na ali v posameznem pakiranju semenskega
krompirja. 
(7) Uradno zapečatenih in označenih pakiranj se ne sme
ponovno zapečatiti in označiti drugače kot uradno ali pod uradnim nadzorom. Pri
ponovnem pečatenju in označevanju se na uradni etiketi navede datum zadnjega
ponovnega pečatenja in označevanja ter uradni organ, ki je za to odgovoren.
9. člen
(stopnje Skupnosti za osnovni semenski krompir in dodatne
zahteve za te stopnje)
(1) Uradno potrjen semenski krompir kategorije osnovno seme
se lahko potrdi v eno od stopenj za osnovni semenski krompir, ki jih določa
Direktiva 93/17/EGS (v nadaljnjem besedilu: stopnje Skupnosti za osnovni
semenski krompir), če izpolnjuje zahteve za kategorijo osnovno seme iz 1. točke
4. člena tega pravilnika in če: 
-       
glede zdravstvenega varstva izpolnjuje pogoje in zahteve, določene v
Direktivi Sveta z dne 8. decembra 1969 o obvladovanju krompirjevega raka (UL L
št. 323 z dne 24. 12. 1969, str. 1; z vsemi spremembami), Direktivi Sveta z dne
8. decembra 1969 o obvladovanju rumene krompirjeve ogorčice (UL L št. 323 z dne
24. 12. 1969, str. 3; z vsemi spremembami), Direktivi Sveta 2000/29/ES z dne 8.
maja 2000 o varstvenih ukrepih proti vnosu organizmov, škodljivih za rastline
ali rastlinske proizvode, v Skupnost in proti njihovemu širjenju v Skupnosti
(UL L št. 169 z dne 10. 7. 2000, str. 1; z vsemi spremembami; v nadaljnjem
besedilu: Direktiva 2000/29/ES) in Direktivi Sveta 93/85/EGS z dne 4. oktobra
1993 o obvladovanju krompirjeve obročkaste gnilobe (UL L št. 259 z dne 18. 10.
1993, str. 1; z vsemi spremembami); 
-       
izvira iz materiala, ki izpolnjuje zahteve iz Priloge I Direktive
93/17/EGS in dodatne ali strožje zahteve iz Priloge II Direktive 93/17/EGS. 
(2) Oznake za stopnje Skupnosti za osnovni semenski krompir
iz prejšnjega odstavka in pogoji za potrditev v posamezno stopnjo so: 
-       
'ES stopnja 1'; za potrditev v to stopnjo morajo biti poleg zahtev iz
prejšnjega odstavka izpolnjene zahteve iz Priloge I Direktive 93/17/EGS, razen
podtočke (b) točke 3.3, ter iz točke 1 Priloge II Direktive 93/17/EGS; 
-       
'ES stopnja 2'; za potrditev v to stopnjo morajo biti poleg zahtev iz
prejšnjega odstavka izpolnjene zahteve iz Priloge I Direktive 93/17/EGS, razen
podtočke (a) točke 3.3, ter iz točke 2 Priloge II Direktive 93/17/EGS; 
-       
'ES stopnja 3'; za potrditev v to stopnjo morajo biti poleg zahtev iz
prejšnjega odstavka izpolnjene zahteve iz Priloge I Direktive 93/17/EGS, razen
podtočke (a) točke 3.3, ter iz točke 3 Priloge II Direktive 93/17/EGS. 
(3) Izpolnjevanje dodatnih zahtev, določenih v tem členu,
mora biti ugotovljeno z uradnimi pregledi v postopku uradne potrditve. 
(4) Če so zahteve, določene v tem členu, izpolnjene, se
ustrezna stopnja Skupnosti za osnovni semenski krompir iz drugega odstavka tega
člena označi na uradni etiketi, predpisani za kategorijo osnovno seme v drugem
odstavku 8. člena tega pravilnika, pod »stopnja«.
10. člen
(posebne zahteve za semenski krompir generacije ali
kategorije pred osnovnim semenom)
(1) Ne glede na določbe prvega odstavka 5. člena tega
pravilnika se lahko trži tudi semenski krompir generacij ali kategorij pred
osnovnim semenom, če izpolnjuje najmanj naslednje pogoje in zahteve: 
-       
pridelan mora biti v skladu z uveljavljeno metodo vzdrževanja sorte in
zdravstvenega stanja, 
-       
namenjen mora biti predvsem za pridelavo semenskega krompirja kategorije
osnovno seme, 
-       
izpolnjevati mora najmanj zahteve iz prilog 1 in 2 tega pravilnika za
kategorijo osnovno seme in 
-       
izpolnjevanje zahtev iz prejšnje alineje mora biti ugotovljeno z
uradnimi pregledi v postopku uradne potrditve. 
(2) Semenski krompir iz prejšnjega odstavka mora biti pakiran
v skladu s 7. in 8. členom tega pravilnika. 
(3) Etikete, s katerimi morajo biti označena pakiranja
semenskega krompirja iz prvega odstavka tega člena, morajo biti bele barve z
vijoličasto črto, na njih pa morajo biti navedeni najmanj naslednji podatki: 
-       
organ za potrjevanje in država članica ali njune začetnice, 
-       
identifikacijska številka pridelovalca ali referenčna številka partije, 
-       
mesec in leto zapečatenja, 
-       
botanično ali splošno ime vrste ali oboje; ime vrste mora biti navedeno
najmanj v latinici, botanično ime je lahko v skrajšani obliki (brez navedbe
avtorjev), 
-       
sorta, navedena najmanj v latinici, 
-       
oznaka kategorije: »predosnovno seme«.
11. člen
(posebne zahteve glede označevanja)
(1) Semenski krompir, ki glede kategorije ali sorte ne
izpolnjuje vseh zahtev za trženje, predpisanih s tem pravilnikom, se lahko
začasno trži na podlagi dovoljenja, ki ga izda Fitosanitarna uprava Republike
Slovenije (v nadaljnjem besedilu: Uprava) v skladu z zakonom, ki ureja semenski
material kmetijskih rastlin. 
(2) Ne glede na določbe 8. in 10. člena tega pravilnika mora
biti uradna etiketa, s katero se označi semenski krompir iz prejšnjega
odstavka: 
-       
enake barve, kot je predpisana za posamezno kategorijo s tem
pravilnikom, če semenski krompir ne izpolnjuje vseh zahtev, predpisanih za to
kategorijo s tem pravilnikom, 
-       
rjave barve za semenski krompir sorte, ki ni vpisana v sortno listo v
skladu s predpisom, ki ureja vpis sorte kmetijskih rastlin v sortno listo,
oziroma v skupni katalog sort poljščin v skladu z Direktivo Sveta 2002/53/ES z
dne 13. junija 2002 o skupnem katalogu sort poljščin (UL L št. 193 z dne 20. 7.
2002, str. 1; z vsemi spremembami). 
(3) Na uradni etiketi iz prejšnjega odstavka mora biti poleg
podatkov, predpisanih v 1. točki priloge 3 tega pravilnika in v tretjem
odstavku prejšnjega člena navedeno tudi, da kategorija semenskega krompirja
izpolnjuje manj stroge zahteve od predpisanih.
III. URADNA POTRDITEV SEMENSKEGA KROMPIRJA
12. člen
(postopek uradne potrditve – splošno)
(1) Postopek uradne potrditve semenskega krompirja izvaja
organ za potrjevanje v skladu zakonom, ki ureja semenski material kmetijskih
rastlin, s predpisi, ki urejajo zdravstveno varstvo rastlin, in s tem
pravilnikom. Postopek uradne potrditve se izvede na podlagi prijave dobavitelja
na obrazcu, ki ga dobavitelj pridobi pri organu za potrjevanje. 
(2) Ne glede na določbe prejšnjega odstavka organ za
potrjevanje ne izvede postopka uradne potrditve, če na podlagi vložene popolne
prijave ugotovi, da: 
-       
dobavitelj ni vpisan v register dobaviteljev semenskega materiala
kmetijskih rastlin v skladu z zakonom, ki ureja semenski material kmetijskih
rastlin, in v register imetnikov določenih rastlin, rastlinskih proizvodov in
nadzorovanih predmetov v skladu z zakonom, ki ureja zdravstveno varstvo
rastlin, 
-       
se prijava nanaša na sorto, ki ni vpisana v sortno listo oziroma v
skupni katalog sort poljščin; razen če gre za uradno potrditev na podlagi
posebnega dovoljenja Uprave, ki se izda v skladu z zakonom, ki ureja semenski
material kmetijskih rastlin, 
-       
pred zasaditvijo semenskega nasada, na katerega se nanaša prijava, ni
bil opravljen pregled zemljišč ali objektov v skladu s 13. členom tega
pravilnika ali 
-       
je iz prijave oziroma iz prilog k prijavi razvidno, da je bil za
zasaditev semenskega nasada uporabljen semenski krompir kategorije
certificirano seme. 
(3) Semenski krompir, za katerega se v postopku uradne
potrditve ugotovi, da izpolnjuje pogoje in zahteve za uradno potrditev,
predpisane v tem poglavju in v prilogi 4, ki je sestavni del tega pravilnika,
organ za potrjevanje uradno potrdi v eno od naslednjih kategorij in stopenj: 
1.     
v kategorijo predosnovno seme, ki ima naslednje stopnje: 
- 
stopnjo 'IS' (izvorno seme): to so rastline, mikrogomolji ter
minigomolji, pridobljeni oziroma razmnoženi v skladu z 'in vitro' metodo
vzdrževalne selekcije, predpisano v Metodah vzdrževalne selekcije in
pridelovanja predosnovnega semena, ki jih sprejme Uprava, kjer so tudi
dosegljive, 
- 
stopnjo 'S 1': to so gomolji, pridelani iz semena stopnje 'IS', ali
pridobljeni oziroma razmnoženi v skladu z metodo klonske selekcije, predpisano
v Metodah vzdrževalne selekcije in pridelovanja predosnovnega semena, 
- 
stopnjo 'S 2': to so gomolji, pridelani iz semena stopnje 'S 1'; 
2.     
v kategorijo osnovno seme, ki ima naslednje stopnje: 
- 
stopnjo 'SE 1': to so gomolji krompirja, pridelani iz predosnovnega
semena, 
- 
stopnjo 'SE 2': to so gomolji krompirja, pridelani neposredno iz osnovnega
semena stopnje 'SE 1', 
- 
stopnjo 'E': to so gomolji, pridelani praviloma iz osnovnega semena
stopnje 'SE 2', lahko pa tudi iz osnovnega semena stopnje 'SE 1' ali iz
predosnovnega semena, če ne izpolnjujejo zahtev za potrditev v stopnjo 'SE 1'
ali v stopnjo 'SE 2'; 
3.     
v kategorijo certificirano seme, ki ima naslednje stopnje: 
- 
stopnjo 'A': to so gomolji, pridelani praviloma iz osnovnega semena
stopnje 'E', lahko pa tudi iz katerekoli stopnje predosnovnega ali osnovnega
semena, če ne izpolnjuje zahtev za potrditev v višjo stopnjo od stopnje 'A', 
- 
stopnjo 'B': to so gomolji, pridelani praviloma iz osnovnega semena
stopnje 'E', lahko pa tudi iz katerekoli stopnje predosnovnega ali osnovnega
semena, če ne izpolnjuje zahtev za potrditev v višjo stopnjo od stopnje 'B', 
- 
stopnjo 'C': to so gomolji, pridelani praviloma iz osnovnega semena
stopnje 'E', lahko pa tudi iz katerekoli stopnje predosnovnega ali osnovnega
semena, če ne izpolnjuje zahtev za potrditev v višjo stopnjo od stopnje 'C'. 
(4) Za semenski krompir iz prejšnjega odstavka izda organ za
potrjevanje uradne etikete, ki se štejejo hkrati za rastlinski potni list v
skladu s predpisi, ki urejajo izdajanje rastlinskih potnih listov. Uradne
etikete morajo v tem primeru poleg zahtev iz drugega odstavka 8. člena tega
pravilnika izpolnjevati tudi zahteve, določene v predpisu, ki ureja izdajanje
rastlinskih potnih listov. Dodatno morajo biti označene s serijskimi
(zaporednimi) številkami, na njih pa morajo biti navedeni še naslednji podatki:
-       
oznaka »Rastlinski potni list ES«; 
-       
botanično ime vrste: Solanum tuberosum L.; 
-       
pod »stopnja« ustrezna stopnja iz prejšnjega odstavka. 
(5) Na zahtevo dobavitelja lahko organ za potrjevanje uradno
potrjen semenski krompir kategorije osnovno seme označi tudi z eno od stopenj
Skupnosti za osnovni semenski krompir iz drugega odstavka 9. člena tega
pravilnika, in sicer: 
-       
kot 'ES stopnja 1', če semenski krompir izpolnjuje pogoje in zahteve,
predpisane v tem poglavju in v prilogi 4 tega pravilnika za kategorijo osnovno
seme stopnje 'SE 1' ali stopnje 'SE 2'; 
-       
kot 'ES stopnja 2', če semenski krompir izpolnjuje pogoje in zahteve,
predpisane v tem poglavju in v prilogi 4 tega pravilnika za kategorijo osnovno
seme stopnje 'E'. 
(6) Organ za potrjevanje pridobiva po uradni dolžnosti
podatke iz uradnih evidenc, ki jih v postopku uradne potrditve semenskega
krompirja uporablja zaradi preverjanja izpolnjevanja pogojev in zahtev iz tega
pravilnika. 
(7) O prejetih prijavah iz prvega odstavka tega člena obvesti
organ za potrjevanje fitosanitarno inšpekcijo in Upravo najpozneje 14 dni pred
prvim pregledom semenskih nasadov. Skupaj z obvestilom o prejetih prijavah
dostavi organ za potrjevanje Upravi poročilo o izvedenih postopkih potrditve in
o količinah uradno potrjenega semenskega krompirja v preteklem letu, po sortah,
kategorijah in stopnjah.
13. člen
(pregled zemljišč in objektov pred saditvijo)
(1) Semenski krompir se lahko prideluje le na zemljiščih ali
v objektih: 
-       
ki izpolnjujejo zahteve iz 1.2 in 1.3 točke priloge 4 tega pravilnika
ali iz 2.1 točke priloge 4 tega pravilnika in 
-       
za katere se s testiranjem zemlje ali rastnega substrata v imenovanem
laboratoriju ugotovi, da v zemlji ali rastnem substratu niso prisotne krompirjeve
cistotvorne ogorčice, navedene v 4.4 točki priloge 4 tega pravilnika (v
nadaljnjem besedilu: krompirjeve cistotvorne ogorčice). 
(2) Dobavitelj mora v letu pred nameravano zasaditvijo do 1.
avgusta organu za potrjevanje prijaviti v pregled vsa zemljišča in objekte, na
oziroma v katerih namerava v naslednjem letu pridelovati semenski krompir, da
lahko organ za potrjevanje pravočasno opravi pregled teh zemljišč in objektov
ter odvzame vzorce zemlje ali rastnega substrata za testiranje na krompirjeve cistotvorne
ogorčice. 
(3) Prijavo iz prejšnjega odstavka vloži dobavitelj na
obrazcu, ki ga pridobi pri organu za potrjevanje. V prijavi navede zlasti
naslednje podatke: 
-       
o dobavitelju (osebno ime in naslov ali firmo in sedež, neponovljivo
registrsko številko dobavitelja), 
-       
o mestu pridelave (naziv in naslov ter neponovljivo identifikacijsko
številko kmetijskega gospodarstva /KMG-MID/, ki mu pripadajo prijavljena
zemljišča; če dobavitelj ni nosilec tega kmetijskega gospodarstva in bo
semenski krompir prideloval na podlagi pogodbe, tudi podatke o nosilcu
kmetijskega gospodarstva), 
-       
o zemljiščih, na katerih bodo v naslednjem letu nasadi semenskega
krompirja (GERK-PID in domače ime GERK-a, površina GERK-a oziroma njegovega
dela, če bo semenski nasad le na delu GERK-a), 
-       
o predhodnih posevkih na posameznem prijavljenem GERK-u (vrste rastlin,
ki so se pridelovale na tem GERK-u za pretekla 3 leta; če se prijava nanaša na
zemljišča, na katerem se bo prideloval semenski krompir kategorije predosnovno
seme, se podatki o predhodnih posevkih navedejo za pretekla 4 leta). 
(4) Če prijavljena zemljišča, ki pripadajo kmetijskemu
gospodarstvu, katerega nosilec je druga oseba kot dobavitelj, je trebno
pridobiti soglasje nosilca kmetijskega gospodarstva. 
(5) Na prijavljenih zemljiščih ali v objektih odvzame organ
za potrjevanje vzorce zemlje ali rastnega substrata in jih pošlje imenovanemu
laboratoriju v testiranje na krompirjeve cistotvorne ogorčice. 
(6) Posameznemu zemljišču, za katero se na podlagi podatkov o
predhodnih posevkih iz četrte alineje tretjega odstavka tega člena in na
podlagi rezultatov testiranja iz prejšnjega odstavka ugotovi, da so izpolnjene
zahteve iz 1.2 in 1.3 točke priloge 4 tega pravilnika ali iz 2.1 točke priloge
4 tega pravilnika, organ za potrjevanje z zapisnikom o opravljenem pregledu
dodeli številko, s katero dobavitelj v naslednjem letu označi semenski nasad. 
(7) Če se s testiranjem iz petega odstavka tega člena
ugotovi, da je zemljišče ali rastni substrat okužen s krompirjevimi
cistotvornimi ogorčicami, organ za potrjevanje o najdbi takoj obvesti
pristojnega fitosanitarnega inšpektorja in dobavitelja. 
(8) Ne glede na določbo drugega odstavka tega člena pregled
pred saditvijo ni obvezen v objektih za pridelavo predosnovnega semena iz 1.1
točke priloge 4 tega pravilnika, če se za pridelavo uporabi razkužen rastni
substrat.
14. člen
(prijava za uradno potrditev)
(1) Dobavitelj vloži prijavo za uradno potrditev pri organu
za potrjevanje praviloma do 1. aprila tekočega leta oziroma, po predhodni najavi,
najpozneje tri tedne pred prvim pregledom semenskega nasada. Če je prijava
nepopolna, organ za potrjevanje pozove dobavitelja na dopolnitev. Dobavitelj
lahko nepopolno prijavo dopolni v roku, ki ga določi organ za potrjevanje,
vendar najpozneje do prvega uradnega pregleda semenskih nasadov. 
(2) Prijava iz prejšnjega odstavka mora poleg podatkov o
dobavitelju ter mestu pridelave iz prve, druge in tretje alineje tretjega
odstavka prejšnjega člena vsebovati najmanj še naslednje podatke: 
-       
številko in datum zapisnika o pregledu zemljišč ali objektov iz šestega
odstavka prejšnjega člena ter številko, ki jo je s tem zapisnikom dodelil organ
za potrjevanje semenskemu nasadu, na katerega se nanaša prijava (v nadaljnjem
besedilu: številka semenskega nasada), 
-       
o semenskem nasadu na tem zemljišču: o sorti, kategoriji in stopnji,
poreklu ter o količini uporabljenega semena, o dejanski površini semenskega
nasada ter o roku saditve in gostoti sajenja, 
-       
o posebnih zahtevah glede potrjevanja, če gre za pridelavo semena zavarovane
sorte oziroma če gre za pridelavo semena, ki se razmnožuje za tujega naročnika,
-       
številko in datum dovoljenja Uprave iz druge alineje drugega odstavka
12. člena tega pravilnika, če se prijava nanaša na sorto, ki ni vpisana v
sortno listo oziroma v skupni katalog sort poljščin. 
(3) Prijavi iz prejšnjega odstavka se priloži seznam vseh
drugih nasadov krompirja, ki pripadajo mestu pridelave (GERK-PID in domače ime
GERK-ov, na katerih so drugi nasadi krompirja). 
(4) Če gre za prijavo za uradno potrditev semenskega
krompirja kategorije predosnovno seme, se poleg podatkov iz drugega odstavka
tega člena v prijavi navedejo tudi podatki o objektih za pridelavo
predosnovnega semena, o načinu pridobitve izhodiščnega materiala, uporabljenega
za pridelavo predosnovnega semena (o metodi vzdrževalne selekcije) ali, če je
dobavitelj izhodiščni material pridobil od vzdrževalca sorte, o njegovem
poreklu (o vzdrževalcu sorte, od katerega je pridobil izhodiščni material).
15. člen
(zahteve, ki jih mora izpolniti dobavitelj)
(1) Dobavitelj, ki pri organu za potrjevanje vloži prijavo za
uradno potrditev semenskega krompirja, mora izpolnjevati obveznosti dobavitelja
v skladu z zakonom, ki ureja semenski material kmetijskih rastlin. Za
zagotavljanje skladnosti semenskega krompirja s tem pravilnikom in s predpisi,
ki urejajo zdravstveno varstvo rastlin, mora dobavitelj: 
-       
vsak semenski nasad označiti z dodeljeno številko semenskega nasada; 
-       
v najkrajšem možnem času izvesti ukrepe, ki jih odredi organ za
potrjevanje ob uradnih pregledih, najpozneje pa do naslednjega uradnega
pregleda; 
-       
voditi evidence o pridelavi semenskega krompirja. Vsak semenski nasad se
v evidenci vodi pod dodeljeno številko semenskega nasada. V evidenco se vpišejo
po datumih agrotehnični in drugi ukrepi, izvedeni v nasadu, datumi pojava
škodljivih organizmov ter druge opombe in opažanja. Vpiše se datum spravila,
količina pospravljenega pridelka ter lokacija skladiščenja krompirja iz
posameznega semenskega nasada; 
-       
semenski krompir po izkopu uskladiščiti v za ta namen primernem
skladišču, ki mora biti pred tem očiščeno in dezinficirano. Tla v skladišču
morajo biti brez ostankov zemlje, gladka in pralna. Ves čas skladiščenja je
treba vzdrževati ustrezno čistočo skladišča. Izjemoma se lahko v istem
skladišču skladišči tudi drugi (jedilni) krompir, pod pogojem, da je del
skladišča, namenjen skladiščenju semenskega krompirja, fizično ločen od ostalih
delov skladišča; 
-       
pri pridelavi oziroma za prevoz, sortiranje ali pakiranje semenskega
krompirja uporabljati druge stroje, prevozna sredstva in opremo, kot jih
uporablja za drugi (jedilni) krompir; če uporablja iste stroje, prevozna
sredstva in opremo, mora imeti na razpolago ustrezen sistem za njihovo čiščenje
in razkuževanje ter jih pred uporabo obvezno temeljito očistiti in razkužiti; 
-       
zagotoviti, da so partije semenskega krompirja v skladišču med seboj
fizično ločene. Seme ene partije se lahko skladišči, odvisno od skupne količine
semena v partiji, v eni ali več skladiščnih enotah (celica, paletni zaboj,
zabojnik, jumbo vreča, vreča). Vsaka skladiščna enota mora biti označena z
naslednjimi podatki: sorta, kategorija in stopnja, leto pridelave, oznaka
partije ali številka semenskega nasada, iz katerega izhaja, skupna količina
semenskega krompirja iz tega semenskega nasada, količina semena v skladiščni
enoti. Če je bil semenski krompir pred skladiščenjem tretiran, mora biti
naveden tudi podatek o uporabljenem fitofarmacevtskem sredstvu. Semenski
krompir mora biti skladiščen na način, ki omogoča dostop do vsake posamezne
partije; 
-       
voditi skladiščno evidenco po partijah semenskega krompirja. V
skladiščno evidenco se vpišejo tudi datum sortiranja in pakiranja, način
pakiranja, količina sortiranega in pakiranega semenskega krompirja,
pripravljenega za trženje, ter količina odpadka. V evidenco se vpišejo vsi
ukrepi, izvedeni v času skladiščenja. 
(2) Dobavitelj mora organu za potrjevanje na njegovo zahtevo
omogočiti pregled evidenc iz tretje in sedme alineje prejšnjega odstavka,
dokazil o semenskem krompirju, uporabljenem za zasaditev semenskega nasada, in
drugih dokazil, na podlagi katerih vodi te evidence.
16. člen
(pregledi objektov in nasadov za pridelavo predosnovnega
semena)
(1) Na podlagi prijave iz prvega odstavka 14. člena tega
pravilnika izvede organ za potrjevanje preglede, s katerimi preveri, ali so
izpolnjene zahteve, predpisane v 1. točki priloge 4 tega pravilnika za semenske
nasade za pridelavo semenskega krompirja kategorije predosnovno seme. 
(2) Izpolnjevanje zahtev v skladu s prejšnjim odstavkom
preveri tako, da opravi: 
-       
najmanj dvakrat v rastni dobi vizualne preglede rastlin in objektov za
pridelavo predosnovnega semena, s katerimi vizualno preveri sortno pristnost in
čistost ter zdravstveno stanje oziroma odsotnost škodljivih organizmov iz 4.
točke priloge 4 tega pravilnika, v primeru suma na navzočnost karantenskih
škodljivih organizmov iz 4. točke priloge 4 tega pravilnika odvzame vzorce in
jih pošlje v analizo imenovanemu laboratoriju ter o tem takoj obvesti
pristojnega fitosanitarnega inšpektorja, 
-       
pregled evidenc, iz katerih mora biti razvidno, da se vzdrževalna
selekcija izvaja v skladu z eno od metod vzdrževalne selekcije, predpisanih v
Metodah vzdrževalne selekcije in pridelovanja predosnovnega semena (o poreklu
izvornih rastlin, o izvedenih postopkih preverjanja sortne pristnosti, o
številu razmnoženih rastlin, mikrogomoljev in minigomoljev, razmnoženih po
metodi in vitro, o količini gomoljev, pridelanih po metodi klonske selekcije), 
-       
pregled evidenc, iz katerih mora biti razvidno, da so bili izvedeni
ukrepi za preprečevanje pojava in širjenja škodljivih organizmov, 
-       
pregled zapiskov o morebitnih drugih ukrepih v objektih in na
zemljiščih, kjer se izvaja predpisana vzdrževalna selekcija, oziroma dodatnih
vzorčenjih ter analizah in testiranjih rastlin, gomoljev ali rastnega
substrata, ter poročil o rezultatih teh analiz oziroma testiranj. 
(3) Pri pregledih iz prve alineje prejšnjega odstavka odvzema
vzorce za testiranje rastlin, gomoljev, zemlje in rastnega substrata na
prisotnost škodljivih organizmov v skladu s 1. točko priloge 4 tega pravilnika.
Pri zadnjem pregledu oceni tudi pridelek semenskega krompirja in odvzame vzorce
za kontrolo zdravstvenega stanja pridelanega semenskega krompirja po izkopu. 
(4) Če se predosnovno seme prideluje v mrežniku ali pod
prekrivno tkanino, organ za potrjevanje preveri tudi, ali je semenski nasad v
celoti na zemljišču, ki je bilo predhodno pregledano na navzočnost krompirjevih
cistotvornih ogorčic. Preglede iz prve alineje drugega odstavka tega člena
izvede tudi na površinah v oddaljenosti 100 m od nasada (v nadaljevanjem
besedilu: 100-metrski izolacijski pas), če so na teh površinah drugi nasadi
krompirja. Izvede lahko tudi druge preglede iz tretjega odstavka 17. člena tega
pravilnika.
17. člen
(pregledi semenskih nasadov za pridelavo osnovnega in
certificiranega semena krompirja)
(1) V semenskih nasadih, v katerih se prideluje osnovno ali
certificirano seme krompirja, izvede organ za potrjevanje na podlagi prijave iz
prvega odstavka 14. člena tega pravilnika preglede in testiranja, s katerimi
preveri, ali so izpolnjene zahteve, predpisane v 2. točki priloge 4 tega
pravilnika. Praviloma izvede štiri preglede, ki sestojijo iz pregleda dokumentacije
in evidenc pri dobavitelju, pregledov nasada semenskega krompirja in površin v
100-metrskem izolacijskem pasu. 
(2) Preglede iz prejšnjega odstavka izvede v skladu z Metodo
za potrjevanje semenskega krompirja, ki jo sprejme Uprava, kjer je tudi dosegljiva.
Pri pregledih upošteva tudi posebne zahteve glede potrjevanja, če so bile le-te
navedene v prijavi. 
(3) Pri posameznem pregledu semenskega nasada in
100-metrskega izolacijskega pasu lahko organ za potrjevanje: 
-       
preveri, ali je semenski nasad v celoti na zemljišču, ki je bilo
predhodno pregledano na navzočnost krompirjevih cistotvornih ogorčic, ugotovi
dejansko površino semenskega nasada, gostoto saditve ter odstotek praznih mest
in oceni izenačenost nasada, 
-       
preveri izolacijo semenskega nasada, ugotovi sortno pristnost in čistost
ter oceni splošno stanje semenskega nasada in zapleveljenost, 
-       
vizualno preveri zdravstveno stanje oziroma prisotnost škodljivih
organizmov v prijavljenem semenskem nasadu in v morebitnih drugih nasadih
krompirja v 100-metrskem izolacijskem pasu, 
-       
v primeru suma na navzočnost karantenskih škodljivih organizmov iz 4.
točke priloge 4 tega pravilnika odvzame vzorce in jih pošlje v analizo
imenovanemu laboratoriju ter o tem takoj obvesti pristojnega fitosanitarnega
inšpektorja ter dobavitelja, 
-       
izvede poskusni izkop gomoljev, da ugotovi njihovo zdravstveno stanje,
določi okvirni rok za uničenje krompirjevke in oceni pridelek semenskega
krompirja, 
-       
preveri, ali so bili odrejeni ukrepi, zlasti uničenje krompirjevke,
pravočasno in pravilno izvedeni, 
-       
odvzame vzorce gomoljev za kontrolo zdravstvenega stanja po izkopu
semenskega krompirja. 
(4) Pri posameznem pregledu lahko preveri tudi, ali je
dobavitelj izpolnil zahteve iz 15. člena tega pravilnika. Izvede lahko pregled
morebitnih drugih nasadov krompirja, ki pripadajo mestu pridelave, in pregled
skladišča semenskega krompirja. 
(5) Pri gomoljih semenskega krompirja, ki jih je odvzel za
kontrolo zdravstvenega stanja po izkopu v skladu s sedmo alinejo tretjega
odstavka tega člena, preveri prisotnost virusov, določenih za posamezno
kategorijo in stopnjo v Razpredelnici 1 priloge 4 tega pravilnika, v 2. točki.
Prisotnost virusov se ugotovi s testiranjem gomoljev v skladu z Metodo za
potrjevanje semenskega krompirja iz drugega odstavka tega člena.
18. člen
(razlogi za zavrnitev uradne potrditve po opravljenih
pregledih semenskih nasadov in objektov)
(1) Organ za potrjevanje z odločbo zavrne uradno potrditev,
če po opravljenih pregledih, vzorčenjih in testiranjih iz 16. in 17. člena tega
pravilnika ugotovi, da zahteve za uradno potrditev, predpisane v tem poglavju
pravilnika in v 1. oziroma 2. točki priloge 4 tega pravilnika niso izpolnjene. 
(2) Ne glede na določbe prejšnjega odstavka z odločbo zavrne
uradno potrditev tudi, če: 
-       
pri prvem uradnem pregledu semenskega nasada ugotovi, da sega semenski
nasad na zemljišča, ki niso bila pregledana v skladu s 13. členom tega
pravilnika, 
-       
ugotovi, da morebitni nasadi krompirja v 100-metrskem izolacijskem pasu
glede zdravstvenega stanja ne izpolnjujejo zahtev za potrditev semenskega
krompirja kategorije certificirano seme, stopnje 'A', določenih v 2. točki
priloge 4 tega pravilnika, 
-       
je bila zaradi napada škodljivih organizmov, ki niso navedeni v 4. točki
priloge 4 tega pravilnika, zaradi poškodb, ki so posledica nepravilne uporabe
fitofarmacevtskih sredstev, ter zaradi vremenskih ali drugih dejavnikov močneje
uničena listna površina, tako da ni bilo mogoče izvajati postopkov potrjevanja,
-       
je bil semenski nasad močno zapleveljen, 
-       
krompirjevka v nasadu ni bila uničena.
19. člen
(izdaja uradnih etiket)
(1) Semenski krompir, ki je bil pridelan v objektih ali
nasadih, za katere je organ za potrjevanje na podlagi pregledov, vzorčenj in
testiranj iz 16. in 17. člena tega pravilnika ugotovil, da izpolnjujejo zahteve,
predpisane v tem poglavju in v 1. ali 2. točki priloge 4 tega pravilnika, se
dodela in pripravi za trženje v skladu s 6. in 7. členom tega pravilnika. 
(2) Dodelan semenski krompir iz prejšnjega odstavka se označi
v skladu z 8. členom tega pravilnika z uradnimi etiketami iz četrtega odstavka
12. člena tega pravilnika, ki jih je izda organ za potrjevanje na podlagi
zahtevka dobavitelja. 
(3) Zahtevek za izdajo uradnih etiket, ki se šteje hkrati
tudi za prijavo za pregled semenskega krompirja pred trženjem iz 20. člena tega
pravilnika, vloži dobavitelj pri organu za potrjevanje najpozneje 5 delovnih
dni pred začetkom priprave posamezne partije semenskega krompirja za trg. 
(4) Na zahtevku za izdajo uradnih etiket navede dobavitelj
poleg podatkov o dobavitelju iz prve in druge alineje tretjega odstavka 13.
člena tega pravilnika še številko semenskega nasada, iz katerega izhaja
semenski krompir, ki ga namerava pripraviti za trg, ter podatke o: 
-       
sorti, kategoriji in stopnji semenskega krompirja, na katerega se nanaša
zahtevek, 
-       
količini semenskega krompirja, ki ga namerava pripraviti za trg, 
-       
velikosti gomoljev v partiji (navede se zgornja in spodnja mejna
velikost gomoljev), 
-       
vrsti in velikosti embalaže ter masi semenskega krompirja v enoti
pakiranja, 
-       
zahtevanem številu uradnih etiket in načinu zapiranja embalaže, 
-       
lokaciji obrata in predvidenem času priprave semenskega krompirja za
trg, 
-       
uporabljenem fitofarmacevtskem sredstvu, če je bil semenski krompir
tretiran. 
(5) Organ za potrjevanje izda dobavitelju uradne etikete do
datuma, ki je na zahtevku naveden kot predvideni datum priprave semenskega
krompirja za trg.
20. člen
(pregled partij semenskega krompirja pred trženjem)
(1) Dobavitelj ne sme dati semenskega krompirja iz prejšnjega
člena na trg, dokler organ za potrjevanje na podlagi pregleda partij semenskega
krompirja pred trženjem ne izda potrdila o uradni potrditvi iz 21. člena tega
pravilnika. 
(2) Organ za potrjevanje opravi pregled partij semenskega
krompirja pred trženjem na podlagi obvestila dobavitelja o končani pripravi
semenskega krompirja za trg. Pri pregledu pred trženjem semenskega krompirja: 
-       
pregleda skladiščne evidence dobavitelja iz sedme alineje prvega
odstavka 15. člena tega pravilnika, 
-       
preveri količine semenskega krompirja, pripravljenega za trženje, in
prevzame morebitne neuporabljene etikete, 
-       
preveri, ali so pakiranja semenskega krompirja označena v skladu z 8.
členom tega pravilnika, 
-       
od vsake partije odvzame vzorec, da ugotovi, ali semenski krompir
ustreza predpisanim zahtevam za uradno potrditev partij semenskega krompirja iz
3. točke priloge 4 tega pravilnika in ali so izpolnjeni pogoji za trženje iz 6.
in 7. člena tega pravilnika, in 
-       
odvzame vzorce za naknadno kontrolo v skladu z 28. členom tega
pravilnika. 
(3) Embalažo, ki je bila že uradno zapečatena in označena in
je bila zaradi vzorčenja v skladu s četrto in peto alinejo prejšnjega odstavka
ponovno odprta, organ za potrjevanje ponovno uradno zapečati in na uradno
etiketo odtisne besedilo 'URADNO PREGLEDANO' ter žig organa za potrjevanje. 
(4) Če organ za potrjevanje pri pregledu iz drugega odstavka
tega člena ugotovi, da semenski krompir ne ustreza zahtevam tega pravilnika, z
odločbo zavrne uradno potrditev neustrezne partije semenskega krompirja. V
odločbi odredi dobavitelju, da organu za potrjevanje nemudoma vrne uradne
etikete, s katerimi je označena zavrnjena partija semenskega krompirja, krompir
te partije pa odstrani iz skladišča semenskega krompirja. 
(5) Ne glede na določbe prejšnjega odstavka lahko dobavitelj
partijo semenskega krompirja, ki je bila zavrnjena, ker ni izpolnjevala zahtev
iz 6. člena tega pravilnika oziroma iz druge alineje 3. točke priloge 4 tega
pravilnika, ponovno dodela in po dodelavi ponovno zahteva izdajo uradnih etiket
in pregled partij semenskega krompirja pred trženjem.
21. člen
(izdaja potrdila o uradni potrditvi)
(1) Organ za potrjevanje izda za partije semenskega
krompirja, za katere je s pregledom pred trženjem ugotovil, da izpolnjujejo
zahteve iz tega pravilnika, potrdilo o uradni potrditvi najpozneje tri delovne
dni po opravljenem pregledu. 
(2) Potrdilo o uradni potrditvi mora poleg podatkov iz 1.
točke priloge 3 tega pravilnika vsebovati še naslednje podatke: 
-       
botanično ime: Solanum tuberosum L., 
-       
skupno količino semenskega krompirja v partiji, 
-       
število pakiranj v partiji, 
-       
datum izdaje potrdila o uradni potrditvi. 
(3) Semenski krompir se sme tržiti od dneva izdaje potrdila o
uradni potrditvi.
22. člen
(ponovno zapečatenje in označitev)
(1) Semenskega krompirja, ki je bil uradno zapečaten in
označen v skladu s tem pravilnikom, ni mogoče ponovno zapečatiti in označiti
brez vednosti organa za potrjevanje. 
(2) Če želi dobavitelj prepakirati uradno zapečateno in
označeno partijo oziroma del partije semenskega krompirja, mora zahtevati izdajo
novih uradnih etiket v skladu z 19. členom tega pravilnika. Zahtevku za izdajo
novih uradnih etiket mora priložiti stare uradne etikete, ki so bile izdane za
partijo semenskega krompirja, ki jo želi prepakirati. 
(3) Organ za potrjevanje izda za prepakirani semenski krompir
nove uradne etikete, opravi pregled prepakiranega semenskega krompirja pred
trženjem v skladu z 20. členom tega pravilnika in v skladu s prejšnjim členom
izda potrdilo o uradni potrditvi, če so izpolnjene zahteve za trženje po tem pravilniku.
23. člen
(izjema za minigomolje)
Ne glede na določbe 6. člena tega pravilnika se lahko
semenski krompir generacije ali kategorije pred osnovnim semenom iz 10. člena
tega pravilnika uradno potrdi in trži tudi, če ne izpolnjuje zahtev glede
kalibriranja, kadar se trži kot minigomolji, ki so bili pridelani neposredno iz
rastlin krompirja, vzgojenih v 'in vitro' pogojih.
24. člen
(izjeme za rogljičaste sorte)
(1) Ne glede na določbe četrtega odstavka 6. člena tega
pravilnika in ne glede na minimalne zahteve za partije semenskega krompirja,
predpisane v točki A. priloge 2 tega pravilnika in v Razpredelnici 2 priloge 4
tega pravilnika, se lahko semenski krompir sort, katerih lastnost je, da
tvorijo dolge gomolje nepravilnih oblik (rogljičaste sorte), uradno potrdi in
trži, če je v partiji semenskega krompirja: 
-       
največ 10 utežnih % gomoljev, ki so manjši od navedene spodnje mejne
velikosti, ali največ 10 utežnih % gomoljev, ki so večji od navedene zgornje
mejne velikosti; 
-       
največ 6 utežnih % deformiranih ali poškodovanih gomoljev. 
(2) Za semenski krompir iz prejšnjega odstavka izda organ za
potrjevanje etikete, na katerih mora biti poleg podatkov, določenih v petem
odstavku 12. člena tega pravilnika, obvezno tudi navedba 'Trženje dovoljeno le
na območju Republike Slovenije'.
25. člen
(majhna pakiranja)
(1) Za majhna pakiranja semenskega krompirja lahko izda organ
za potrjevanje uradne etikete za majhna pakiranja, če dobavitelj v zahtevku za
izdajo uradnih etiket iz 19. člena tega pravilnika posebej navede, da namerava
semenski krompir spakirati in dati na trg v obliki majhnih pakiranj. 
(2) Za majhna pakiranja iz prejšnjega odstavka se štejejo
pakiranja semenskega krompirja z neto maso do vključno 10 kg. 
(3) Uradne etikete, ki jih izda organ za potrjevanje za
majhna pakiranja, lahko glede velikosti odstopajo od zahtev iz priloge 3 tega
pravilnika. Biti morajo v barvi, ki je predpisana za posamezno kategorijo s tem
pravilnikom, na njih pa morajo biti navedeni najmanj naslednji podatki: 
-       
'Rastlinski potni list EU', 
-       
koda države: 'SI', 
-       
oznaka organa za potrjevanje, 
-       
neponovljiva registrska številka dobavitelja, 
-       
številka partije semena, 
-       
botanično ime vrste: 'Solanum tuberosum L.', 
-       
sorta, 
-       
količina v enoti pakiranja, 
-       
'Trženje dovoljeno le na območju Republike Slovenije'. 
(4) Ne glede na določbe 8. in 21. člena tega pravilnika za
semenski krompir v majhnih pakiranjih nista obvezna uradni dokument iz tretjega
odstavka 8. člena tega pravilnika ter izdaja potrdila o uradni potrditvi iz 21.
člena tega pravilnika.
26. člen
(premeščanje nedodelanega semenskega krompirja)
(1) Premeščanje nedodelanega semenskega krompirja iz
skladišča v drugi obrat dobavitelja, kjer se krompir dodela in pripravi za
trženje, se ne šteje za trženje. Semenskega krompirja pred premeščanjem ni
treba uradno zapečatiti in označiti, vendar pa mora biti vsak zaboj, paletni
zaboj, zabojnik, vreča ali druga embalaža, v kateri se semenski krompir
premešča, nedvoumno označena. Na oznaki mora biti navedeno najmanj: sorta,
kategorija in stopnja, oznaka pridelovalca, leto pridelave, oznaka partije
semenskega krompirja. Pošiljko mora spremljati spremni dokument, na katerem se
poleg prej naštetih podatkov navede še skupna količina semenskega krompirja v
posamezni partiji. 
(2) Dobavitelj mora organ za potrjevanje obvestiti o
premestitvi nedodelanega semenskega krompirja iz prejšnjega odstavka in o
lokaciji obrata, kjer se bo vršila dodelava in priprava semenskega krompirja za
trg. 
(3) Izjemoma je dovoljena prodaja nedodelanega semenskega
krompirja drugemu dobavitelju, če dobavitelj sam nima opreme za dodelavo in
pripravo za promet. Partija nedodelanega semenskega krompirja mora biti zaprta
tako, da je zagotovljena izvirnost pakiranja, in označena z uradnimi etiketami
za nedodelano seme. Partijo mora spremljati potrdilo o uradni potrditvi
nedodelanega semenskega krompirja. 
(4) Dobavitelj najmanj pet dni pred predvidenim datumom
odpreme vloži pri organu za potrjevanje zahtevo za izdajo uradnih etiket za
nedodelan semenski krompir, ki se šteje hkrati tudi kot prijava za pregled
partije nedodelanega semenskega krompirja. V zahtevi navede najmanj: 
-       
sorto, 
-       
številko, ki jo je semenskemu nasadu, iz katerega izhaja prijavljena
partija nedodelanega semenskega krompirja, dodelil organ za potrjevanje v
skladu s šestim odstavkom 13. člena tega pravilnika, 
-       
oznako partije, 
-       
količino nedodelanega semenskega krompirja, 
-       
število uradnih etiket za nedodelano seme, ki naj jih izda imenovani
organ, 
-       
osebno ime in naslov ali firmo in sedež dobavitelja, ki bo semenski
krompir dodelal, in njegovo neponovljivo registrsko številko, 
-       
predvideni datum odpreme. 
(5) Organ za potrjevanje opravi pregled partije nedodelanega
semenskega krompirja v skladišču dobavitelja najmanj dva delovna dneva pred
datumom, ki ga v prijavi navede dobavitelj kot predvideni datum odpreme. 
(6) Ob pregledu organ za potrjevanje: 
-       
pregleda skladiščne evidence dobavitelja iz sedme alineje prvega
odstavka 15. člena tega pravilnika, 
-       
preveri, ali je dobavitelj izpolnil zahteve glede skladiščenja
semenskega krompirja iz četrte, šeste in sedme alineje prvega odstavka 15.
člena tega pravilnika, 
-       
preveri količine nedodelanega semenskega krompirja po posameznih
partijah in oceni količine semena po partijah po dodelavi in 
-       
od vsake partije odvzame vzorec, da ugotovi, ali nedodelan semenski
krompir ustreza zahtevam iz 3. točke priloge 4 tega pravilnika. 
(7) Če se s pregledom v skladišču ugotovi, da partija
nedodelanega semenskega krompirja izpolnjuje zahteve iz 3. točke priloge 4 tega
pravilnika, izda uradne etikete in potrdilo o uradni potrditvi nedodelanega
semenskega krompirja. 
(8) Uradne etikete iz prejšnjega odstavka so sive barve, na
njih pa morajo biti navedeni najmanj naslednji podatki: 
-       
'Rastlinski potni list EU', 
-       
koda države: 'SI', 
-       
oznaka organa za potrjevanje, 
-       
registrska številka dobavitelja, 
-       
botanično ime vrste: 'Solanum tuberosum L.', 
-       
sorta, 
-       
številka semenskega nasada ali številka partije semena, 
-       
kategorija in stopnja, 
-       
'Ne dokončno potrjeno seme'. 
(9) Potrdilo o uradni potrditvi nedodelanega semenskega
krompirja mora poleg podatkov iz prejšnjega odstavka vsebovati še naslednje
podatke: 
-       
skupno količino semenskega krompirja v partiji, 
-       
število pakiranj v partiji, 
-       
osebno ime in naslov ali firmo in sedež dobavitelja, ki bo semenski
krompir dodelal, in njegovo neponovljivo registrsko številko, 
-       
datum izdaje potrdila o uradni potrditvi nedodelanega semenskega
krompirja.
IV. NADZOR IN NAKNADNA KONTROLA
27. člen
(nadzor dobaviteljev)
(1) Na podlagi obvestila o prejetih prijavah za uradno
potrditev iz sedmega odstavka 12. člena tega pravilnika lahko fitosanitarni
inšpektor izvede naključni nadzor dobaviteljev uradno potrjenega semenskega
krompirja. 
(2) Fitosanitarni inšpektor izvede nadzor iz prejšnjega
odstavka v obsegu in na način, ki je določen v priročniku fitosanitarne
inšpekcije.
28. člen
(naknadna kontrola)
(1) Za preverjanje skladnosti semenskega krompirja, ki se
uradno potrdi oziroma trži na območju Republike Slovenije, z zahtevami,
predpisanimi s tem pravilnikom, se uradno odvzamejo vzorci za naknadno kontrolo
sortne pristnosti in čistosti ter zdravstvenega stanja. 
(2) Organ za potrjevanje odvzame vzorce: 
-       
od vseh partij semenskega krompirja, ki jih je uradno potrdil kot
predosnovno seme ali osnovno seme, 
-       
od določenega deleža partij semenskega krompirja, ki jih je uradno
potrdil kot certificirano seme. 
(3) Pristojni inšpektor odvzame vzorce od določenega deleža
partij semenskega krompirja, ki so dane na trg, ne glede na kategorijo in
stopnjo oziroma ne glede na državo pridelave oziroma uradne potrditve. 
(4) Delež odvzetih vzorcev iz
druge alineje drugega odstavka tega člena in iz prejšnjega odstavka je odvisen
od rezultatov naknadne kontrole iz preteklega leta, kot je razvidno iz
naslednje tabele:


Delež vzorcev, ki v
  preteklem letu niso ustrezali (glede na skupno število odvzetih vzorcev za
  naknadno kontrolo)

Delež uradno
  potrjenih partij, ki se vključijo v naknadno kontrolo v tekočem letu


manj kot 0,5%

5%


od 0,5% do vključno
  3,0%

10%


več kot 3,0%

20%


(5) Vzorci, odvzeti v skladu z
drugim in tretjim odstavkom tega člena, se preverijo v poskusih na kontrolnem
polju, ki jih opravi izvajalec preizkušanja sort, imenovan v skladu z zakonom,
ki ureja semenski material kmetijskih rastlin (v nadaljnjem besedilu: izvajalec
naknadne kontrole), in z laboratorijskimi testi. Vzorce za laboratorijsko
testiranje pošlje izvajalec naknadne kontrole v imenovani laboratorij. Na
podlagi laboratorijskih izvidov ter rezultatov, dobljenih na kontrolnem polju,
pripravi izvajalec naknadne kontrole poročilo o opravljeni naknadni kontroli za
tekoče leto, ki ga najpozneje do 30. septembra pošlje Upravi in fitosanitarni
inšpekciji. V poročilu mora navesti, ali je posamezni vzorec semenskega
krompirja ustrezal zahtevam za trženje po tem pravilniku. 
(6) Šteje se, da je odvzeti vzorec semenskega krompirja
ustrezal zahtevam tega pravilnika, če je bilo v naknadni kontroli ugotovljeno,
da: 
-       
odstotek rastlin, okužen z virusnimi boleznimi, ni presegal največjih
dovoljenih odstotkov, predpisanih za posamezno kategorijo v 2. točki Razpredelnice
1 priloge 4 tega pravilnika; 
-       
je bilo največ 1% rastlin druge sorte in 1% netipičnih rastlin, 
-       
je bilo največ 2% rastlin okuženih s črno nogo, 
-       
je bilo največ 5% praznih mest, ki niso posledica okužbe s črno nogo. 
(7) Vzorčenje iz drugega in tretjega odstavka tega člena ter
poskusi na kontrolnem polju in laboratorijski testi se izvedejo v skladu z
metodo naknadne kontrole semenskega krompirja, ki jo sprejme Uprava, kjer je
tudi dosegljiva.
V. EVIDENCA UVOŽENEGA SEMENSKEGA KROMPIRJA
29. člen
(evidenca uvoženega semenskega krompirja)
(1) Uprava vodi evidenco uvoženega semenskega krompirja, v
kateri se za vsako partijo semenskega krompirja iz uvoza, ki je večja od 2 kg,
vodijo podatki o: 
-       
vrsti, 
-       
sorti, 
-       
kategoriji, 
-       
državi pridelave in organu, ki je izvedel nadzor, 
-       
državi pošiljateljici, 
-       
uvozniku, 
-       
količini semenskega krompirja. 
(2) Uprava vodi evidenco iz prejšnjega odstavka na podlagi
podatkov iz odločb o dovolitvi uvoza, ki jih izda ob uvozu pristojni
fitosanitarni inšpektor v skladu s predpisi, ki urejajo semenski material
kmetijskih rastlin.
VI. PREHODNE IN KONČNE DOLOČBE
30. člen
(semenski krompir letine 2006)
(1) Za semenski krompir, ki je bil v letu 2006 pridelan in
uradno potrjen oziroma dan na trg v skladu s Pravilnikom o trženju semenskega
krompirja (Uradni list RS, št. 31/04), se šteje, da je bil pridelan, uradno
potrjen oziroma dan na trg v skladu s tem pravilnikom. 
(2) Za semenski krompir, ki je bil pridelan v letu 2006 in do
uveljavitve tega pravilnika še ni bil dokončno uradno potrjen oziroma dan na
trg, lahko dobavitelj zahteva izdajo uradnih etiket v skladu z 19. členom tega
pravilnika, če je organ za potrjevanje za ta semenski krompir izdal dobavitelju
dovoljenje v skladu s 25. členom Pravilnika o trženju semenskega krompirja (Uradni
list RS, št. 31/04). Tak semenski krompir lahko dobavitelj dodela in pripravi
za trženje v skladu s tem pravilnikom. 
(3) Za semenski krompir iz prejšnjega odstavka izda organ za
potrjevanje uradne etikete in potrdila o uradni potrditvi semenskega krompirja,
če s pregledi partij pred trženjem ugotovi, da so izpolnjene zahteve za trženje
v skladu s tem pravilnikom.
31. člen
(prenehanje veljavnosti)
Z dnem začetka uporabe tega pravilnika preneha veljati
Pravilnik o trženju semenskega krompirja (Uradni list RS, št. 31/04).
32. člen
(začetek veljavnosti)
Ta pravilnik začne veljati naslednji dan po objavi v Uradnem
listu RS, uporablja pa se od 1. januarja 2007.
Št. 007-249/2006
Ljubljana, dne 2. oktobra 2006
EVA 2006-2311-0038
Marija Lukačič l.r. 
Ministrica 
za kmetijstvo, gozdarstvo 
in prehrano

Priloga
1: Minimalne zahteve, ki jih mora izpolnjevati semenski krompir v nasadu med rastjo
Priloga
2: Minimalne zahteve za kakovost partije semenskega krompirja
Priloga
3: Zahteve za uradno etiketo
Priloga
4: Zahteve za uradno potrditev semenskega krompirja