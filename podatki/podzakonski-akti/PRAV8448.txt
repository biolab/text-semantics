SPLOŠNE DOLOČBE
1. člen
(1) Ta pravilnik določa tehnične
zahteve, ki jih morajo izpolnjevati igralne naprave za izvajanje iger na srečo,
način ugotavljanja njihove skladnosti s tehničnimi zahtevami, in izvajanje
kontrole nad izpolnjevanjem tehničnih zahtev igralnih naprav v uporabi ter
vsebino in postopek izdaje poročila o preizkusu igralne naprave, listin o
tipski skladnosti igralne naprave in poročila o kontroli.
(2) Ta pravilnik se izda ob
upoštevanju postopka informiranja v skladu z Direktivo 98/34/ES Evropskega
parlamenta in Sveta z dne 22. junija 1998 o določitvi postopka za zbiranje
informacij na področju tehničnih standardov in tehničnih predpisov (UL. L. št.
204 z dne 21. 6. 1998, str. 37), zadnjič spremenjeno z Direktivo 98/48/ES
Evropskega parlamenta in Sveta z dne 20. julija 1998 o spremembi Direktive
98/34/ES o določitvi postopka za zbiranje informacij na področju tehničnih
standardov in tehničnih predpisov (UL. L št. 217 z dne 5. 8. 1998, str.
18).
2. člen
Posamezni izrazi uporabljeni v tem
pravilniku imajo naslednji pomen:
-      
»poročilo o preizkusu« (v nadaljevanju: PPIN) je listina o
skladnosti posamezne igralne naprave z zahtevami, opredeljenimi v predpisih, ki
urejajo igre na srečo, ki opredeljuje njene ključne tehnične lastnosti, ki ga
institucija izda na podlagi certifikata o skladnosti in poročila o kontroli;
-      
»institucija« je pravna oseba, ki po predpisanem postopku
ugotavlja skladnost igralne naprave s predpisanimi tehničnimi in drugimi
zahtevami;
-      
»certificiranje« je postopek ugotavljanja skladnosti tipa igralne
naprave z zahtevami, določenimi v predpisih, ki urejajo igre na srečo in je
sestavljen iz pregleda vzorca, dokumentacije in tehničnih preskusnih poročil,
po potrebi pa tudi preverjanja navedb v tehničnem preskusnem poročilu ali
dokumentaciji, oziroma izvedbe dodatnih preskusov. Rezultati certificiranja so
v primeru ugotovljene skladnosti igralne naprave navedeni v certifikatu o
skladnosti, ki je javna listina;
-      
»preskušanje« je postopek preverjanja posameznih tehničnih lastnosti
igralne naprave, ki so določene v predpisih, ki urejajo igre na srečo, z
izvedbo različnih tehničnih preskusov na vzorcu tipa igralne naprave, kot so
pregled dokumentacije, analiza zasnove, funkcionalni preskusi delovanja,
matematična in statistična analiza, pregled izvorne kode programa, meritve
mehanskih in snovnih lastnosti. Preskušanje izvaja preskuševalni laboratorij,
rezultati preskušanja pa so navedeni v tehničnem preskusnem poročilu. Iz
tehničnega preskusnega poročila so razvidne vse zahteve, ki so se preskušale,
kvantitativen ali kvalitativen rezultat preskušanja vsake posamezne zahteve in
skladnost ali neskladnost s tehničnimi zahtevami;
-      
»kontrola« je postopek ugotavljanja skladnosti posamezne igralne
naprave s tipskimi lastnostmi, ki so bile preverjene v postopku certificiranja.
S postopkom kontrole se preveri tudi, če so nastavitve igralne naprave skladne
s tehničnimi in drugimi zahtevami, opredeljenimi v predpisih, ki urejajo igre
na srečo, ter se namestijo zaščite pred nepooblaščenim pristopom. Rezultati
kontrole so navedeni v poročilu o kontroli;
-      
»igralna naprava« je naprava, ki omogoča izvajanje igre na srečo,
in sicer se za igralno napravo štejejo igralni avtomat, igralna miza, žrebalna
naprava, igralni pano, spletna igralna naprava in strežniški sistem iger;
-      
»igralni avtomat« je vrsta igralne naprave, na kateri se igra
izvaja brez pomoči človeka, pri čemer se lahko igre izvajajo z vrtečimi koluti
ali simulacijo posebnih iger na srečo (npr. igre s kartami, ruleto, kockami);
-      
»strežniški sistem iger« (v nadaljnjem besedilu: SSI) je posebna
izvedba igralnega avtomata, sestavljenega iz strežnika in igralnega terminala,
ki skupaj omogočata izvajanje igre na srečo;
-      
»spletna igralna naprava« je posebna izvedba igralne naprave, na
kateri se izvaja spletna igra in je del spletnega igralnega sistema, vključuje
generator naključnih števil za spletno igro, vplačila v spletno igro in
izplačila iz spletne igre in vse števce in zabeležke dogodkov in stanj, ki so
predpisani v pravilniku, ki ureja prirejanje igre na srečo preko interneta
oziroma drugih telekomunikacijskih sredstev, in pravilniku, ki ureja nadzorno
informacijski sistem;
-      
»progresiva« je mehanizem
polnjenja progresivnega sklada, s katerim je povezana ena ali več igralnih
naprav, in proženja progresivnega dobitka po vnaprej določenih pravilih;
-      
»progresivni sistem« se sestoji iz ene ali več vanj vključenih
igralnih naprav in iz pripadajoče progresivne nadgradnje;
-      
»časovni žig« je zabeležka datuma in
časa s sekundno ločljivostjo.
II. TEHNIČNE ZAHTEVE ZA IGRALNE NAPRAVE
SPLOŠNO
3. člen
Igralna naprava, ki se uporablja za
izvajanje iger na srečo, mora zadostiti tehničnim zahtevam funkcionalnega
delovanja ter zahtevam elektromagnetne združljivosti in električne varnosti.
ZAHTEVE FUNKCIONALNEGA DELOVANJA
4. člen
(1) Tehnične zahteve funkcionalnega
delovanja igralne naprave obsegajo funkcionalne lastnosti igralne naprave, zaščito
pred nepooblaščenimi posegi, naključnost izida, delež vračanja in vključljivost
v nadzorni informacijski sistem igralnih naprav (v nadaljnjem besedilu: NIS).
(2) Igralna naprava sme imeti samo
tiste funkcionalne lastnosti, ki so navedene in opisane v priročniku za uporabo
in tehničnem priročniku igralne naprave.
(3) (črtan)
5. člen
(1) Izid igre na igralnih napravah
mora biti odvisen izključno od naključja. Izid igre je npr. padla številka na
ruleti, kombinacija simbolov, na katerih so se ustavili posamezni koluti igralnega
avtomata z mehanskimi ali navideznimi koluti, razdelitev kart v zavitku po
mešanju pri igrah s kartami, padla številka ali simbol pri igrah s kockami,
izpihnjena žogica iz žrebalnega bobna, porazdelitev številk pri različnih
vrstah tombole.
(2) Informacije, ki jih daje igralna
naprava, v nobenem trenutku ne smejo biti zavajajoče. Igralec mora biti v
vsakem trenutku obveščen o relevantnih lastnostih igre, izidi igre morajo biti
nedvoumni. Prav tako mora igralna naprava za igre, ki posnemajo igre na srečo
in pri katerih lahko igralec upravičeno pričakuje določene verjetnosti
posameznih naključnih dogodkov (npr. izidi pri igrah s kartami), slediti
pripadajočim verjetnostim.
(3) Izid igre na srečo in pripadajoči
dobitek na igralnem avtomatu morata biti neodvisna od predhodno odigranih iger.
Igra na igralnem avtomatu se začne, ko jo z ustrezno tipko, dotikom zaslona ali
kakšnim drugim nedvoumnim ukazom sproži igralec. Šele ko igralec sproži igro,
se izvede vplačilo v igro (stava) in se za vrednost stave zmanjša vrednost
igralčevega kredita na igralnem avtomatu. Igra je lahko sestavljena iz osnovne
igre (kolutna igra, igra s kartami, idr.) in ene ali več podiger. Igra na
igralnem avtomatu se zaključi, ko je ni mogoče več nadaljevati brez novega
vplačila v igro.
(4) Dobitki iz igre na igralnem
avtomatu se lahko prenesejo v podigre, pri čemer mora biti igralcu vedno
ponujena možnost, da vzame dobitek, razen v primeru, da kreditov v dodatni igri
ali podigri ne more izgubiti.
6. člen
(1) Igralna naprava mora imeti
generator naključnih števil, ki je lahko mehanska, elektromehanska ali kakšna
druga priprava (npr. kolo rulete, žrebalna naprava) ali pa matematični algoritem.
(2) Generator naključnih števil mora
pri statističnem preskusu z najmanj tisoč krat tolikšnim številom poskusov kot
je vseh možnih izidov igre izpolniti naslednje kriterije:
-      
frekvenca vsakega dobljenega izida se sme od pričakovane frekvence
razlikovati največ za 3 standardne odmike (frekvenčni ali 3 sigma preskus),
-      
hi-kvadrat preskus normalne porazdelitve mora biti znotraj predpisanih
meja za stopnjo tveganja 0,025,
-      
preskus zaporedne korelacije izidov mora prav tako izpolnjevati zahteve
3 sigma preskusa in hi-kvadrat preskusa.
(3) Za preskus naključnosti se lahko
uporabljajo tudi druge metode, če izidi zagotavljajo izpolnjevanje v prejšnjem
odstavku navedenih kriterijev.
(4) Programski generator naključnih
števil brez mehanskih delov, ki temelji na matematičnem algoritmu, mora imeti
naključno izbrano začetno vrednost.
7. člen
(1) Igralna naprava mora biti grajena
tako, da je dostop v notranjost omogočen samo pooblaščenim osebam koncesionarja
oziroma prireditelja (npr. z uporabo mehanskih ali elektronskih ključavnic),
prav tako pa sme biti dostop do vseh zunanjih električnih in komunikacijskih
povezav do igralne naprave mogoč le pooblaščenim osebam koncesionarja oziroma
prireditelja.
(2) Igralna naprava mora biti grajena
tako, da je pred nepooblaščenim dostopom mogoče zaščititi vse strojne in programske
sestavne dele, ki izvajajo program, vplivajo na naključnost, delež vračanja in
ključne nastavitve ter nadzorujejo igro (v nadaljnjem besedilu: zaščiteni deli
igralne naprave).
(3) Zaščiteni deli igralnega avtomata
morajo biti vgrajeni v ločenem in s posebnimi vrati zaprtem logičnem predelku
igralnega avtomata. Za logični predelek se šteje ohišje, ki izpolnjuje naslednje
zahteve:
-      
dostop v notranjost zahteva uporabo ločenega ključa,
-      
dostop v notranjost nadzoruje stikalo in
-      
dostop v notranjost ohišja je možno zaščititi pred nepooblaščenim
dostopom.
(4) Zahteve iz prejšnjih odstavkov ne
veljajo za igralne mize in žrebalne naprave, kjer se naključnostni dogodek
izvede ročno, mehansko ali elektromehansko. Možnost zaščite pred zunanjim
posegom na vpliv izida igre ali žreba se prouči za vsako vrsto igralne naprave
posebej.
8. člen
Vsak igralni avtomat mora imeti v funkciji
tiste signalne luči, ki so njegov originalni sestavni del (npr. odprta vrata,
okvara, zahteva za ročno izplačilo).
9. člen
(1) Programska oprema igralnega
avtomata, ki nadzoruje igro, vpliva na naključnost, delež vračanja in ključne
nastavitve (v nadaljnjem besedilu: kontrolni program), kot tudi programska oprema
operacijskega sistema igralnega avtomata in podatki z zvokom in sliko igre,
mora biti zasnovana tako, da spreminjanje programske kode ni mogoče, bodisi da
se ta nahaja na nespremenljivih medijih (npr. EPROM, PROM, ROM, CD-ROM, DVD)
ali pa na spremenljivih medijih (npr. trdi disk). Obstajati mora interni
mehanizem preverjanja pristnosti (avtentikacija) programske opreme.
(2) Igralni avtomat mora imeti
mehanizem za interno preverjanje spremenljivih spominskih lokacij (npr. RAM) in
mora ustaviti nadaljevanje igre, če se pojavi nepričakovana nepravilnost
podatkov ali podatkovne strukture.
(3) Igralni avtomat mora prepoznati,
javiti in ustaviti nadaljevanje igre tudi ob naslednjih napakah in dogodkih:
-      
strojne napake (npr. v komunikaciji s samostojnimi sestavnimi deli, kot
so zalogovnik žetonov, sprejemnik bankovcev),
-      
stanje pred izpraznjenjem baterije za spominske lokacije, v katerih so
shranjeni podatki o stanju igre, nastavitvah in števcih,
-      
odprtje vrat,
-      
odprtje dostopa do sprejemnika bankovcev,
-      
odprtje dostopa do zbiralnika bankovcev,
-      
izpad komunikacije s progresivnim sistemom,
-      
napake pri ugotavljanju pristnosti programske opreme.
(4) Pri igralnih avtomatih s
procesorsko platformo s spremenljivim oziroma prepisljivim datotečnim sistemom
sme biti nameščena samo programska oprema operacijskega sistema s sledljivim
izvorom in programska oprema igre.
10. člen
Igralni avtomat mora biti izdelan in
zasnovan tako, da je spremembo ključnih nastavitev mogoče izvesti samo po predpisanem
postopku, ki zahteva poseg v zaščitene dele igralnega avtomata. Ključne
nastavitve so:
-      
izbor iger, razen izbora iger, ki je naveden v poročilu o kontroli,
-      
obračunska denominacija,
-      
izbor vključenih denominacij,
-      
tokenizacija,
-      
delež vračanja,
-      
način beleženja vplačil, izplačil in odigranih iger na elektronskih
števcih,
-      
način posredovanja podatkov v NIS,
-      
vključitev/izključitev perifernih enot za vplačila in izplačila,
-      
vključitev/izključitev morebitne možnosti dodajanja kredita preko
komunikacijskega protokola.
11. člen
(1) Vplačila v igralne avtomate so
možna z žetoni ali s kovanci igralne valute, preko sprejemnikov žetonov, kovancev,
bankovcev in lističev, vgrajenih na igralnem mestu igralnega avtomata in preko
čitalca igralne kartice z elektronskim prenosom na kredit pri brezgotovinskem
poslovanju. Izplačila na igralnih avtomatih so možna z žetoni ali s kovanci, z
izpisom izplačilnega lističa na vgrajenem tiskalniku na igralnem mestu
avtomata, z elektronskim prenosom kredita pri brezgotovinskem poslovanju in kot
ročna izplačila na blagajni z resetom kredita na igralnem avtomatu.
(2) Sprejemnik žetonov mora pravilno
prepoznati in prešteti veljavne žetone ali kovance in vrednosti.
(3) Sprejemnik bankovcev mora pravilno
prepoznati in prešteti bankovce, valuto in vrednosti.
(4) Sprejemnik žetonov, sprejemnik
bankovcev ter sprejemnik bankovcev in lističev morajo prebrane vrednosti in
števila pravilno sporočiti igralnemu avtomatu.
(5) Sprejemnik žetonov, sprejemnik
bankovcev ter sprejemnik bankovcev in lističev morajo biti zasnovani tako, da
zavrnejo plačila z neveljavnim žetonom, kovancem, bankovcem ali lističem in
morajo imeti vgrajene mehanizme za preprečevanje poskusov nasilnih vdorov,
prevar in manipulacije brez sledu o fizični poškodbi naprave.
(6) Sprejemnik bankovcev oziroma
sprejemnik bankovcev in lističev mora imeti predal za shranjevanje bankovcev
oziroma lističev (zbiralnik bankovcev), ki je dosegljiv samo iz notranjosti
igralnega avtomata ali igralne naprave, ki deluje avtomatsko, brez pomoči
človeka, in na kateri igralci igrajo drug proti drugemu, in mora biti zaklenjen
s posebnim ključem. Igralni avtomat mora zaznati stanje polnega zbiralnika
bankovcev.
(7) Podrobnejše zahteve za vplačila in
izplačila z lističi in za brezgotovinsko poslovanje so navedene v Prilogi, ki
je sestavni del tega pravilnika.
12. člen
(1) Igralni avtomat mora biti
opremljen z elektronskimi števci, navedenimi v Prilogi tega pravilnika, in
katerih vrednosti ni mogoče spreminjati z zunanjimi posegi. Izjemo predstavlja
predpisan postopek za zamenjavo programske opreme ali spremembo nastavitev
igralnega avtomata, pri katerem se briše vsebina spremenljivih spominskih
lokacij in ob katerem se vrednosti elektronskih števcev postavijo na nič, ali
servisni poseg, če igralni avtomat brez brisanja spremenljivih spominskih
lokacij ne bi več pravilno deloval. Tak dogodek mora biti zabeležen v mapi
igralne naprave, pri servisnem posegu pa tudi natančna obrazložitev razloga
posega.
(2) SSI mora imeti vse števce, ki se
zahtevajo za samostojni igralni avtomat, in sicer tako, da so zahtevane informacije
na voljo ločeno za vsak igralni terminal.
13. člen
Igralni avtomat mora biti grajen tako, da
zaradi prekinitve električnega napajanja ne pride do izgube podatkov, ki se
hranijo v njegovem pomnilniku in se nanašajo na tekoče stanje igralnega
avtomata ter stanja predpisanih elektronskih števcev in dnevnikov na igralnem
avtomatu.
14. člen
Igralni avtomat mora hraniti dnevnik
dogodkov, ki vsebuje vsaj podatke o zadnjih petih v celoti odigranih igrah (in
o morebitni trenutno potekajoči igri), in sicer: stavo, dobitek, rezultat
žrebanja oziroma izid igre vključno z vsemi delnimi izidi, kot npr. izidi
podiger. Če število delnih izidov v zadnjih petih igrah (vključno z morebitno
trenutno potekajočo igro) preseže deset, hranjenje vseh starejših delnih izidov
ni zahtevano. Ne glede na to pa je zahtevano hranjenje vseh tistih delnih
izidov zadnjih petih iger, pri katerih lahko pride do dodatnih stav v podigre
ali pa do zastavljanja že priigranih kreditov (npr. podvojevanje dobitkov).
14.a člen
Na igralnem avtomatu z več igralnimi mesti
mora biti možno igrati igro proti avtomatu tudi ob udeležbi enega igralca.
Igralni avtomat z več igralnimi mesti, ki simulira posebne igre na srečo, ki se
sicer izvajajo na igralni napravi s pomočjo osebe, mora le‑te izvajati z
identičnimi pravili in verjetnostmi, ki so določene za igro, ki se izvaja na
igralni napravi s pomočjo osebe, ki izvaja igre na srečo.
15. člen
(1) Igralni avtomat z več igralnimi
mesti in z elektromehanskim generatorjem naključnih izidov (npr. elektromehanska
ruleta, igra s kockami) mora imeti nameščen zaščitni pokrov, ki onemogoča
dostop do elektromehanskega generatorja, in mora biti grajen tako, da igranje
ob dvignjenem zaščitnem pokrovu ni mogoče.
(2) Mehanski deli generatorja
naključnih izidov (npr. kolo elektromehanske rulete) morajo izpolnjevati vse
mehanske in dimenzionalne zahteve, ki so določene za igralne mize, igralne
panoje in žrebalne naprave.
(3) Igralni avtomat z elektromehanskim
generatorjem naključnih izidov mora hraniti dnevnik podatkov za najmanj zadnjih
40.000 izidov iger, ki jih ni mogoče izbrisati ali spremeniti brez posega v
zaščitene dele igralne naprave. Skupaj s časovnim žigom posameznega dogodka se
morajo ločeno beležiti naslednji podatki:
-      
vplačilo,
-      
stanje kredita na začetku igre,
-      
stavna kombinacija,
-      
razveljavitev igre,
-      
izid igre (npr. padla številka),
-      
dobitek,
-      
izplačilo,
-      
vse napake in dogodki iz tretjega odstavka 9. člena tega pravilnika.
15.a člen
Igralna naprava, ki deluje avtomatsko, brez
pomoči človeka, in na kateri igralci igrajo drug proti drugemu (npr. elektronska
poker igralna naprava z več igralnimi mesti), mora poleg zahtev, ki so
predpisane za igralno napravo, izpolnjevati tudi posamezne zahteve, ki so
predpisane za igralne avtomate, in sicer iz tretjega odstavka 5. člena, 9. do
11. člena, prvega odstavka 12. člena, 13. in 14.a člena, prvega odstavka 16. člena, 17. člena in prvega odstavka 31. člena tega pravilnika.
16. člen
(1) Igralna naprava mora vračati
igralcu tisti delež vložka, ki je določen v tehnični dokumentaciji igralne
naprave Delež vračanja mora biti določljiv iz pravil igre, plačilne tabele, ki
jo sestavljajo tabela dobitnih kombinacij in pripadajočih vrednosti izplačil,
porazdelitve simbolov in tehnične dokumentacije igralne naprave, ki enolično
določajo verjetnosti posameznih izidov igre.
(2) Pri igrah s kartami in igrah,
katerih izid je odvisen tudi od strategije igralca, se delež vračanja ugotavlja
ob upoštevanju strategije iz teorije igre. V primeru, da igralna naprava
vsebuje funkcijo, ki igralcu predlaga določeno strategijo igranja (npr.
»autohold« pri poker igrah), se delež vračanja upošteva za primer, ko bi
igralec v celoti upošteval predlagano strategijo.
VKLJUČLJIVOST V NADZORNI INFORMACIJSKI SISTEM
IGRALNIH NAPRAV
17. člen
(1) Igralni avtomat mora omogočati
povezavo v NIS preko programskega protokola proizvajalca igralnih avtomatov, ki
je skupen igralnemu avtomatu in NIS, ki zagotavlja varno in zanesljivo
posredovanje podatkov in ne dovoljuje posegov v nastavitve igralnega avtomata.
Podatke, zahtevane v NIS, ki jih na ta način ni mogoče pridobiti, in se ne
nanašajo na obračunavanje igralnega avtomata, lahko posreduje v igralni avtomat
vgrajeni vmesnik. Vmesnik mora biti v igralnem avtomatu vgrajen na mestu, ki je
zaščiteno na tak način, da lahko do njega dostopajo le pooblaščene osebe
koncesionarja. Če konstrukcijske lastnosti igralnega avtomata ne omogočajo
zaščite pred nepooblaščenim dostopom, se vmesnik dodatno zaščiti.
(2) Programski protokol igralnega
avtomata iz prejšnjega odstavka, mora omogočiti spremljanje in beleženje vseh
števcev, dogodkov in stanj, ki so za igralne avtomate predpisani v Prilogi tega
pravilnika.
PROGRESIVNI SISTEMI IGRALNIH NAPRAV
18. člen
(1) Igralna naprava ali skupina
igralnih naprav se lahko nadgradi s progresivno nadgradnjo, kar tvori
progresivni sistem. Progresivni sistem je lahko zasnovan kot lastna progresiva,
kjer ima igralna naprava svoj lasten progresivni sklad, ali pa kot skupna
progresiva, kjer je več igralnih naprav povezanih v skupen progresivni sklad.
Progresivni sistem lahko upravlja samostojni progresivni krmilnik, pri igralnih
avtomatih pa lahko to vlogo prevzame sam igralni avtomat. Komunikacija med
progresivnim krmilnikom in igralnimi napravami mora zagotavljati pravilne
vrednosti in prirastke (inkremente) ter delovanje v skladu s predloženo
tehnično dokumentacijo igralne naprave in progresivne nadgradnje.
(2) Progresivni sistem ima lahko več
progresivnih skladov. Progresivni sklad je lahko sestavljen iz več nivojev (večnivojski
progresivni sklad), pri katerih vrednosti nivojev naraščajo v medsebojni
povezavi. Izid igre ali naključni proces v krmilniku prožita progresivni
dobitek.
(3) Če sta igralni avtomat in
pripadajoča progresivna nadgradnja zasnovana tako, da izvajanje igre brez
delujoče progresive ni mogoče, se delež vračanja igralnega avtomata izračuna
kot vsoto deleža vračanja same igre in deleža vračanja progresivne nadgradnje.
(4) Pri progresivnem sistemu štejejo
za zaščitene dele tisti deli sistema, ki omogočajo namestitev oziroma odstranitev
progresivne nadgradnje in ki omogočajo dostop do kritičnih nastavitev
progresive. To so vse tiste nastavitve, ki vplivajo na verjetnost progresivnega
dobitka, in druge nastavitve, ki vplivajo na delež vračanja progresivnega
sistema (npr. inkrementi in začetne vrednosti).
(5) Če progresivni dobitek proži izid
igre, se sme verjetnost tovrstnega izida pri katerikoli igri ali igralnem
avtomatu, vključenem v progresivni sistem, razlikovati za manj kot 1% od
srednje vrednosti verjetnosti tovrstnih izidov vseh iger, vključenih v
progresivni sistem.
(6) Če je naključnost proženja
progresivnega dobitka odvisna od progresivnega krmilnika, mora biti tudi
progresivni krmilnik preskušen v skladu s 6. členom tega pravilnika.
STREŽNIŠKI SISTEM IGER
19. člen
(1) V SSI je igralni terminal, na
katerem igra igralec, povezan s strežnikom, kot igralni avtomat pa šteje
kombinacija terminala in pripadajočega strežnika. Igralni terminal omogoča vso
potrebno interakcijo z igralcem (vplačila, izplačila, prikaz izvajanja igre in
interakcijo z njo). Lahko tudi delno ali v celoti hrani izvedbeno kodo igre.
Strežnik prevzema upravljanje in nastavitve sistema, nastavitve izbora
ponujenih iger, lahko pa tudi delno ali v celoti izvajanje iger, nastavitve
posamezne igre ali igralnega terminala, delno ali v celoti hranjenje izvedbene
kode iger in podobno. SSI se med seboj ločijo po tem, ali se izvedbena koda
igre izvaja na strežniku, na igralnem terminalu, ali pa v kombinaciji, in po
tem, kje se izvedbena koda igre hrani.
(2) SSI mora smiselno izpolnjevati vse
zahteve tega pravilnika, ki se nanašajo na igralne avtomate.
20. člen
(1) Vsi komunikacijski protokoli v
SSI, ki se uporabljajo za komunikacijo med napravami v SSI, morajo imeti mehanizme
za odkrivanje napak, oziroma obnovo podatkov ob napakah. Protokoli morajo biti
zasnovani tako, da preprečujejo nepooblaščen dostop in spreminjanje podatkov.
Uporabljati morajo standarde za šifriranje prenosa podatkov (npr. DES – Data
Encryption Standard, ali druge enakovredne ali boljše postopke z varnimi algoritmi
in semeni). Celoten SSI mora biti nameščen v igralnici oziroma igralnem salonu,
pri čemer ni dovoljeno povezovati SSI med več igralnicami oziroma igralnimi
saloni.
(2) Strežniški del SSI sistema se mora
nahajati v ločenem prostoru v igralnici oziroma igralnem salonu. Dostop do
strojne opreme strežnika mora biti fizično varovan in onemogočen nepooblaščenim
osebam. Strežniški prostor in SSI morata biti zasnovana tako, da se sledljivo
beležijo vsi fizični vstopi v prostor in vse prijave na SSI.
(3) Vsi v nadaljevanju predpisani
dnevniki dogodkov morajo biti v predpisanih obdobjih hranjenja neizbrisljivi in
nespremenljivi ter na voljo za kontrolo in nadzor.
21. člen
Če SSI omogoča, da se kontrolni program
spremeni na igralnem terminalu ali se v celoti namesti nanj, mora:
-      
biti sistem, ki skrbi za spreminjanje ali namestitev programa, sposoben
preveriti, da so vsi naloženi kontrolni programi resnične in natančne kopije
programa, ki je bil poslan na igralni terminal. V primeru kakršnekoli odkrite
napake mora SSI sprožiti mehanizme (aktivnosti), ki napako odpravijo ali
onemogočijo igro;
-      
obstajati varnostni mehanizem, ki zagotavlja, da so vsi kontrolni
programi, nameščeni na igralnem terminalu, ves čas resnične in natančne kopije
programa, ki je bil poslan na igralni terminal.
22. člen
(1) Kadar se v SSI naključna vrednost,
izžrebana kombinacija ali katerikoli element, ki vpliva na izid igre, določi
izven ohišja igralnega terminala in se igralnemu terminalu sporoči preko
komunikacijske povezave, mora SSI poleg splošnih varnostnih mehanizmov iz 20.
člena tega pravilnika preverjati tudi pristnost posredovanih podatkov in
opozoriti na njihovo spreminjanje.
(2) Če pride do napake v komunikaciji,
mora igralni terminal prikazati vizualno in zvočno sporočilo o napaki, zabeležiti
pa se morajo tudi podrobnosti o napaki, vključno s časovnim žigom. Brisanje
stanja napake je možno samo s strani pooblaščenega osebja, razen če obstaja
varen avtomatiziran proces. V dnevniku SSI, pri katerem se izvedbena koda ne
izvaja na igralnem terminalu, se morajo za obdobje najmanj 15 dni hraniti vsaj
naslednji podatki:
-      
časovni žigi vseh pomembnih dogodkov, tako da se lahko razreši pritožba
igralca, ki se nanaša na časovno sosledje dogodkov (npr. datum in čas zadnje
stave v igri, datum in čas sprejema izžrebane kombinacije na igralnem
terminalu, datum in čas, ko v igro ni bilo mogoče več staviti, trenutek, ko je
bil o tem opozorjen igralec);
-      
izid vsake odigrane igre;
-      
skupna stava v vsako odigrano igro;
-      
vse potrebne informacije, tako, da je na osnovi stave in izida odigrane
igre mogoče določiti višino dobitka v pripadajoči igri.
23. člen
(1) SSI omogoča dodajanje,
spreminjanje oziroma brisanje kontrolnih programov na igralnih terminalih in na
strežniku SSI, oziroma upravljanje s tem povezanih nastavitev (npr. pričakovani
delež vračanja, izbira ponujenih denominacij, tokenizacija). Če tak postopek
vključuje prenos podatkov, mora SSI po vsakem prenosu preveriti pristnost
posredovanih podatkov in opozoriti na napake. SSI mora poleg tega zagotavljati
varnostne mehanizme za preprečevanje nepooblaščenega dostopa, tako da je
zaščita pred nepooblaščenim dostopom enakovredna zaščiti na igralnih avtomatih.
Ob vsaki prijavi na SSI, se morajo za obdobje najmanj 12 mesecev v dnevniku SSI
hraniti najmanj naslednji podatki:
-      
uporabniško ime prijave v SSI,
-      
časovni žig, prijave in odjave v SSI,
-      
identifikacijske oznake spremenjenih kontrolnih programov na strežniku
SSI ali po posameznem igralnem terminalu (pred in po spremembi) oziroma seznam
imenikov iger ali drugih operativnih parametrov, ki so bili spremenjeni, dodani
ali brisani,
-      
vsak poskus nepooblaščenega dostopa, s časovnim žigom.
(2) Koncesionar mora voditi tudi ločen
dnevnik posegov v SSI (na ločenem računalniku oziroma sistemu, ali v papirni
obliki) za obdobje najmanj 12 mesecev, v katerega mora beležiti podrobnosti o
vsaki prijavi, in sicer vsaj: ime in priimek osebe, ki je opravila poseg, čas
prijave, namen prijave, programske, podatkovne ali nastavitvene segmente, do
katerih je dostopal in vsebino opravljenih posegov.
24. člen
Postavljanje ali spreminjanje ključnih
nastavitev mora biti omogočeno le v nedejavnem času igre, ko igra ni v teku in
na igralnem terminalu ni naloženih kreditov. Takšna sprememba ne sme povzročiti
napačnega obračuna kreditov ali izplačil.
POSEBNE ZAHTEVE ZA IGRALNE MIZE, ŽREBALNE
NAPRAVE IN IGRALNE PANOJE
25. člen
(1) Pri igralnih mizah, žrebalnih
napravah in igralnih panojih, kjer je izid igre ali žrebanja odvisen od
mehanskih in dimenzionalnih lastnosti naprave, morajo le-te po svoji konstrukciji
in izvedbi zagotoviti naključnost in pravilnost izvedbe naprave za dani namen.
(2) Pri igralnih mizah se ugotavlja
skladnost le za tiste samostojne sestavne dele, ki vplivajo na naključnost,
vplačila, izplačila, obračun, povezljivost v NIS, kot so kolo rulete, mešalnik
kart, progresivni sistem na igralni mizi in podobno.
26. člen
Pri kolesu rulete mora biti razlika med
višinami omejevalnikov in širinami predalčkov manjša kot 0,5 mm, razlika med širinami omejevalnikov pa manjša kot 0,2 mm. Razlika med najmanjšo in največjo širino reže med statičnim in vrtečim se delom kolesa mora biti manj kot 0,8 mm, razlika v višini med robom vrtečega in statičnega dela pa +0,3 do -1,0 mm. Porazdelitev mase vrtečega dela kolesa mora biti takšna, da je pri nagnjenosti 5% iz
vodoravne lege uravnovešenje kolesa moč doseči z dodajanjem mase manj kot 150 g. Ročno gnano kolo rulete mora imeti takšno vztrajnost in trenje, da je čas zaustavljanja ob
začetni hitrosti vrtenja 0,5 obrata v sekundi daljši kot 4 minute.
27. člen
(1) Oštevilčene ali kako drugače
označene žogice za žrebanje morajo imeti enako maso, premer in elastičnost
materiala. Glede na povprečno vrednost kompleta za žrebanje sme masa posamezne
žogice odstopati manj kot ± 10%. Premer posamezne žogice se določi kot
povprečna vrednost najmanj treh meritev, enakomerno razporejenih po površini
žogice ob zanemarljivo majhni sili tipala na žogico. Za votle žogice sme premer
odstopati od povprečne vrednosti kompleta za žrebanje manj kot ± 1%, za polne
pa manj kot ± 5%. Elastičnost materiala se ugotavlja samo za votle žogice kot
razlika med premeroma v eni osi, izmerjenima z dvema silama tipala, od katerih
je prva med 0,5 N in 1 N, druga pa dvakrat večja od prve. Razlika med obema
premeroma sme od povprečne vrednosti razlik dveh premerov vseh žogic v kompletu
za žrebanje odstopati manj kot 0,1 mm, oziroma 0,2% povprečne vrednosti premera
vseh žogic iz istega kompleta. Pri tem se upošteva večja od obeh navedenih
toleranc.
(2) Ostale lastnosti, npr. vpliv
električnega naboja zaradi površinske električne upornosti materiala, se
ocenijo po potrebi glede konstrukcijske lastnosti žogic in pripadajočega bobna
za žrebanje.
28. člen
(1) Boben za žrebanje žogic mora imeti
vsaj štirikrat večji volumen kot ga zasede maksimalno število žogic, ki lahko
sodelujejo v žrebanju. Pri avtomatskem žrebanju mora konstrukcija bobna
zagotavljati, da izpuh ali izvlek posamezne žogice ni mogoč preden se vzpostavi
stacionarno stanje gibajočih se žogic. Stacionarno stanje je vzpostavljeno
takrat, ko so vse žogice v bobnu v gibanju in se vsaka žogica lahko nahaja
kjerkoli v bobnu ter vsaka žogica spremeni hitrost od najmanjše do največje,
gibanje pa je tako hitro, da s prostim očesom ni mogoče prepoznati posameznih
številk ali označb na žogicah. Najmanjši čas po vklopu pogonskega mehanizma
bobna (pnevmatski, mehanski idr.) za doseganje stacionarnega stanja se določi s
preskusom bobna.
(2) S preskusom se preverijo tudi
ostale funkcionalne lastnosti žrebalnega bobna, ki so opisane v tehnični dokumentaciji
proizvajalca. Preskus vključuje tudi preverjanje postopka žrebanja, ki ga ima
koncesionar ali prireditelj opisanega v svojih internih aktih.
29. člen
Statistične preskuse iz 6. člena tega
pravilnika se na žrebalnih napravah izvede z manjšim številom ponovitev glede
na njihovo omejeno življenjsko dobo. V tehničnem preskusnem poročilu mora biti
uporabljena statistična metoda utemeljena in podana ocena njene zanesljivosti.
30. člen
Za druge igralne naprave in pripomočke za
žrebanje oziroma igranje na igralnih mizah, institucija na osnovi njihovih
dokumentiranih konstrukcijskih lastnosti in pravil igranja izvede potrebne
preskuse za zagotavljanje naključnosti izida žrebanja in zaščite pred
nepooblaščenimi posegi v skladu s tem pravilnikom in v tehničnem preskusnem
poročilu utemelji uporabljeno preskusno metodo in poda oceno njene zanesljivosti.
31. člen
(1) Igralni avtomat, žrebalna naprava,
igralni pano ali samostojni sestavni del igralne mize mora biti opremljen s
tablico z identifikacijo proizvajalca, tipom naprave in serijsko številko, ki
ne sme biti odstranljiva brez vidnih sledov posega, igralni avtomat pa tudi z
letnico izdelave.
(2) Stator in rotor kolesa ročno gnane
ali elektronske rulete morata biti označena z identično, edinstveno identifikacijsko
oznako, neizbrisljivo brez vidnih sledov posega, kolo rulete pa tudi z oznako
proizvajalca, modela, serijsko številko in letom izdelave.
(3) Programska oprema igralne naprave
mora na zahtevo izpisati svojo identifikacijsko oznako na zaslonu igralne
naprave, ali pa morajo biti nosilci programske opreme v igralni napravi
opremljeni z ustreznimi identifikacijskimi oznakami.
32. člen
Generator naključnih števil in proces
naključnega izbiranja ne smeta biti občutljiva na motnje zunaj naprave. Igralna
naprava mora za povezavo z NIS in drugimi zunanjimi deli naprave uporabljati
takšen komunikacijski protokol in opremo za prenos podatkov do in od igralne
naprave, ki ne vpliva na generator naključnih števil in proces naključnega
izbiranja in ki ne povečuje njegove občutljivosti na motnje zunaj naprave.
Motnje zunaj naprave vključujejo elektromagnetne, elektrostatične in magnetne
motnje ter motnje na omrežnih in komunikacijskih priključkih.
33. člen
(črtan)
34. člen
(črtan)
35. člen
(črtan)
36. člen
(črtan)
37. člen
(črtan)
ZAHTEVE V SMISLU ELEKTROMAGNETNE
ZDRUŽLJIVOSTI
38. člen
Igralna naprava ustreza zahtevam
elektromagnetne združljivosti, če je skladna z zahtevami, predpisa, ki ureja
elektromagnetno združljivosti.
ZAHTEVE V SMISLU ELEKTRIČNE VARNOSTI
39. člen
Varna je tista igralna naprava, ki ustreza
zahtevam predpisa, ki ureja električno opremo, ki je namenjena za uporabo
znotraj določenih napetostnih mej.
III. POSTOPEK UGOTAVLJANJA SKLADNOSTI
SPLOŠNO
40. člen
(1) Ugotavljanje tehničnih zahtev iz
tega pravilnika se izvaja le za igralne naprave, ki jih koncesionar namerava
vključiti v proces prirejanja iger na srečo.
(2) Tehnične zahteve za igralne
naprave, ki jih je preveril že drug akreditiran laboratorij, in so identične z
zahtevami iz tega pravilnika, katerih vsebine so razvidne iz tehničnega
preskusnega poročila, se ponovno ne preverja.
(3) V postopku se za posamezno igralno
napravo pred njeno uporabo preveri, če je skladna s tehničnimi zahtevami, s
kontrolo pri koncesionarju pa se zaščiti njene dele in na tej podlagi izda
PPIN.
(4) PPIN iz prejšnjega odstavka mora
vsebovati najmanj naslednje ključne lastnosti igralne naprave:
-      
enolične oznake strojne opreme in izvedbe,
-      
identifikacijo nameščenih iger,
-      
identifikacijo nameščene programske opreme,
-      
identifikacijo nameščenih nadgradenj,
-      
oznako dokumenta, ki opredeljuje bistvene tipske lastnosti,
-      
oznako dokumenta, ki opredeljuje lastnosti in nastavitve te posamezne
naprave (poročilo o kontroli),
-      
identifikacijske podatke koncesionarja: firma in sedež pravne osebe,
-      
identifikacijske podatke o lokaciji igralne naprave: ime in naslov
igralnice oziroma igralnega salona ali prireditelja.
(5) Ne glede na tretji odstavek tega
člena se lahko postopek ugotavljanja tehničnih zahtev izvede neodvisno in
ločeno od igralne naprave le za nadgradnjo igralne naprave oziroma del igralne
naprave, če ta nadgradnja (npr. sistem samostojnega ali skupnega progresivnega
dobitka, sistem za vplačevanje z lističi) ali del (npr. sprejemnik bankovcev,
sprejemnik žetonov, tiskalnik lističev, zalogovnik žetonov, kolo rulete,
mešalnik kart, komplet žogic za žrebanje) vpliva na izid igre na srečo, proces
vplačevanja ali izplačevanja v igri na srečo ali povezljivost igralnih naprav v
NIS.
UGOTOVITEV SKLADNOSTI TIPA IGRALNE NAPRAVE
41. člen
(1) Skladnost tipa se ugotavlja na
vzorcu iz serije igralnih naprav istega proizvajalca, ki imajo enako oznako
modela in so med seboj identične v smislu strojne opreme in vgrajene oziroma
nameščene programske opreme, katere avtentičnost je možno preveriti z odobrenim
originalnim spominskim medijem (npr. EPROM, PROM, Flash ROM, trdi disk, CD-ROM,
DVD) ali pa z vsebino medijev v elektronski obliki, vključno s pomembnimi
nastavitvami igralne naprave.
(2) V primeru, da gre za nadgradnjo
tipa, ki ima že pridobljen certifikat o skladnosti, se lahko postopek
poenostavi na ta način, da se izvedejo le tisti preskusi, ki jih zahtevajo
spremenjene lastnosti. V primeru, da pri nadgradnji igralne naprave institucija
oceni, da so spremembe od zadnjega celotnega preverjanja programske opreme
dovolj obsežne, ali da je od zadnjega preskušanja igralne naprave prišlo do
sprememb tehničnih zahtev, je potrebno izvesti celoten postopek preskušanja.
42. člen
(1) Za pridobitev certifikata o
skladnosti igralne naprave, njene nadgradnje ali dela igralne naprave poda
proizvajalec ali zastopnik proizvajalca, po pooblastilu proizvajalca pa tudi
uvoznik, koncesionar ali trajni prireditelj klasičnih iger na srečo, zahtevo
instituciji. Zahteva mora vsebovati:
1.    
identifikacijske podatke vložnika zahteve (firma in sedež pravne osebe,
ime odgovorne osebe);
2.    
podatke o kontaktni osebi vložnika zahteve za postopek ugotavljanja
skladnosti (ime, funkcijo in telefonsko številko);
3.    
identifikacijske podatke o igralni napravi (proizvajalec, naziv, tip,
serijska številka, leto izdelave), označbo vseh neodvisnih funkcijskih sklopov,
popis spominskih medijev (npr. EPROM, PROM, Flash ROM, trdi disk, CD-ROM, DVD)
s programsko opremo za igranje, sliko, zvok, tiskalnik, terminal na dotik,
sprejemnik bankovcev in sistemske nastavitve igralne naprave, podatke in
navodilo za identifikacijo zgoraj navedene vgrajene programske opreme
(proizvajalčeva označba programske opreme, verzije in serijske številke);
4.    
vzorec tipa igralne naprave, vključno z vsemi pripadajočimi zunanjimi
sklopi, ki so potrebni za normalno delovanje te naprave;
5.    
uporabniško dokumentacijo, vključno s podrobnimi pravili igre in opisi
možnih izidov igre, stav in verjetnostjo ter višino dobitkov glede na izbrano
kombinacijo in stavo;
6.    
vso tehnično dokumentacijo, iz katere so razvidne tehniške lastnosti,
funkcionalnost delovanja, diagrami ožičenja in sestava igralne naprave;
7.    
morebitno dodatno opremo, ki je potrebna za izvedbo postopka
ugotavljanja skladnosti igralne naprave, v dogovoru z institucijo;
8.    
deklarirani delež vračanja s pripadajočim algoritmom določitve
(analitični izračun, simulacijski model s pripadajočo negotovostjo, ali
kombinacija obojega), ki izhaja iz pravil igre, dobitnih kombinacij, dobitkov,
porazdelitev simbolov in drugih dokumentiranih podatkov, ki enolično določajo
verjetnosti posameznih izidov igre;
9.    
komplet originalnih spominskih medijev (npr. EPROM, PROM, Flash ROM,
trdi disk, CD-ROM, DVD) ali vsebino medijev v elektronski obliki, ki vključuje
programsko opremo za igranje, sliko, zvok, tiskalnik terminal na dotik,
sprejemnik bankovcev in nastavitve igralne naprave;
10.  podroben
opis programske opreme, vključno z izvorno kodo s komentarji, simbolnimi
tabelami, diagrami poteka, opisom komunikacij med podsestavi, opisom
komunikacijskega protokola za vključitev v NIS, način zaščite programske opreme,
način zagotavljanja avtentičnosti programske opreme, način zagotavljanja
integritete podatkov, opis generatorja naključnih števil (če je ta izveden programsko)
in opis vseh programskih nastavitev;
11.  pisno
izjavo vložnika zahteve, da programska oprema igralne naprave ne opravlja
nobenih drugih funkcij, razen tistih, ki so opisane v tehnični in uporabniški
dokumentaciji in opisu programske opreme iz prejšnje alineje;
12.  potrebne
pripomočke (prevajalnik izvorne kode v izvršno, če je ta uporabljen tudi
operacijski sistem s sledljivim izvorom, ustrezno konfigurirana komunikacijska
vrata, žetone idr.) za preverjanje programske opreme in simulacijo igre med
preskušanjem;
13.  za
med seboj povezane igralne naprave, ki omogočajo progresivni dobitek, celovito
tehnično dokumentacijo sistema, skupaj z izračuni verjetnosti dobitkov iz
progresive in pripadajočim deležem vračanja;
14.  poročila
o izvedenih preskusih, meritvah in ugotovljenih funkcionalnih lastnostih za
igralno napravo v drugih preskusnih laboratorijih, kot tudi tuje listine o
skladnosti, če obstajajo.
(2) Če je bila igralna naprava
preskušena v laboratoriju, ki izpolnjuje zahteve standarda SIST EN ISO/IEC
17025 za obseg preskusov zahtev funkcionalnega delovanja, in je iz priloženega
tehničnega poročila razvidno, da so bile preskušene vse zahteve funkcionalnega
delovanja iz tega pravilnika in ugotovljena skladnost z njimi, ni treba, da
zahteva za pridobitev certifikata o skladnosti iz prejšnjega odstavka vsebuje
podatke in pripomočke iz točke 10. in 12. iz prejšnjega odstavka.
(3) V primeru iz prejšnjega odstavka
je treba priložiti komplet spominskih modulov z izvedbeno kodo za delovanje
igralne naprave ali njihovo vsebino v elektronski obliki in z institucijo
dogovorjeno kontrolno kodo, ki enolično verificira vsebino izvršne kode,
overjeno s strani preskusnega laboratorija. Zahtev, za katere je iz tehničnega
preskusnega poročila ustrezno akreditiranega laboratorija razvidna skladnost,
institucija praviloma ponovno ne preverja.
43. člen
Postopek ugotavljanja skladnosti tipa
igralne naprave se konča z izdajo certifikata o skladnosti ali z izdajo
tehničnega preskusnega poročila, iz katerega je razvidna neustreznost igralne
naprave. Vložnik zahteve za ugotavljanje skladnosti je dolžan sodelovati z
institucijo in pojasniti vse morebitne nepravilnosti, ki se lahko pojavijo v
času uporabe igralne naprave, kot npr. odstopanja od statistično pričakovanih
vrednosti, izide igre, ki se ne ujemajo s pravili v dokumentaciji igralne
naprave, programske napake in druga odstopanja. Vložnik zahteve je dolžan
institucijo obveščati o morebitnih pritožbah uporabnikov in o kakršnihkoli
drugih morebitnih nepravilnostih na igralni napravi, ki jih odkrije sam ali je
o njih obveščen. Institucija je dolžna ugotovljena odstopanja raziskati in
izdan certifikat o skladnosti razveljaviti, če preiskava pokaže naknadno ugotovljene
neskladnosti z zahtevami pravilnika in dokumentacijo igralne naprave.
44. člen
(1) Ne glede na 40. člen tega
pravilnika nadzorni organ lahko izjemoma dovoli koncesionarju za igralnico ali
igralni salon začasno uporabo novih igralnih naprav, za katere je že podana
zahteva za pridobitev certifikata o skladnosti s tehničnimi zahtevami, vendar
le za obdobje največ šestih mesecev, če igralne naprave izpolnjujejo zahteve za
priklop na NIS, in če imajo igralne naprave vse elektronske števce za pravilno
obračunavanje.
(2) Delež igralnih naprav, dovoljen z
dovoljenjem iz prejšnjega odstavka, ne sme presegati eno desetino vseh igralnih
naprav v posamezni igralnici ali igralnemu salonu, pri čemer število igralnih
naprav s poročilom o preizkusu igralne naprave v igralnem salonu ne sme biti
manjše od zakonsko določenega minimalnega števila, skupno število vseh igralnih
naprav v uporabi pa ne sme presegati zakonsko določenega maksimuma.
(3) Koncesionar mora vlogi za izdajo
dovoljenja iz prvega odstavka tega člena predložiti potrdilo institucije, da je
za ta tip igralne naprave vložena popolna vloga za pridobitev certifikata o
ustreznosti, z navedbo ugotovitev preskušanja skladnosti nameščenih števcev in
vključljivosti v NIS ter navesti razloge, s katerimi upravičuje zahtevo po
izjemnem dovoljenju za uporabo tovrstne naprave.
KONTROLA IZPOLNJEVANJA TEHNIČNIH ZAHTEV ZA
IGRALNE NAPRAVE V UPORABI
45. člen
(1) Kontrola izpolnjevanja tehničnih
zahtev za igralne naprave se izvaja z naslednjimi vrstami kontrole:
a) 
kontrolo pred prvo uporabo igralne naprave,
b) 
redno kontrolo za igralne naprave v uporabi,
c) 
izredno kontrolo, ki se izvede na zahtevo
nadzornega organa ali koncesionarja.
(2) Kontrolne aktivnosti vsebujejo del
postopkov za ugotavljanje skladnosti igralne naprave s tehničnimi zahtevami in
vključujejo:
-      
preverjanje identičnosti igralne naprave s tehnično dokumentacijo, ki
velja za odobreni tip, skladno z navedbami v certifikatu igralne naprave, kar
vključuje pregled kritičnih sestavnih delov, ki vplivajo na funkcionalno
delovanje, in identifikacijo nameščenih datotek z izvršno kodo;
-      
pregled nastavljenih sistemskih nastavitev (npr. deleži vračanja,
nastavljeni maksimalni vložek/izplačilo, konstante števcev, kjer so
nastavljive);
-      
preverjanje izpolnjevanja zahtev v zvezi z integriteto delovanja, ki
vključuje preverjanje predhodno nameščenih zaščit in nameščanje novih po
opravljeni kontroli;
-      
preverjanje funkcionalnih lastnosti, ki vključuje delovanje vplačilnih
in izplačilnih sistemov;
-      
preverjanje javljanja dogodkov in stanja števcev v NIS (npr. odpiranje
vrat, vplačila in izplačila v igralne naprave, dvig kupole in padle številke
pri elektronskih ruletah, vrednosti progresivnih skladov, stanje števcev
obračunskega modela);
-      
vizualni pregled priključkov in stikal zaradi morebitnih odstopanj od
izpolnjevanja zahtev glede električne varnosti, v primeru znakov iztrošenosti
pa tudi meritve parametrov električne varnosti.
(3) Veljavnost redne kontrole je do
konca koledarskega leta, v katerem se izteče triletno obdobje od zadnje
izvedene kontrole. Kontrolo je treba izvesti tudi po vsakem posegu v zaščitene
dele igralne naprave, in se šteje kot redna kontrola.
(4) Ne glede na prejšnji odstavek se
za igralni avtomat z elektromehanskim generatorjem naključnih izidov (npr.
elektromehanska ruleta) redna kontrola prvič izvede po najmanj 40.000 in največ 80.000 izidih iger in vključuje tudi izvedbo statističnih preskusov iz 6. člena tega
pravilnika na osnovi podatkov o padlih številkah, zbranih v dnevniku rulete,
ali na osnovi podatkov, ki jih instituciji na njeno zahtevo posreduje nadzorni
organ. Institucija izvede tudi statistične preskuse najmanj enkrat
na tri leta ali ob sumu nepravilnega delovanja, v okviru rednih
kontrol.
(5) Pooblaščena oseba institucije, ki
izvaja kontrolo na lokaciji pri koncesionarju, se mora izkazati z izkaznico.
46. člen
(1) Zahtevo za izvedbo kontrole pred
prvo uporabo igralne naprave poda koncesionar instituciji, preden da igralno
napravo v uporabo. Zahtevo za izvedbo redne kontrole poda koncesionar
instituciji pred začetkom leta, v katerem poteče veljavnost predhodne kontrole.
(2) Zahteva za izvedbo kontrole pred
prvo uporabo oziroma zahteva za izvedbo redne kontrole mora vsebovati:
-      
identifikacijske podatke vložnika (firma in sedež pravne osebe, ime
odgovorne osebe),
-      
podatke o kontaktni osebi vložnika za postopek ugotavljanja skladnosti
(ime, funkcijo in telefonsko številko),
-      
identifikacijske podatke o igralni napravi (proizvajalec, naziv, tip,
serijska številka, leto izdelave, interne oznake), označbe posameznih
perifernih enot za vplačila in izplačila, pomembne nastavitve igralne naprave,
podatke za identifikacijo vgrajene programske opreme (proizvajalčeva označba
programske opreme, verzije in serijske številke),
-      
označbo pridobljenega certifikata o skladnosti za izbrani tip igralne
naprave,
-      
označbo poročila o predhodno izvedeni kontroli, če je bila že izvedena.
(3) Za izvedbo redne kontrole zaradi
posega v zaščitene dele igralne naprave mora koncesionar v vlogi navesti tudi
naslednje podatke:
-      
opis napake oziroma razlog za poseg,
-      
kdaj je bil poseg izveden in kdo ga je opravil,
-      
opis izvedenih ali potrebnih postopkov za odpravo napake,
-      
navedbo vseh poškodovanih zaščit,
-      
stanje igralne naprave po posegu.
47. člen
Nadzorni organ ali koncesionar lahko
zahtevata izredno kontrolo igralne naprave v uporabi, če obstaja utemeljen sum,
da igralna naprava ne deluje tehnično brezhibno. Zahteva se v pisni obliki
posreduje instituciji.
48. člen
(1) O izvedeni kontroli se izdela
poročilo o kontroli. Igralno napravo institucija opremi z nalepko o kontroli,
iz katere je razviden datum izvedene kontrole in njen izvajalec.
(2) Ob vsaki kontroli se namestijo
zaščite pred nepooblaščenim dostopom.
POSEBNI POGOJI ZA UPORABO IGRALNIH NAPRAV
49. člen
(1) Do zaščitenih delov igralne
naprave lahko ob servisnih posegih, pri katerih pride zaradi narave posega do
poškodbe nameščene zaščite, dostopa brez prisotnosti institucije tudi
pooblaščeno osebje koncesionarja.
(2) Vsak tak poseg mora koncesionar
oziroma prireditelj zabeležiti v mapo igralne naprave (datum in ura, vzrok,
vrsta posega, stanje števcev) in v roku 24 ur o posegu pisno obvestiti
institucijo, ki v roku 14 dni izvede kontrolo na tej napravi in namesti novo
zaščito.
(3) (črtan)

Priloga:
Elektronski števci in način vplačil ter izplačil z lističi

Pravilnik o tehničnih zahtevah za igralne
naprave za izvajanje iger na srečo in postopku ugotavljanja skladnosti (Uradni
list RS, št. 59/08)
vsebuje naslednje prehodne in končne določbe:
»IV. PREHODNE IN KONČNE DOLOČBE
50. člen
(1) Za igralne naprave, ki so skladne
s tipi igralne naprave, ki so bili odobreni do dneva uveljavitve tega
pravilnika, se šteje, da izpolnjujejo tehnične zahteve tega pravilnika.
(2) Ne glede na prejšnji odstavek
morajo elektronske rulete izpolniti zahteve tega pravilnika v roku enega leta
od uveljavitve tega pravilnika.
(3) Skladnost igralne naprave z
odobrenim tipom iz prvega odstavka se sme v postopku izdaje poročila o preizkusu
igralne naprave ugotavljati najdlje do 31. maja 2011.
(4) Igralne naprave, za katere je bila
ugotovljena skladnost z odobrenim tipom iz prvega odstavka tega člena do roka,
določenega v prejšnjem odstavku, se smejo ob izpolnjevanju vseh tehničnih
zahtev uporabljati brez časovne omejitve.
51. člen
(1) Z dnem uveljavitve tega pravilnika
preneha veljati Pravilnik o tehničnih zahtevah za igralne naprave za izvajanje
iger na srečo in postopku ugotavljanja skladnosti (Uradni list RS, št. 45/02,
100/02, 57/03, 1/04, 114/04).
(2) Ta pravilnik začne veljati 15 dan
po objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o tehničnih zahtevah za igralne naprave za izvajanje iger na srečo
in postopku ugotavljanja skladnosti (Uradni list RS, št. 88/09) vsebuje naslednjo končno določbo:
»KONČNA DOLOČBA
15. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o tehničnih
zahtevah za igralne naprave za izvajanje iger na srečo in postopku ugotavljanja
skladnosti (Uradni list RS, št. 37/11) spreminja 50. člen pravilnika tako,
da se glasi:
»50. člen
(1) Za igralne naprave, ki so skladne
s tipi igralne naprave, ki so bili odobreni do dneva uveljavitve tega
pravilnika, se šteje, da izpolnjujejo tehnične zahteve tega pravilnika.
(2) Ne glede na prejšnji odstavek
morajo elektronske rulete izpolniti zahteve tega pravilnika v roku enega leta
od uveljavitve tega pravilnika.
(3) Skladnost igralne naprave z
odobrenim tipom iz prvega odstavka se sme v postopku izdaje poročila o preizkusu
igralne naprave ugotavljati najdlje do 31. maja 2014.
(4) Igralne naprave, za katere je bila
ugotovljena skladnost z odobrenim tipom iz prvega odstavka tega člena do roka,
določenega v prejšnjem odstavku, se smejo ob izpolnjevanju vseh tehničnih
zahtev uporabljati brez časovne omejitve.«;
ter vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o tehničnih
zahtevah za igralne naprave za izvajanje iger na srečo in postopku ugotavljanja
skladnosti (Uradni list RS, št. 38/14) spreminja 50. člen pravilnika
tako, da se glasi:
»50. člen
(1) Za igralne naprave, ki so skladne
s tipi igralne naprave, ki so bili odobreni do dneva uveljavitve tega
pravilnika, se šteje, da izpolnjujejo tehnične zahteve tega pravilnika.
(2) Ne glede na prejšnji odstavek
morajo elektronske rulete izpolniti zahteve tega pravilnika v roku enega leta
od uveljavitve tega pravilnika.
(3) Skladnost igralne naprave z
odobrenim tipom iz prvega odstavka se sme v postopku izdaje poročila o preizkusu
igralne naprave ugotavljati najdlje do 31. maja 2015.
(4) Igralne naprave, za katere je bila
ugotovljena skladnost z odobrenim tipom iz prvega odstavka tega člena do roka,
določenega v prejšnjem odstavku, se smejo ob izpolnjevanju vseh tehničnih
zahtev uporabljati brez časovne omejitve.«;
ter vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o tehničnih
zahtevah za igralne naprave za izvajanje iger na srečo in postopku ugotavljanja
skladnosti (Uradni list RS, št. 32/15)
spreminja 50. člen pravilnika tako, da se glasi:
»50. člen
(1) Za igralne naprave, ki so skladne
s tipi igralne naprave, ki so bili odobreni do dneva uveljavitve tega
pravilnika, se šteje, da izpolnjujejo tehnične zahteve tega pravilnika.
(2) Ne glede na prejšnji odstavek
morajo elektronske rulete izpolniti zahteve tega pravilnika v roku enega leta
od uveljavitve tega pravilnika.
(3) Skladnost igralne naprave z
odobrenim tipom iz prvega odstavka se sme v postopku izdaje poročila o preizkusu
igralne naprave ugotavljati najdlje do 31. maja 2020.
(4) Igralne naprave, za katere je bila
ugotovljena skladnost z odobrenim tipom iz prvega odstavka tega člena do roka,
določenega v prejšnjem odstavku, se smejo ob izpolnjevanju vseh tehničnih
zahtev uporabljati brez časovne omejitve.«;
ter vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o tehničnih
zahtevah za igralne naprave za izvajanje iger na srečo in postopku ugotavljanja
skladnosti (Uradni list RS, št. 67/20)
spreminja 50. člen pravilnika tako, da se glasi:
»50. člen
(1) Za igralne naprave, ki so skladne
s tipi igralne naprave, ki so bili odobreni do dneva uveljavitve tega
pravilnika, se šteje, da izpolnjujejo tehnične zahteve tega pravilnika.
(2) Ne glede na prejšnji odstavek
morajo elektronske rulete izpolniti zahteve tega pravilnika v roku enega leta
od uveljavitve tega pravilnika.
(3) Skladnost igralne naprave z
odobrenim tipom iz prvega odstavka se sme v postopku izdaje poročila o preizkusu
igralne naprave ugotavljati najdlje do 31. maja 2025.
(4) Igralne naprave, za katere je bila
ugotovljena skladnost z odobrenim tipom iz prvega odstavka tega člena do roka,
določenega v prejšnjem odstavku, se smejo ob izpolnjevanju vseh tehničnih
zahtev uporabljati brez časovne omejitve.«;
ter vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije.«.