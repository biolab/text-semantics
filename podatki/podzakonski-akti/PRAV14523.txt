I. SPLOŠNE DOLOČBE
1. člen
(vsebina pravilnika)
Ta pravilnik ureja postopek, pogoje in merila za dodeljevanje
štipendij študentom študijskih programov za pridobitev izobrazbe, ki je z
zakonom in drugimi predpisi določena kot ustrezna za opravljanje
vzgojno-izobraževalnega dela strokovnega delavca na področju vzgoje in
izobraževanja.
2. člen
(osnovni pogoji za štipendiranje)
(1) Štipendija se lahko podeli kandidatu, ki se na
visokošolskem zavodu v Republiki Sloveniji izobražuje po študijskem programu za
pridobitev izobrazbe, ki je z zakonom in drugimi predpisi določena kot ustrezna
za opravljanje vzgojno-izobraževalnega dela strokovnega delavca na področju
vzgoje in izobraževanja, ni v delovnem razmerju ali prijavljen kot iskalec
zaposlitve na Zavodu Republike Slovenje za zaposlovanje in izpolnjuje druge
pogoje, določene s tem pravilnikom.
(2) Ne glede na prejšnji odstavek se lahko izjemoma podeli
štipendija tudi kandidatu za študij v tujini, če v Republiki Sloveniji ni
ustreznega študijskega programa za pridobitev izobrazbe, ki je z zakonom in
drugimi predpisi določena kot ustrezna za opravljanje vzgojno-izobraževalnega
dela strokovnega delavca na področju vzgoje in izobraževanja.
3. člen
(cilji dodeljevanja štipendij)
Cilji dodeljevanja štipendij so:
-       
odziv na dolgoročne prednostne in zaposlitvene potrebe javnih vzgojno-izobraževalnih
zavodov, ki izvajajo javno službo,
-       
spodbujanje k odločanju za pedagoške poklice,
-       
krepitev ugleda pedagoških poklicev.
II. POSTOPEK PODELJEVANJA IN MERILA ZA DODELITEV ŠTIPENDIJE
4. člen
(javni razpis)
(1) Štipendije se dodeljujejo na podlagi javnega razpisa, ki
se objavi v Uradnem listu Republike Slovenije, in vsebuje zlasti:
1.     
naziv in sedež izvajalca razpisa,
2.     
pravno podlago za izvedbo javnega razpisa,
3.     
predmet javnega razpisa z določitvijo študijskih programov za pridobitev
izobrazbe, za katere se razpisujejo štipendije,
4.     
število razpisanih štipendij,
5.     
pogoje za pridobitev štipendije,
6.     
merila za dodelitev štipendije,
7.     
rok za prijavo,
8.     
vsebino prijave,
9.     
dokazila, ki jih je treba priložiti prijavi na javni razpis,
10.  
rok, v katerem bodo kandidati obveščeni o izidu javnega razpisa.
(2) Postopek javnega razpisa za dodelitev sredstev vodi
komisija, ki jo s pisnim sklepom imenuje minister, pristojen za izobraževanje.
(3) Komisijo sestavljajo predsednik in najmanj dva člana.
(4) Komisija preveri pravočasnost in popolnost vlog, opravi
pregled popolnih vlog, jih oceni na podlagi pogojev in meril, ki so navedena v
javnem razpisu, ter ministru, pristojnemu za izobraževanje, poda predlog za
dodelitev štipendij.
(5) O dodelitvi štipendij na podlagi izvedenega javnega
razpisa odloči minister, pristojen za izobraževanje.
5. člen
(merila za dodelitev štipendije)
(1) Merila za dodelitev štipendije so učni in študijski uspeh
in drugi dosežki kandidata.
(2) Kot učni uspeh kandidatov, vpisanih v prvi letnik
študijskega programa za pridobitev izobrazbe prve stopnje ali enovitega
magistrskega študijskega programa druge stopnje, se v skladu s tem pravilnikom
šteje:
-       
povprečna ocena, dosežena na splošni ali poklicni maturi in
-       
povprečna ocena, dosežena v 3. in 4. letniku srednješolskega
izobraževanja.
(3) Kot študijski uspeh kandidatov, vpisanih v prvi letnik
magistrskega študijskega programa druge stopnje, se v skladu s tem pravilnikom
šteje izračun povprečne ocene vseh opravljenih izpitov (ne pa tudi diplomskih
izpitov, diplome, vaj, seminarskih nalog, hospitacij, praktikumov in podobnega)
študijskega programa za pridobitev izobrazbe prve stopnje.
(4) Kot drugi dosežki kandidata se upoštevajo:
-       
izjemni dosežek na državnih tekmovanjih ali
-       
izjemni dosežek na mednarodnih tekmovanjih.
(5) Točkovanje posameznega merila se določi v vsakokratnem
javnem razpisu.
(6) Če je kandidatov, ki izpolnjujejo pogoje za pridobitev
štipendije, več kot je razpisanih sredstev, se izbira opravi na podlagi
prednostnega vrstnega reda, oblikovanega na podlagi meril, določenih v tem
členu.
6. člen
(učni uspeh)
(1) Za dokazilo o doseženem uspehu na splošni ali poklicni
maturi šteje spričevalo splošne ali poklicne mature, za dokazilo o učnem uspehu
v 3. in 4. letniku srednje šole pa spričevalo 3. in 4. letnika srednješolskega
izobraževanja.
(2) Povprečna ocena, dosežena na splošni ali poklicni maturi,
je povprečje vseh številčno izraženih ocen, doseženih na splošni ali poklicni
maturi. Povprečna ocena, dosežena v 3. in 4. letniku srednješolskega
izobraževanja, je povprečje vseh številčno izraženih končnih ocen predmetov 3.
in 4. letnika.
(3) Povprečna ocena se določi na dve decimalni številki
natančno.
7. člen
(izjemni dosežek na državnih tekmovanjih)
(1) Državna tekmovanja so tekmovanja, ki potekajo na državni ravni.
(2) Kot izjemni dosežek na državnem tekmovanju štejejo 1. do
vključno 3. mesto.
(3) Kot izjemni dosežek na državnem tekmovanju štejeta zlato
priznanje (ali prva nagrada) in srebrno priznanje (ali druga nagrada).
8. člen
(izjemni dosežek na mednarodnih tekmovanjih)
(1) Mednarodna tekmovanja so tekmovanja, na katerih so
udeleženci vsaj treh držav.
(2) Kot izjemni dosežek na mednarodnem tekmovanju štejejo 1.
do vključno 3. mesto.
(3) Kot izjemni dosežek na mednarodnem tekmovanju šteje
priznanje, primerljivo zlatemu ali srebrnemu priznanju iz tretjega odstavka
prejšnjega člena.
9. člen
(vrednotenje izjemnih dosežkov)
Vsak izjemni dosežek se ovrednoti le enkrat.
10. člen
(obveščanje kandidatov o izbiri)
O izbiri mora ministrstvo, pristojno za izobraževanje,
kandidate za štipendije pisno obvestiti v 60 dneh od preteka roka za oddajo
prijav na javni razpis.
III. PRAVICE IN OBVEZNOSTI IZ ŠTIPENDIJSKEGA RAZMERJA
11. člen
(štipendijska pogodba)
Medsebojne pravice in obveznosti med štipendistom in
ministrstvom, pristojnim za izobraževanje, se podrobneje uredijo s štipendijsko
pogodbo.
12. člen
(izplačila štipendij)
Štipendija se izplačuje štipendistu praviloma do 15. dne v
mesecu za pretekli mesec.
13. člen
(obveznosti štipendista)
(1) Štipendist mora v času študija v rokih, določenih v
štipendijski pogodbi, izpolnjevati študijske obveznosti.
(2) Štipendist mora ministrstvu predložiti dokazila o
izpolnjevanju pogojev za štipendiranje, določenih z javnim razpisom ali s
štipendijsko pogodbo, ter ministrstvo sproti obveščati o vseh dejstvih in
okoliščinah, ki bi lahko vplivale na štipendijsko razmerje.
(3) Štipendist se mora po končanem študiju zaposliti v
vzgojno-izobraževalnem zavodu v Republiki Sloveniji. Zaposlitev mora trajati
najmanj toliko časa (preračunano na polni delovni čas), kolikor študijskih let
je prejemal štipendijo.
(4) Ministrstvo lahko štipendista oprosti obveznosti iz
tretjega odstavka tega člena, če štipendist:
-       
med izobraževanjem ali po njegovem zaključku v obsegu obdobja iz
tretjega odstavka tega člena postane trajno nezmožen za delo, kar dokazuje z
odločbo Zavoda za pokojninsko in invalidsko zavarovanje Slovenije,
-       
v dveh letih po zaključenem študijskem programu kljub izkazanim
prizadevanjem brez svoje krivde ne najde zaposlitve na področju vzgoje in
izobraževanja.
14. člen
(nadaljnje prejemanje štipendije)
(1) Štipendist je upravičen do nadaljnjega prejemanja
štipendije, če v vsakem naslednjem študijskem letu izpolnjuje pogoje za
štipendiranje, določene z javnim razpisom in štipendijsko pogodbo, ter:
-       
ima status študenta ali
-       
se je po končanem študijskem programu prve stopnje vpisal v študijski
program druge stopnje, s katerim bo pridobil izobrazbo, ki je določena kot
ustrezna za opravljanje vzgojno- izobraževalnega dela na področju vzgoje in
izobraževanja.
(2) Ne glede na prvo alinejo prejšnjega odstavka štipendist
ni upravičen do prejemanja štipendije za čas dvanajstih mesecev po zaključku
zadnjega semestra študijskega programa prve stopnje. Štipendijsko razmerje v
tem primeru miruje do vpisa štipendista v študijski program iz druge alineje
prejšnjega odstavka, vendar ne več kot dvanajst mesecev.
15. člen
(predčasni zaključek izobraževanja)
Štipendistu, ki zaključi študij pred rokom, določenim s
študijskim programom oziroma statutom visokošolskega zavoda, se preostali
znesek štipendije, ki bi mu pripadala po štipendijski pogodbi, izplača v
enkratnem znesku.
16. člen
(mirovanje štipendiranja)
(1) Štipendist ima pravico do mirovanja štipendijskega
razmerja, če po zaključku študijskega leta, v katerem je prejemal štipendijo,
nima statusa študenta, vendar največ za eno leto v celotnem trajanju
štipendijskega razmerja.
(2) Ne glede na prejšnji odstavek ima štipendist dodatno
pravico do mirovanja štipendijskega razmerja v primeru:
-       
starševstva, in sicer po eno leto za vsakega živo rojenega otroka v času
študija,
-       
opravičljivih zdravstvenih razlogov,
-       
izjemnih družinskih ali socialnih okoliščin,
-       
neizpolnjenih šolskih ali študijskih obveznosti zaradi višje sile.
(3) Pravica do mirovanja štipendijskega razmerja iz drugega
odstavka 14. člena tega pravilnika se ne more uveljavljati zapored z letom
mirovanja štipendijskega razmerja iz prvega odstavka tega člena.
(4) Za opravičljive zdravstvene razloge iz druge alineje
drugega odstavka tega člena šteje bolezen ali poškodba, ki je študentu za več
kot tri mesece onemogočala študij v skladu s štipendijsko pogodbo, kar se
dokazuje z zdravniškim potrdilom.
(5) Za izjemne družinske ali socialne okoliščine iz tretje
alineje drugega odstavka tega člena štejejo:
-       
smrt enega od staršev, brata, sestre, zakonca, izvenzakonskega partnerja
štipendista ali osebe, ki štipendista preživlja,
-       
nastanek stopnje invalidnosti najmanj 3 po petstopenjski lestvici v
skladu s pravilnikom, ki ureja merila in postopke za pridobitev statusa
invalida, za priznanje pravice do zaposlitvene rehabilitacije in za ocenjevanje
zaposlitvenih možnosti invalidov,
-       
izguba zaposlitve enega od staršev, zakonca, izvenzakonskega partnerja
štipendista ali osebe, ki štipendista preživlja,
-       
začasna nezmožnost za delo enega od staršev, zakonca, izvenzakonskega
partnerja štipendista ali osebe, ki štipendista preživlja, zaradi bolezni ali
poškodbe, ki je trajala neprekinjeno najmanj tri mesece,
-       
smrt otroka ali bolezen oziroma poškodba otroka štipendista v skupnem
trajanju najmanj tri mesece.
(6) O uveljavitvi pravice do mirovanja na podlagi vložene
prošnje štipendista se sklene aneks k štipendijski pogodbi.
17. člen
(prenehanje štipendijskega razmerja)
(1) Štipendist izgubi pravico do štipendije in je dolžan
vrniti prejete zneske v naslednjih primerih:
1.     
če po letu dni mirovanja štipendijskega razmerja nima statusa študenta,
2.     
če opusti študij ali spremeni študijski program brez soglasja
ministrstva, pristojnega za izobraževanje,
3.     
če se med prejemanjem štipendije zaposli,
4.     
če odpove štipendijsko razmerje,
5.     
če posreduje ministrstvu lažne podatke ali če ministrstvu ne posreduje
podatkov, pomembnih za obstoj štipendijskega razmerja,
6.     
če ne izpolnjuje pogojev za pridobitev štipendije, določenih s tem
pravilnikom, javnim razpisom ali štipendijsko pogodbo,
7.     
če ne izpolni drugih obveznosti, ki so določene v štipendijski pogodbi.
(2) V primerih iz prejšnjega odstavka ministrstvo odstopi od
štipendijske pogodbe, štipendist pa mora vrniti prejeti znesek štipendij skupaj
z zakonitimi zamudnimi obrestmi. Zakonite zamudne obresti tečejo od dneva
zapadlosti, določenega v pozivu za vračilo, do dneva vračila.
18. člen
(iztek štipendijskega razmerja)
(1) Štipendijsko razmerje se izteče z izpolnitvijo vseh
obveznosti iz štipendijske pogodbe.
(2) Štipendist izgubi pravico do štipendije, njegove
obveznosti do ministrstva pa prenehajo, če štipendist umre ali postane trajno
nezmožen za nadaljevanje ali zaključek izobraževanja.
IV. KONČNI DOLOČBI
19. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o dodeljevanju študijskih pomoči (Uradni list RS, št. 75/94, 53/96, 94/00, 5/08
in 106/10).
20. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-191/2021
Ljubljana, dne 7. marca 2022
EVA 2021-3330-0145
Prof. dr. Simona Kustec
ministrica
za izobraževanje, znanost in šport