I. SPLOŠNI DOLOČBI
1. člen
(vsebina pravilnika)
(1) Ta pravilnik določa metodologijo za določanje višine
nadomestila za pridobitev služnosti na vodnih ali priobalnih zemljiščih v lasti
Republike Slovenije in upravljanju ministrstva, pristojnega za vode (v
nadaljnjem besedilu: nadomestilo), ki ga mora služnostni upravičenec plačati
služnostnemu zavezancu za izvajanje posega, ki je predmet služnosti.
(2) Določbe tega pravilnika se uporabljajo pri določitvi
nadomestil v vodnih soglasjih.
2. člen
(pojmi)
Izrazi, uporabljeni v tem pravilniku, pomenijo:
1.     
Služeče zemljišče je zemljišče v lasti Republike Slovenije, na katerem
se ustanavlja služnost;
2.     
Služnostni upravičenec je investitor gradnje, zaradi katere se
ustanavlja služnost;
3.     
Služnostni zavezanec je Republika Slovenija, ki je lastnica služečega
zemljišča.
II. METODOLOGIJA ZA DOLOČANJE VIŠINE NADOMESTILA
3. člen
(osnova za določitev nadomestila)
Osnova za določitev nadomestila je temeljna vrednost služečega
zemljišča z upoštevanjem površine vplivnega območja posega, vrste služečega
zemljišča, vpliva posega na vodni režim, vpliva posega na služeče zemljišče,
emisije v vode in trajanje služnosti.
4. člen
(višina nadomestila)
(1) Višina nadomestila N je izražena v eurih in se določi po
naslednji enačbi:
N = P(m2) x
TV (EUR/m2) x Fvrsta x Frežim x Fvpliv x
Femisija x Fčas
pri čemer je
P            – površina vplivnega območja
posega, izražena v m²,
TV              – temeljna vrednost služečega
zemljišča,
Fvrsta       – faktor vrste
služečega zemljišča,
Frežim      – faktor vpliva posega
na vodni režim,
Fvpliv       – faktor vpliva
posega na služeče zemljišče,
Femisija    – faktor emisije v
vode,
Fčas        – faktor trajanja
služnosti.
(2) Ne glede na prejšnji odstavek je najnižja vrednost
nadomestila 10 eurov.
(3) Ne glede na prvi odstavek tega člena znaša višina
nadomestila za služnost za lokalne skupnosti na vodnih in priobalnih zemljiščih
v lasti Republike Slovenije pet odstotkov višine nadomestila iz prvega odstavka
tega člena v naslednjih primerih:
-       
za gradnjo objektov javne infrastrukture, namenjenih izvajanju obveznih
občinskih gospodarskih javnih služb oskrbe s pitno vodo ali odvajanja in
čiščenja komunalne in padavinske odpadne vode in ki prečkajo vodna in priobalna
zemljišča v lasti države, če gradnja brez prečenja vodnega ali priobalnega
zemljišča ni mogoča;
-       
za gradnjo podmorskih cevovodov z iztoki padavinskih odpadnih voda, ki
so namenjeni izvajanju obvezne občinske gospodarske javne službe odvajanja in
čiščenja komunalne in padavinske odpadne vode;
-       
pri neodplačnem prenosu zemljišč lokalnih skupnosti v last države,
katerih upravljavec je ministrstvo, pristojno za vode, in gre za gradnjo
objektov komunalne infrastrukture ter komunalnih priključkov na javno
infrastrukturo, namenjenih izvajanju obveznih občinskih gospodarskih javnih
služb oskrbe s pitno vodo ali odvajanja in čiščenja komunalne in padavinske
odpadne vode.
5. člen
(površina vplivnega območja posega)
Površina vplivnega območja (P) se določi na podlagi podatkov
iz dokumentacije za pridobitev vodnega soglasja v skladu s Preglednico 1, ki je
kot priloga sestavni del tega pravilnika.
6. člen
(temeljna vrednost služečega zemljišča)
(1) Temeljna vrednost služečega zemljišča (TV) je tržna
vrednost kmetijskega zemljišča glede na lokacijo zemljišča.
(2) Temeljna vrednost zemljišča se določi v skladu s cenami
nepremičnin, ki jih na podlagi predpisa, ki ureja izračunavanje letnih indeksov
cen nepremičnin, objavlja Geodetska uprava Republike Slovenije na svoji spletni
strani, in sicer za zadnje objavljeno obdobje, izraženo v euro/m2.
7. člen
(faktor vrste služečega zemljišča)
(1) Faktor vrste služečega zemljišča (Fvrsta) se
določi glede na to, ali je služeče zemljišče vodno ali priobalno zemljišče.
(2) Če je služeče zemljišče vodno zemljišče, znaša faktor
vrste služečega zemljišča (Fvrsta):
Fvrsta =
2,00
(3) Če je služeče zemljišče priobalno zemljišče, znaša faktor
vrste služečega zemljišča (Fvrsta):
Fvrsta =
1,50
(4) Če gre za poseg na vodno in priobalno zemljišče hkrati,
se za določitev nadomestila upošteva vrednost faktorja vrste zemljišča iz
drugega odstavka tega člena.
8. člen
(faktor vpliva posega na vodni režim)
(1) Faktor vpliva posega na vodni režim (Frežim)
se določi glede na vrsto in način posega na služeče zemljišče.
(2) Faktorji vpliva posega na vodni režim so določeni v
Preglednici 2, ki je kot priloga sestavni del tega pravilnika.
9. člen
(faktor vpliva posega na služeče zemljišče)
(1) Faktor vpliva posega na služeče zemljišče se določi glede
na okrnjeno možnost rabe zemljišča zaradi posega na služeče zemljišče.
(2) Če je služeče zemljišče vodno ali priobalno zemljišče
vode 1. reda, znaša faktor vpliva posega na služeče zemljišče (Fvpliv):
Fvpliv =
2,00
(3) Če je služeče zemljišče vodno ali priobalno zemljišče
vode 2. reda, znaša faktor vpliva posega na služeče zemljišče (Fvpliv):
Fvpliv =
1,50
10. člen
(faktor emisije v vode)
Faktor emisije v okolje (Femisija) se določi
zaradi tveganja negativnih vplivov (emisij) posega na vode, in sicer:
-       
faktor 2,00 za poseg: izpust padavinske odpadne vode,
-       
faktor 3,00 za poseg: izpust komunalne ali industrijske odpadne vode,
-       
faktor 1,00 za druge posege.
11. člen
(faktor trajanja služnosti)
(1) Faktor trajanja služnosti (Fčas) se določi
glede na dobo trajanja služnosti, in sicer:
-       
0,30 za služnosti do 1 enega leta,
-       
1,00 za služnosti nad enim letom.
(2) Če služnostna pravica ni časovno opredeljena, se upošteva
faktor trajanja nad enim letom.
III. PREHODNA IN KONČNI DOLOČBI
12. člen
(postopki, začeti pred uveljavitvijo pravilnika)
Postopki za določitev nadomestil v postopkih za izdajo
vodnega soglasja, ki so bili začeti do uveljavitve tega pravilnika, se končajo
po tem pravilniku.
13. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o metodologiji za določanje nadomestil za služnosti na vodnih in priobalnih
zemljiščih v lasti Republike Slovenije (Uradni list RS, št. 35/11, 18/13, 59/14
in 56/15 – ZV-1E).
14. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-230/2020
Ljubljana, dne 5. februarja 2021
EVA 2020-2550-0043
Mag. Andrej Vizjak
minister
za okolje in prostor

Priloga:
Preglednica 1: Površina vplivnega območja (P) in Preglednica 2: Faktor vpliva
posega na vodni režim (Frežim)