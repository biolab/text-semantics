1. člen
Ta uredba podrobneje določa način,
postopek, pogoje in merila za izvedbo rednega letnega javnega razpisa za
sofinanciranje ustvarjanja programskih vsebin medijev (v nadaljnjem besedilu:
javni razpis) iz 4. in 4.a člena Zakona o medijih (Uradni list RS, št. 35/01,
62/03, 113/03 – odl. US, 16/04 – odl. US, 123/04 – odl. US, 96/05 – ZRTVS in
60/06; v nadaljnjem besedilu: Zakon o medijih).
2. člen
(1) Postopek javnega razpisa izvede
ministrstvo, pristojno za kulturo (v nadaljnjem besedilu: ministrstvo), na
podlagi te uredbe in v skladu z določbami Zakona o uresničevanju javnega
interesa za kulturo (Uradni list RS, št. 96/02; v nadaljnjem besedilu: ZUJIK),
ki urejajo javni razpis.
(2) V postopku javnega razpisa se
smiselno uporablja predpis, ki je izdan na podlagi 106. člena ZUJIK, razen
če ta uredba ne določa drugače.
3. člen
(1) Na javni razpis za sofinanciranje
ustvarjanja programskih vsebin lahko prijavijo posamezne projekte izdajatelji
tiskanih medijev, izdajatelji radijskih in televizijskih programov, izdajatelji
elektronskih publikacij ter pravne ali fizične osebe, ki so registrirane za
produkcijo avdiovizualnih del oziroma radijskih programov.
(2) Predlagatelji iz prejšnjega
odstavka (v nadaljnjem besedilu: predlagatelj) ne morejo kandidirati na razpisu
iz te uredbe z istimi projekti, s katerimi kandidirajo na katerem koli javnem
razpisu ali pozivu za sredstva ministrstva.
4. člen
(1) Predlagatelj lahko na javnem
razpisu kandidira s projekti:
1.    
programskih vsebin tiskanih medijev,
2.    
programskih vsebin radijskih in televizijskih programov, pri čemer so
izvzeti projekti slovenskih avdiovizualnih del iz 68. člena Zakona o
medijih in v skladu z Uredbo o merilih oziroma pogojih za določitev slovenskih
avdiovizualnih del (Uradni list RS, št. 105/01),
3.    
programskih vsebin, radijskih in televizijskih programov s statusom
lokalnega, regionalnega, študentskega in nepridobitnega programa,
4.    
programskih vsebin elektronskih publikacij,
5.    
programskih vsebin, namenjenih slepim in gluhim, v njim prilagojenih
tehnikah.
(2) Projekti se sofinancirajo v največ
50-odstotnem deležu upravičenih stroškov iz sredstev proračuna Republike
Slovenije. Projekti se lahko sofinancirajo tudi iz drugih javnih virov, vendar
skupaj ne sme presegati 50 % vseh upravičenih stroškov projekta.
(3) (črtan)
(4) (črtan)
5. člen
(črtan)
6. člen
(1) Minister s sklepom o začetku
postopka iz 104. člena ZUJIK določi besedilo javnega razpisa, ki vsebuje
podatke, določene v 114. členu ZUJIK.
(2) Javni razpis iz te uredbe se
razpiše do višine sredstev, ki so za namen iz te uredbe predvidena v državnem
proračunu.
(3) Z javnim razpisom se lahko v
skladu s predpisi, ki urejajo področje javnih financ, predvidi večletno
sofinanciranje projektov samo, kadar so z njimi predvidene tudi letne izvedbene
faze, ki so potrebne za njihovo končno izvedbo.
(4) Dodeljena sredstva se lahko
porabijo za pokrivanje upravičenih stroškov izdelave programskih vsebin v
radiodifuznem in digitalnem okolju ter na področju tiskanih medijev.
(5) Upravičeni stroški so stroški, ki so
potrebni izključno za nastanek programske vsebine v radiodifuznem in digitalnem
okolju in na področju tiskanih medijev.
7. člen
Javni razpis se objavi v Uradnem listu
Republike Slovenije, najave o objavi pa v drugih sredstvih javnega obveščanja
po izboru ministrstva in na spletnih straneh ministrstva.
8. člen
(1) Minister imenuje na podlagi
21. člena ZUJIK člane strokovne komisije (v nadaljnjem besedilu: komisija)
za ocenjevanje in vrednotenje projektov, prispelih na javni razpis. Komisija
oceni in ovrednoti predlagane projekte ter pripravi poročilo v skladu s
119. členom ZUJIK.
(2) Komisijo sestavlja pet
strokovnjakov s področja medijev. Administrativna dela opravlja kot tajnik
komisije predstavnik ministrstva.
(3) Glede trajanja mandata, nalog,
načina dela in financiranja komisije se smiselno uporabljajo določbe predpisa,
izdanega na podlagi 21. člena ZUJIK, razen če ta uredba ne določa drugače.
9. člen
(1) Člani sveta ne morejo biti:
-      
funkcionarji, poslanci in delavci, zaposleni v
državnih organih;
-      
člani vodstev političnih strank;
-      
delavci, ki so redno zaposleni pri izdajatelju
medija ali v oglaševalski organizaciji;
-      
osebe, ki imajo kot zunanji sodelavci sklenjeno
pogodbeno razmerje z izdajateljem medija ali z oglaševalsko organizacijo;
-      
osebe, ki imajo v lasti več kot en odstotek
kapitala ali upravljavskih oziroma glasovalnih pravic v premoženju izdajatelja
medija ali v oglaševalski organizaciji.
(2) Člani strokovne komisije so dolžni
sodelovati z ministrstvom in na njegovo zahtevo posredovati dokumentacijo o izpolnjevanju
pogojev za imenovanje.
(3) Člani strokovne komisije morajo vsako
leto do 1. februarja ministrstvu predložiti izjavo, da izpolnjujejo pogoje iz
prejšnjega člena.
(4) Ministrstvo bo v
primeru nesodelovanja članov strokovne komisije (kot v
primeru molka, ko se zahteva od njega pojasnilo ali dokumentacija) zaustavilo
izplačilo honorarja.
10. člen
(1) V postopku izbire med predlaganimi
projekti programskih vsebin za splošno informativne tiskane medije se
upoštevajo naslednja merila:
1.    
zagotavljanje rednega in objektivnega ter uravnoteženega predstavljanja
političnega delovanja in stališč raznih organizacij in posameznikov, zlasti
politične pozicije in opozicije;
2.    
kakovost, izvirnost, komunikativnost in aktualnost avtorske obravnave;
3.    
povprečno število prodanih izvodov tiskanih medijev;
4.    
povprečno število objavljenih izvirnih člankov v posamezni številki;
5.    
obseg splošno-informativnih, kulturnih, znanstveno-strokovnih,
raziskovalnih in izobraževalnih programskih vsebin;
6.    
pomen za uresničevanje pravice do javnega obveščanja in objektivne
obveščenosti;
7.    
zagotavljanje večjega zaposlovanja ali sklepanja pogodbenih razmerij z
novinarji oziroma programskimi delavci, ki medij ustvarjajo;
8.    
pomen za posamezno regijo oziroma lokalno skupnost.
(2) V postopku izbire med predlaganimi
projekti programskih vsebin za radijske in televizijske programe ter
elektronske publikacije se upoštevajo naslednja merila:
1.    
zagotavljanje rednega in objektivnega ter uravnoteženega predstavljanja
političnega delovanja in stališč raznih organizacij in posameznikov, zlasti
politične pozicije in opozicije;
2.    
kakovost, izvirnost, komunikativnost in aktualnost avtorske obravnave;
3.    
pomen projekta za razvoj slovenske kulture in jezika;
4.    
pomen izvedbe v projektu predlaganih programskih vsebin za raznolik
razvoj slovenske medijske krajine;
5.    
pomen za ohranjanje slovenske nacionalne in kulturne identitete;
6.    
pomen za uresničevanje pravice do javnega obveščanja in objektivne
obveščenosti;
7.    
zagotavljanje večjega zaposlovanja ali sklepanja pogodbenih razmerij z
novinarji oziroma programskimi delavci, ki medij ustvarjajo.
(3) V postopku izbire med predlaganimi
projekti programskih vsebin za radijske in televizijske programe s statusom
lokalnega, regionalnega, študentskega oziroma nepridobitnega radijskega in
televizijskega programa se upoštevajo naslednja merila:
1.    
zagotavljanje rednega in objektivnega ter uravnoteženega predstavljanja
političnega delovanja in stališč raznih organizacij in posameznikov, zlasti
politične pozicije in opozicije;
2.    
kakovost, izvirnost, komunikativnost in aktualnost avtorske obravnave;
3.    
pomen projekta za razvoj posameznih regij, lokalnih skupnosti ali
posebnih vsebin;
4.    
pomen izvedbe v projektu predlaganih programskih vsebin za raznolik
razvoj slovenske medijske krajine;
5.    
pomen za uresničevanje pravice do javnega obveščanja in objektivne
obveščenosti;
6.    
nepridobitnost programa kot prednostno merilo;
7.    
zagotavljanje večjega zaposlovanja ali sklepanja pogodbenih razmerij z
novinarji oziroma programskimi delavci, ki medij ustvarjajo;
8.    
omogočanje uresničevanja pravice do javnega obveščanja in obveščenosti
lokalnih in manjšinskih skupnosti in ali se razširja v manjšinskih jezikih;
9.    
zagotavljanje upoštevanja načela kulturne raznolikosti, načela enakih
možnosti spolov in uveljavljanja strpnosti.
11. člen
(1) Nepravočasne ali nepopolne vloge
ali vloge, ki jih ni vložila upravičena oseba, minister zavrže s sklepom.
(2) Za pravočasno velja vloga, ki je
predložena do roka, določenega v javnem razpisu.
(3) Za popolno vlogo velja vloga, ki
vsebuje vse podatke in priloge, kakor jih določa besedilo razpisa in razpisna
dokumentacija.
(4) Zoper sklep iz prvega odstavka
tega člena ni možna pritožba, možen pa je upravni spor.
12. člen
Na podlagi predloga strokovne komisije izda
minister o vsaki ustrezni vlogi, prispeli na javni razpis, posamično odločbo, s
katero se odloči o odobritvi ter deležu sofinanciranja ali zavrnitvi
sofinanciranja posameznega kulturnega projekta oziroma kulturnega programa.

Uredba o izvedbi rednega letnega javnega
razpisa za sofinanciranje ustvarjanja programskih vsebin medijev (Uradni list
RS, št. 78/06)
vsebuje naslednje prehodne in končne določbe:
»PREHODNE IN KONČNE DOLOČBE
13. člen
Komisija, imenovana na podlagi Uredbe o
izvedbi rednega letnega javnega razpisa za sofinanciranje ustvarjanja
programskih vsebin in razvoja tehnične infrastrukture na področju medijev
(Uradni list RS, št. 52/03 in 35/04), opravlja naloge do izteka svojega
mandata.
14. člen
Z dnem uveljavitve te uredbe preneha
veljati Uredba o izvedbi rednega letnega javnega razpisa za sofinanciranje
ustvarjanja programskih vsebin in razvoja tehnične infrastrukture na področju
medijev (Uradni list RS, št. 52/03 in 35/04).
15. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o izvedbi rednega
letnega javnega razpisa za sofinanciranje ustvarjanja programskih vsebin
medijev (Uradni list RS, št. 4/11) vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvedbi rednega letnega javnega razpisa za sofinanciranje ustvarjanja
programskih vsebin medijev (Uradni list RS, št. 8/12) vsebuje naslednjo končno določbo:
»6. člen
Ta uredba začne veljati naslednji dan po
objavi v Uradnem listu Republike Slovenije.«.