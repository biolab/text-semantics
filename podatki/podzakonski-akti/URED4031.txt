I. SPLOŠNE DOLOČBE
1. člen
(namen uredbe)
Ta uredba določa način opravljanja obvezne gospodarske javne
službe vzdrževanja javne železniške infrastrukture in vodenja železniškega
prometa na njej.
2. člen
(opredelitev obvezne gospodarske javne službe)
(1) Obvezna gospodarska javna služba je opredeljena v zakonu,
ki ureja železniški promet. 
(2) Obvezno gospodarsko javno službo iz prejšnjega odstavka
zagotavlja država. 
(3) Obvezno gospodarsko javno službo opravlja upravljavec
javne železniške infrastrukture (v nadaljnjem besedilu: upravljavec) pod
pogoji, ki jih določata ta uredba ter pogodba, s katero so urejena razmerja med
državo in izvajalcem obvezne gospodarske javne službe.
3. člen
(vsebina pogodbe)
S pogodbo iz tretjega odstavka prejšnjega člena država in
upravljavec uredita medsebojna razmerja v zvezi z opravljanjem obvezne
gospodarske javne službe, zlasti pa: 
-       
predmet pogodbe; 
-       
vrednost pogodbe; 
-       
obseg storitev; 
-       
natančne parametre posameznih meril vzdrževanja obstoječe javne
železniške infrastrukture in vodenja prometa, ki jih zagotavlja upravljavec; 
-       
način in roke izpolnjevanja medsebojnih pogodbenih obveznosti; 
-       
dolžnost upravljavca poročati o vseh dejavnikih in pojavih, ki utegnejo
vplivati na opravljanje obvezne gospodarske javne službe, pristojnim organom; 
-       
način finančnega in strokovnega nadzora nad opravljanjem obvezne
gospodarske javne službe, ki ga opravlja Direkcija za vodenje investicij v
javno železniško infrastrukturo (v nadaljnjem besedilu: direkcija); 
-       
pogodbene sankcije zaradi neopravljanja ali nepravilnega opravljanja
obvezne gospodarske javne službe; 
-       
medsebojna razmerja v zvezi z morebitno škodo, povzročeno z opravljanjem
ali neopravljanjem obvezne gospodarske javne službe; 
-       
razmerja ob spremenjenih in nepredvidljivih okoliščinah; 
-       
način spreminjanja pogodbe; 
-       
čas trajanja pogodbe, prenehanje pogodbe in njeno morebitno podaljšanje.
II. NAČIN OPRAVLJANJA OBVEZNE GOSPODARSKE JAVNE SLUŽBE
4. člen
(pogoji, ki jih zagotavlja upravljavec)
Upravljavec mora za opravljanje obvezne gospodarske javne
službe, ki jo ureja ta uredba, zagotoviti predvsem: 
-       
strokovno usposobljeno osebje; 
-       
opremo, material in druga tehnična sredstva, ki so potrebni za
opravljanje obvezne gospodarske javne službe.
5. člen
(obseg storitev)
Upravljavec mora zagotoviti organiziranje in opravljanje
vzdrževalnih del na javni železniški infrastrukturi in vodenje prometa tako, da
bo na njej omogočeno odvijanje prometa skladno z veljavnim voznim redom in v
obsegu, ki ga določa pogodba iz 2. člena te uredbe.
6. člen
(kakovost storitev)
Upravljavec mora pri opravljanju obvezne gospodarske javne
službe zagotavljati izpolnjevanje meril varnega in sodobnega železniškega
prometa, kot so varnost, zanesljivost in urejenost železniškega prometa,
skladno s pogoji, ki jih določajo predpisi. Parametri posameznih meril so
določeni v pogodbi iz 2. člena te uredbe.
7. člen
(pravice uporabnikov)
Država zagotavlja prevoznikom uporabo javne železniške
infrastrukture pod pogoji, ki jih določajo predpisi o varnosti železniškega
prometa. Te pogoje kot izvajalec obvezne gospodarske javne službe zagotavlja
upravljavec.
8. člen
(objekti in naprave)
(1) Za opravljanje obvezne gospodarske javne službe, ki jo
ureja ta uredba, zagotavlja država upravljavcu uporabo javne železniške
infrastrukture v delu, ki je potreben za njeno nemoteno opravljanje. 
(2) Objekte in naprave javne železniške infrastrukture ter
pogoje za njihovo uporabo in s tem povezana razmerja med lastnikom javne
železniške infrastrukture in upravljavcem določa pogodba iz 2. člena te uredbe.
9. člen
(oblikovanje cen)
(1) Upravljavec oblikuje cenik za opravljanje del, navedenih
v pogodbi iz 2. člena te uredbe, tako da pokriva vsaj upravičene stroške
materiala, storitev, dela, amortizacijo, odhodke financiranja in druge
upravičene izredne odhodke. Ceniku morata biti priložena tudi podrobna
specifikacija in izračun vseh stroškov. 
(2) Cenik storitev iz prejšnjega odstavka potrdi direkcija.
10. člen
(viri financiranja)
Obvezna gospodarska javna služba, ki jo ureja ta uredba, se
financira iz: 
-       
proračunskih sredstev; 
-       
prihodkov od uporabnine, ki se zbirajo na posebnem računu upravljavca; 
-       
drugih virov.
III. PREHODNA IN KONČNI DOLOČBI
11. člen
(sklenitev pogodbe)
Država in upravljavec za obdobje od 1. januarja 2008 dalje
skleneta pogodbo iz 2. člena te uredbe v skladu s to uredbo.
12. člen
Z dnem uveljavitve te uredbe preneha veljati Uredba o načinu
opravljanja obvezne gospodarske javne službe vzdrževanja in modernizacije javne
železniške infrastrukture ter vodenja železniškega prometa (Uradni list RS, št.
29/01).
13. člen
(začetek veljavnosti uredbe)
Ta uredba začne veljati petnajsti dan po objavi v Uradnem
listu Republike Slovenije.
Št. 00721-22/2007/5
Ljubljana, dne 12. decembra 2007
EVA 2006-2411-0017
Vlada Republike Slovenije
Janez Janša l.r. 
Predsednik