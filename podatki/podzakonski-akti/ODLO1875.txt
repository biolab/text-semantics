1. člen
(1) Za kulturni spomenik državnega pomena se razglasi
enota kulturne dediščine: Ljubljana – Samostan Križanke (EŠD 389).
(2) Samostan Križanke ima izjemen kulturni pomen za
Republiko Slovenijo kot izrazit dosežek človekove ustvarjalnosti. Je pomemben
del prostora srednjeveškega jedra Ljubljane in zgodovinske dediščine države.
Nekdanji samostan je kulturni spomenik z urbanističnimi, arhitekturnimi,
umetnostnozgodovinskimi, zgodovinskimi, krajinsko-arhitekturnimi in
arheološkimi vrednotami.
(3) Spomenik je varovan z namenom, da se ohranijo
njegove kulturne vrednote: srednjeveški samostan nemškega viteškega reda,
baročni elementi stavb, zlasti cerkev Domenica Rossija in Domenica Martinellija
s sočasno opremo in arhitekturni posegi Jožeta Plečnika ter njegovih učencev,
vključno z javnimi spomeniki ter kipi, ki so neločljivi del nekdanjega
samostana in sedanjega letnega gledališča. Razglasitev omogoča boljšo celostno
prepoznavnost spomenika in spodbuja primerno rabo ter lažje upravljanje.
2. člen
(1) Vrednote, ki utemeljujejo razglasitev Samostana
Križanke za kulturni spomenik državnega pomena, so:
-       
Križanke zaključujejo ključni jugozahodni vogal srednjeveške Ljubljane
ob Emonski in Zoisovi cesti,
-       
samostan nemškega viteškega reda oziroma križnikov je pričevalec
dolgotrajnega gradbenega procesa od 13. stoletja dalje s srednjeveškimi,
renesančnimi in baročnimi sestavinami,
-       
celostna preureditev (1952–1956) Križank za srednjo šolo in v slovesni
letni prireditveni prostor je zadnje obsežno delo arhitekta Jožeta Plečnika, ki
sta ga nadaljevala njegova učenca Anton Bitenc in Viktor Molka z dokončanjem
letnega gledališča, Plečnikovega hrama in notranjosti samostana,
-       
Plečnik je z ureditvijo povezal in nadgradil različne odprte prostore
samostana in vključil značilnosti delov nekdanjega samostana v svojo ureditev
Zoisove ceste, Emonske ceste in Vegove ulice kot kulturne magistrale,
-       
obodni zid samostana z zamreženimi okni, spominske plošče ter spolije,
vzidane vanj,
-       
umetniška dela, lapidarij, kipi in oprema, popisani v inventarni knjigi.
(2) Varovane sestavine spomenika so:
-       
stavbe nekdanjega srednjeveškega samostana (prostori šole, Festivala
Ljubljana s cerkvijo Device Marije Pomočnice in njihovo stavbno pohištvo),
-       
dopolnitve stavb, prizidki in zunanje ureditve (dvorišča, stopnišča,
ograje, arkade, vrata, mreže vrat in oken, balustrade, vaze, kandelabri) z
vsemi okrasi v tehniki sgraffito po načrtih arhitekta Jožeta Plečnika in
njegovih sodelavcev,
-       
obodni zidovi nekdanjega samostana z urejenimi vhodi in kovinskimi
mrežami vrat in oken, spominskimi ploščami in dodanimi portali nekdanjih
ljubljanskih hiš: zahodno obzidje srednjeveške Ljubljane na ostankih vzhodnega
emonskega obzidja (z bronasto plaketo Srečku Kosovelu, delo kiparja Toneta
Demšarja), južno obzidje srednjeveške Ljubljane (s spominsko ploščo penatov,
posvečeno Andreju Smoletu), vzhodni zid z renesančnim vhodnim portalom in
prezentacijo gotskih odprtin in spominskim tondom Matere božje (postavljen
1924), severni zid (z bronasto ploščo Ilirskim provincam in kipom Harlekina
kiparja Stojana Batiča),
-       
notranja ureditev Plečnikovega hrama: oboki z dekoracijo in napisi v
tehniki sgraffito, tlaki v kombinaciji teraca in lesa; stavbno pohištvo (leseni
okenski okviri, lesena portala vhodov v malo gostinsko sobo in na Peklensko
dvorišče z vrati in kljukami) in oprema (kamnite stebrne svetilke, leseni opaži
s klopmi, lestenec – maketa templja v mali gostinski sobi),
-       
lapidarij z nagrobniki in klesanimi spolijami v malem atriju vzhodno ob
cerkvi,
-       
spomeniški portretni glavi na ograji zahodno ob osrednjem dvorišču,
posvečeni Jožetu Plečniku (1951) in Antonu Bitencu (1981), delo kiparke
Vladimire Bratuž,
-       
betonski kip Herakla (kopija, J. Khumersteiner, 1675) ob velikem
dvorišču in alegorična kipa Učenost in Znanost (Leopold Kastner, 1886) ob vhodu
na veliko dvorišče,
-       
vrtnoarhitekturna ureditev pred lapidarijem in na zahodni terasi.
(3) Spomenik obsega nepremičnine: stavbe št. 240,
242, 247, 307, vse k. o. 1728 – Ljubljana mesto, in parcele št. *196,
*197, *373, 136/1, vse k. o. 1728 – Ljubljana mesto.
3. člen
(1) V okviru Samostana Križanke se za kulturni spomenik
državnega pomena razglasi enota dediščine: Ljubljana – Cerkev Device Marije
pomočnice (EŠD 1589) skupaj z baročno oltarno opremo.
(2) Enota iz prejšnjega odstavka je kulturni spomenik z
umetnostnozgodovinskimi, arhitekturnimi in zgodovinskimi vrednotami.
(3) Vrednote, ki poleg navedenih v prvem odstavku
prejšnjega člena utemeljujejo razglasitev za kulturni spomenik državnega
pomena, so:
-       
poznobaročna cerkev Device Marije pomočnice (arhitekta Domenico
Martinelli in Domenico Rossi) je klasicistično stroga stavba z značilnostmi
beneškega baroka s centralno tlorisno zasnovo notranjščine in oblikovanim
pročeljem ter višinsko razgibano in mehko zaobljeno kupolo,
-       
v cerkvi je ohranjena izjemna baročna oltarna oprema: oltarni nastavki
rezbarja Marca Prodija, oltarne slike Martina Altomonteja, Antona Schoonjansa
in Hansa Canona; cerkvene klopi, prižnica, pevski kor, orgelska omara in
zakristijska omara.
(4) Spomenik obsega nepremičnini: stavbo št. 242,
k. o. 1728 – Ljubljana mesto, in parcelo št. *197, k. o. 1728 –
Ljubljana mesto.
4. člen
(1) Meji spomenikov sta določeni na digitalnem
katastrskem načrtu (uveljavljen 20. decembra 2002, Uradni list RS,
št. 5/03, datoteka z dne 18. marca 2016; izvorno merilo 1:1000) in
vrisani na temeljnem topografskem načrtu v merilu 1:5000.
(2) Izvirnike načrtov iz prejšnjega odstavka hranita
ministrstvo, pristojno za kulturno dediščino, in Zavod za varstvo kulturne dediščine
Slovenije (v nadaljnjem besedilu: Zavod).
5. člen
(1) Za spomenika in njune varovane sestavine velja
varstveni režim, ki določa:
-       
ohranjanje kulturnih, arhitekturnih, likovnih, urbanističnih,
zgodovinskih, krajinsko-arhitekturnih in arheoloških sestavin v celoti, njihovi
izvirnosti in neokrnjenosti,
-       
zagotavljanje primerne namembnosti v skladu z lastnostmi, ki
utemeljujejo razglasitev spomenika, s sakralno namembnostjo cerkve in kulturno
namembnostjo javnih prizorišč,
-       
podrejanje vseh posegov v spomenika in njune dele ohranjanju varovanih
sestavin v obliki, legi, gabaritih, konstrukciji, materialih, strukturi in
barvni podobi,
-       
ob okrnitvi varovanih sestavin je treba zagotoviti povrnitev v prvotno
stanje,
-       
prepoved premeščanja delov spomenika, razen če je premestitev nujna
zaradi fizične zaščite objekta ali njegovega dela,
-       
prepoved postavljanja ali gradnje trajnih ali začasnih objektov,
vključno z nadzemno in podzemno infrastrukturo ter nosilci reklam ali drugih
oznak, razen kadar so ti nujni za učinkovito ohranjanje in predstavitev ter
delovanje spomenika ali njegovih delov,
-       
prepoved posegov in rabe, ki lahko poškodujejo arheološke plasti,
spreminjajo arheološki kontekst ali okoljske sestavine; prepovedano je predvsem
odkopavati in zasipavati teren,
-       
zagotavljanje dostopa javnosti v obsegu, ki ne ogroža varovanja
spomenika,
-       
redno vzdrževanje spomenika in njegovih delov,
-       
predhodno izdelavo konservatorskega načrta za večje posege v spomenik
ali njegovo celovito obnovo,
-       
ohranjanje vseh vrtnoarhitekturnih elementov, ki jih je zasnoval
arhitekt Jože Plečnik.
(2) Za premične dele spomenikov dodatno velja varstveni
režim, ki določa:
-       
ohranjanje in redno vzdrževanje cerkvene in Plečnikove opreme lokala v
celoti v njeni izvirnosti in neokrnjenosti z vsemi izvirnimi dodatki,
-       
izjemoma je dovoljeno premeščanje in uporaba opreme, kadar je to del
funkcije predmeta ali objekta (stoli, posodje, paramenti), razen če uporaba ne
ogroža obstoja te opreme,
-       
izjemoma so dovoljena začasna premeščanja opreme za razstave in druge
predstavitve, vendar po standardih za varovanje in hrambo muzejskega gradiva.
6. člen
Upravljavci spomenika morajo omogočiti brezplačno dostopnost
spomenika javnosti najmanj trikrat letno: ob kulturnem prazniku
8. februarja, 3. decembra in ob dnevih kulturne dediščine.
7. člen
Spomenik se ob vhodu označi s predpisano oznako, tako da ta
ne krni zgodovinske in likovne podobe ali posameznih delov spomenika.
8. člen
Za vse posege v spomenik, razen če zakon ne določa drugače,
je treba predhodno pridobiti kulturnovarstvene pogoje in kulturnovarstveno
soglasje Zavoda.
9. člen
(1) Strokovne naloge v zvezi z varstvom in ohranjanjem
premičnih delov spomenika opravljata:
-       
Narodna galerija za baročno opremo cerkve in
-       
Muzej in galerije mesta Ljubljana za vse kamnite spolije, kipe in
spominske plošče Križank (v nadaljnjem besedilu: pristojni organizaciji).
(2) Inventarni knjigi premičnih delov spomenikov iz pete
alineje drugega odstavka 2. člena in druge alineje tretjega odstavka
3. člena tega odloka pripravita pristojni organizaciji v šestih mesecih po
uveljavitvi tega odloka in ju trajno hranita. Kopijo inventarne knjige hrani
Zavod.
(3) Kakršen koli poseg v premične dele spomenika je
mogoč le ob predhodnem soglasju pristojnih organizacij.
10. člen
Izvajanje tega odloka nadzira inšpektorat, pristojen za
kulturno dediščino.
11. člen
Pristojno sodišče po uradni dolžnosti v zemljiški knjigi
zaznamuje status kulturnega spomenika na nepremičninah, navedenih v tretjem
odstavku 2. člena tega odloka.
KONČNA DOLOČBA
12. člen
Ta odlok začne veljati naslednji dan po objavi v Uradnem
listu Republike Slovenije.
Št. 00716-12/2016
Ljubljana, dne 1. septembra 2016
EVA 2016-3340-0040
Vlada Republike Slovenije
dr. Miroslav Cerar l.r.
Predsednik