I. SPLOŠNE DOLOČBE
1. člen
Ta uredba določa vrste objektov, naprav, omrežij in sistemov,
ki sestavljajo energetsko infrastrukturo.
2. člen
Izrazi, uporabljeni v tej uredbi, imajo enak pomen kot
izrazi, opredeljeni v Energetskem zakonu (Uradni list RS, št. 17/14
in 81/15), poleg tega pa imajo posamezni izrazi naslednji pomen:
-       
energetska dejavnost: je dejavnost proizvodnje, prenosa in distribucije
električne energije; dejavnost proizvodnje, distribucije in prenosa zemeljskega
plina; dejavnost distribucije drugih plinov in dejavnost sistema za utekočinjen
naftni plin (v nadaljnjem besedilu: UNP);
-       
izvajalec energetske dejavnosti: je pravna ali fizična oseba, ki
opravlja energetsko dejavnost;
-       
naprava: je sklop medsebojno funkcijsko povezanih izdelkov in
polizdelkov, ki izvaja posamezne funkcije v energetski dejavnosti;
-       
objekt: je s tlemi povezana stavba ali gradbeni inženirski objekt,
narejen iz gradbenih proizvodov in naravnih materialov ter skupaj z vgrajenimi
instalacijami in tehnološkimi napravami namenjen izvajanju energetske dejavnosti;
-       
omrežje: je medsebojno povezan sklop vodov in energetskih naprav, ki
omogoča pretok energije ali goriva med dvema točkama dostopa do omrežja;
-       
sestavni del infrastrukture: je izdelek ali polizdelek, ki je neposredno
fizično povezan z energetsko infrastrukturo in nujno potreben za njeno normalno
delovanje.
II. OBJEKTI, NAPRAVE IN OMREŽJA, KI SO ENERGETSKA
INFRASTRUKTURA
3. člen
(1) Energetsko
infrastrukturo za proizvodnjo električne energije sestavljajo elektrarne z
nazivno električno močjo nad 10 MW ter njihovi sestavni deli in naprave za
soproizvodnjo električne energije in toplote z nazivno električno močjo nad 10
MW ter njihovi sestavni deli.
(2) Ne glede na
prejšnji odstavek sestavljajo energetsko infrastrukturo tudi elektrarne in
naprave, ki proizvajajo električno energijo z izkoriščanjem obnovljivih virov
energije z nazivno električno močjo nad 1 MW ter njihovi sestavni deli, in
naprave, ki proizvajajo električno energijo s soproizvodnjo toplote in
električne energije iz obnovljivih virov energije z nazivno električno močjo
nad 1 MW ter njihovi sestavni deli.
4. člen
Energetsko infrastrukturo za prenos električne energije
sestavljajo nadzemni in podzemni električni vodi nazivne napetosti 110 kV
in več, razdelilne transformatorske postaje (v nadaljnjem besedilu: RTP),
razdelilne postaje, telekomunikacijsko omrežje, naprave in programska oprema za
upravljanje in vodenje infrastrukture, dispečerski center ter drugi objekti,
naprave in omrežja, potrebni za izvajanje gospodarske javne službe na področju
prenosa električne energije, in njihovi sestavni deli.
5. člen
Energetsko infrastrukturo za distribucijo električne energije
sestavljajo nadzemni in podzemni električni vodi nazivne napetosti 110 kV
in manj, RTP, energetski transformatorji, telekomunikacijsko omrežje, naprave
in programska oprema za upravljanje in vodenje infrastrukture, distribucijski
center vodenja, javna infrastruktura hitrih polnilnic električnih cestnih vozil
ter drugi objekti, naprave in omrežja, potrebni za izvajanje gospodarske javne
službe dejavnosti distribucijskega operaterja, ter njihovi sestavni deli.
6. člen
Energetsko infrastrukturo za proizvodnjo zemeljskega plina sestavljajo
plinovodi od plinskih vrtin do centralne plinske postaje (v nadaljnjem
besedilu: CPP), plinovodi od CPP do uporabnikov in plinovodi od vrtin do zbirne
postaje ter njihovi sestavni deli.
7. člen
Energetsko infrastrukturo za prenos zemeljskega plina
sestavljajo prenosno plinovodno omrežje, kompresorske postaje, dispečerski
center, merilno-regulacijska postaja (v nadaljnjem besedilu: MRP) in drugi
objekti, potrebni za izvajanje gospodarskih javnih služb na področju prenosa
zemeljskega plina, ter njihovi sestavni deli.
8. člen
(1) Energetsko infrastrukturo za distribucijo
zemeljskega plina sestavljajo distribucijsko plinovodno omrežje, dispečerski
center, MRP in drugi objekti, potrebni za izvajanje gospodarske javne službe na
področju distribucije zemeljskega plina.
(2) Energetsko infrastrukturo za distribucijo
zemeljskega plina sestavljajo tudi objekti, omrežja in naprave za zagotavljanje
zemeljskega plina z lokalnim uparjanjem utekočinjenega zemeljskega plina brez
povezave na prenosno plinovodno omrežje, ki imajo skupno nazivno moč
priključenih naprav odjemalcev na omrežju večjo od 500 kW.
9. člen
Objekti, omrežja in naprave za:
-       
proizvodnjo in distribucijo toplote za daljinsko ogrevanje,
-       
distribucijo UNP in
-       
distribucijo drugih energetskih plinov, 
ki imajo skupno
nazivno moč priključenih naprav odjemalcev na omrežju večjo od 500 kW,
sestavljajo energetsko infrastrukturo.

Uredba o energetski infrastrukturi (Uradni
list RS, št. 22/16) vsebuje naslednji končni določbi:
»III. KONČNI DOLOČBI
10. člen
Z dnem uveljavitve te uredbe se preneha uporabljati Uredba o
energetski infrastrukturi (Uradni list RS, št. 62/03, 88/03, 75/10, 53/11
in 17/14 – EZ-1).
11. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba
o spremembi Uredbe o energetski infrastrukturi (Uradni list RS, št. 173/21)
vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.