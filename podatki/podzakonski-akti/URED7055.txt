1. člen
(vsebina)
Ta uredba določa pristojnosti nadzora nad izvajanjem Uredbe
Sveta (ES) 1099/2009 z dne 24. septembra 2009 o zaščiti živali pri usmrtitvi
(UL L št. 303 z dne 18. 11. 2009, str. 1; v nadaljnjem besedilu: Uredba
1099/2009/ES), pristojnosti glede organiziranja usposabljanja osebja, ki izvaja
usmrtitve živali, postopkov, povezanih z usmrtitvami živali, pogojev za
priznanje kvalifikacij, enakovrednih potrdilom o usposobljenosti; glede
usposabljanja za omamljanje in usmrtitev gojene divjadi, zagotavljanja
znanstvene podpore, imenovanja kontaktne točke ter glede prekrškov za kršitve
določb Uredbe 1099/2009/ES in te uredbe.
2. člen
(pristojni organi za nadzor)
Nadzor nad izvajanjem Uredbe 1099/2009/ES opravlja Uprava za
varno hrano, veterinarstvo in varstvo rastlin (v nadaljnjem besedilu: Uprava),
razen 8. člena Uredbe 1099/2009/ES, nad katerim nadzor izvaja Tržni inšpektorat
Republike Slovenije.
3. člen
(kontaktna točka)
Generalni direktor Uprave imenuje osebe, ki opravljajo naloge
kontaktne točke iz drugega pododstavka drugega odstavka 20. člena Uredbe
1099/2009/ES.
4. člen
(usposabljanje)
(1) Usposabljanje osebja za pridobitev potrdila o
usposobljenosti za usmrtitev živali in s tem povezane postopke v skladu s 7.
členom Uredbe 1099/2009/ES obsega:
-    
osnovno usposabljanje,
-    
praktično usposabljanje,
-    
obnovitveno usposabljanje.
(2) Osnovno in obnovitveno usposabljanje osebja, ki izvaja
usmrtitev živali in s tem povezane postopke, preverjanje znanja in izdajo
potrdil o usposobljenosti iz 21. člena Uredbe 1099/2009/ES izvaja Uprava.
(3) Ne glede na prejšnji odstavek lahko osnovno oziroma
obnovitveno usposabljanje iz tega člena na podlagi javnega poziva Uprave izvaja
pravna oseba ali samostojni podjetnik posameznik po programu, ki ga odobri
Uprava.
(4) Vlogi mora biti priložen program osnovnega usposabljanja
v skladu s 6. členom te uredbe oziroma program obnovitvenega usposabljanja v
skladu z 8. členom te uredbe.
(5) Odobrene izvajalce usposabljanja oziroma odobrene
izvajalce obnovitvenega usposabljanja (v nadaljnjem besedilu: izvajalec
usposabljanja) objavi Uprava na svoji spletni strani.
(6) Če Uprava ugotovi, da odobreni izvajalec usposabljanja ne
izvaja usposabljanja na način, določen v tej uredbi in Uredbi 1099/2009/ES,
lahko odvzame odobritev ali določi rok za odpravo ugotovljenih neskladij. Če po
pretečenem roku neskladja niso odpravljena, Uprava odvzame odobritev.
(7) Po izvedenem usposabljanju mora izvajalec usposabljanja
Upravi poslati seznam udeležencev usposabljanja s podatki o:
-    
osebnem imenu,
-    
stalnem bivališču,
-    
datumu rojstva,
-    
vrsti usposabljanja glede na klavne postopke, metode omamljanja in
živalske vrste,
-    
datumu usposabljanja in
-    
kraju usposabljanja.
5. člen
(program osnovnega usposabljanja)
Osnovno usposabljanje obsega teoretični del in praktični
prikaz ali filmski prikaz posameznih vsebin, navedenih v Prilogi IV Uredbe
1099/2009/ES, razen točke g), ter pisno preverjanje znanja.
6. člen
(pogoji za izvajalca usposabljanja)
(1) Izvajalec usposabljanja mora:
-    
biti registriran za dejavnost izobraževanja,
-    
zagotoviti ustrezno usposobljene predavatelje,
-    
zagotoviti podpisana soglasja predavateljev o sodelovanju v programu,
-    
zagotoviti ustrezne prostore in opremo za teoretični del, praktični
prikaz ali filmski prikaz posameznih vsebinskih sklopov,
-    
zagotoviti gradivo iz posameznih vsebinskih sklopov,
-    
zagotoviti izpitna vprašanja,
-    
voditi evidence o izvedenih usposabljanjih s podatki iz sedmega odstavka
tretjega člena.
(2) Udeleženci se prijavijo
na osnovno ali obnovitveno usposabljanje pri izvajalcu usposabljanja z
obrazcem iz priloge 1, ki je sestavni del te uredbe.
(3) Predavatelj je ustrezno usposobljen, če poznavanje
vsebine, ki jo predava, izkaže s strokovnimi oziroma znanstvenimi publikacijami
ali s pisno utemeljitvijo izkušenj, vključno s praktičnimi izkušnjami.
(4) Izvajalec usposabljanja na svoji spletni strani objavi:
-    
čas in kraj usposabljanja,
-    
čas in kraj preverjanja znanja iz osnovnega usposabljanja (v nadaljnjem
besedilu: preverjanje znanja),
-    
kriterije ocenjevanja pisnega dela za uspešno opravljeno preverjanja
znanja.
(5) O objavi iz prejšnjega odstavka izvajalec usposabljanja
obvesti Upravo.
7. člen
(praktično usposabljanje)
(1) Praktično usposabljanje morajo opraviti osebe, ki
izvajajo:
-    
usmrtitev in povezane postopke v obratih, ki imajo v skladu s 17. členom
Uredbe 1099/2009/ES določenega pooblaščenca za dobro počutje živali, ali
-    
usmrtitev s strelno napravo s prostim projektilom.
(2) Osebe, ki opravljajo praktično usposabljanje, morajo
imeti uspešno opravljen pisni preizkus znanja iz osnovnega usposabljanja.
(3) Za izvajanje praktičnega usposabljanja za osebe v svojem
obratu je odgovoren nosilec dejavnosti iz točke l) 2. člena Uredbe
1099/2009/ES.
(4) Oseba, ki pristopi h praktičnemu usposabljanju za
izvajanje usmrtitve s strelno napravo s prostim projektilom, mora imeti
veljavno potrdilo o opravljenem preizkusu znanja o ravnanju z orožjem v skladu
s predpisi, ki urejajo orožje.
(5) Praktično usposabljanje poteka pod nadzorom mentorja.
(6) Mentorja iz prejšnjega odstavka za svoj obrat določi
pooblaščenec za dobro počutje živali ali nosilec dejavnosti. Pooblaščenec za
dobro počutje živali je lahko tudi mentor.
(7) Mentor mora imeti potrdilo o usposobljenosti v skladu z
21. členom Uredbe 1099/2009/ES glede tistega klavnega postopka oziroma metode
omamljanja za tisto živalsko vrsto, za katero je mentor, in najmanj osem mesecev
delovnih izkušenj na tistem področju, za katero je mentor.
(8) Oseba, ki pristopi k praktičnemu usposabljanju, mora pod
nadzorom mentorja za vsako živalsko vrsto in za vsak klavni postopek oziroma
metodo omamljanja opraviti praktični del usposabljanja na najmanj:
-    
desetih glavah velike živine sesalcev (v nadaljnjem besedilu: GVŽ),
-    
50 pticah,
-    
50 kuncih ali
-    
1,2 GVŽ pri usmrtitvi divjadi iz obore za rejo.
(9) Za namen določanja GVŽ iz prejšnjega odstavka, razen
divjadi iz obore za rejo, se uporabljajo določbe tretjega pododstavka šestega
odstavka 17. člena Uredbe 1099/2009/ES.
(10) Za namen določanja GVŽ pri usmrtitvi divjadi iz obore za
rejo iz osmega odstavka tega člena se uporabljajo pretvorbeni količniki, kot so
določeni v prilogi 2, ki je sestavni del te uredbe.
(11) Mentor poda nosilcu dejavnosti poročilo o ocenjeni
uspešnosti dela (v nadaljnjem besedilu: poročilo) za osebo, ki ji je bil
mentor, na obrazcu iz priloge 3, ki je sestavni del te uredbe. Če oseba ne
izkazuje zahtevanega strokovnega in praktičnega znanja, nadaljuje delo pod
mentorstvom, dokler ne osvoji potrebnega znanja, vendar največ tri mesece.
(12) Poročilo mora nosilec dejavnosti hraniti najmanj eno
leto.
(13) Če je iz poročila razvidno, da oseba, ki opravlja
praktično usposabljanje, izkazuje zahtevano strokovno in praktično znanje,
nosilec dejavnosti o tem pisno obvesti Upravo tako, da ji pošlje kopijo
poročila na obrazcu iz priloge 3.
(14) Po prejetju poročila izda Uprava potrdilo o
usposobljenosti v skladu z 11. členom te uredbe.
8. člen
(obnovitveno usposabljanje)
(1) Oseba, ki ima veljavno potrdilo o usposobljenosti v
skladu z 11. členom te uredbe, mora pred iztekom roka veljavnosti potrdila o
usposobljenosti opraviti obnovitveno usposabljanje.
(2) Če oseba iz prejšnjega odstavka ne opravi obnovitvenega
usposabljanja pred potekom veljavnosti potrdila o usposobljenosti, mora za
ponovno pridobitev potrdila o usposobljenosti opraviti osnovno usposabljanje.
(3) Obnovitveno usposabljanje izvaja izvajalec usposabljanja,
odobren v skladu s petim odstavkom 4. člena te uredbe.
(4) Izvajalec usposabljanja mora za obnovitveno usposabljanje
zagotoviti pogoje, določene v prvem odstavku, razen šeste alineje, in v prvi
alineji četrtega odstavka 6. člena te uredbe.
(5) Udeleženci obnovitvenega usposabljanja ne opravljajo
preverjanja znanja.
(6) Obnovitveno usposabljanje obsega teoretični del in
praktični ali filmski prikaz posameznih vsebin, ki so navedene v Prilogi IV
Uredbe 1099/2009/ES, razen točke g).
(7) Obnovitveno usposabljanje mora upoštevati znanstveni,
strokovni in tehnični napredek ter mnenje Evropske agencije za varnost hrane
(EFSA) na področju klavnih postopkov in metod omamljanja iz vsebin, ki so
navedene v Prilogi IV Uredbe 1099/2009/ES, razen točke g).
(8) Obnovitveno usposabljanje lahko udeleženci opravijo tudi
v odprtem učnem okolju.
(9) Izvajalec usposabljanja mora po vsakem izvedenem
obnovitvenem usposabljanju Upravi poslati seznam s podatki iz sedmega odstavka
4. člena te uredbe. Na podlagi tega seznama Uprava izda potrdila o usposobljenosti
iz 11. člena te uredbe.
9. člen
(preverjanje znanja iz osnovnega usposabljanja)
(1) Preverjanje znanja iz osnovnega usposabljanja iz 5. člena
te uredbe se opravlja pisno s posameznih področij, navedenih v Prilogi IV
Uredbe 1099/2009/ES, in vključuje klavne postopke, metodo omamljanja ter
živalsko vrsto, za katero se je kandidat prijavil.
(2) Preverjanje znanja traja največ šestdeset minut.
(3) Izvajalec usposabljanja organizira preverjanje znanja iz
osnovnega usposabljanja najmanj sedem dni in največ 14 dni po usposabljanju.
Preverjanje znanja poteka pod nadzorom predstavnika Uprave, ki je določen kot
kontaktna točka Uredbe 1099/2009/ES (v nadaljnjem besedilu: predstavnik
Uprave).
(4) Pisno nalogo oceni predstavnik Uprave, izid izpita pa
oceni kot »opravil« ali »ni opravil«.
(5) Če oseba preverjanja znanja ni uspešno opravila, lahko
znova opravlja preverjanje znanja v naslednjem razpisanem roku. Oseba mora
uspešno opraviti preverjanje znanja v šestih mesecih od udeležbe na neuspešnem
preverjanju znanja, izvajalec usposabljanja pa mora v tem času zagotoviti vsaj
en izpitni rok.
10. člen
(obrati brez pooblaščenca za dobro počutje živali)
(1) Nosilec dejavnosti mora zagotoviti, da osebe, odgovorne
za omamljanje v obratih, ki nimajo pooblaščenca za dobro počutje živali v
skladu z 17. členom Uredbe 1099/2009/ES, preglede iz drugega pododstavka prvega
odstavka 5. člena Uredbe 1099/2009/ES opravijo pri vseh živalih.
(2) O ugotovljenih neskladnostih in izvedenih ukrepih za
odpravljanje ugotovljenih neskladij pri pregledih iz prejšnjega odstavka mora
nosilec dejavnosti voditi evidenco s podatki o živalski vrsti ter vrsti in
vzroku ugotovljene neskladnosti na obrazcu, ki je kot priloga 4 sestavni del te
uredbe.
(3) Osebe, ki opravljajo usmrtitev in z usmrtitvijo povezane
postopke iz prvega odstavka tega člena, s tem ne pridobijo praktičnega
usposabljanja iz 7. člena te uredbe. Uprava to označi na potrdilu o
usposobljenosti iz 11. člena te uredbe.
11. člen
(potrdila o usposobljenosti)
(1) Potrdilo o usposobljenosti izda Uprava na obrazcu iz
priloge 5, ki je sestavni del te uredbe, na podlagi uspešno opravljenega
preverjanja znanja iz 9. člena te uredbe.
(2) Ko oseba uspešno opravi praktično usposabljanje in to
dokaže s poslanim poročilom o oceni uspešnosti dela kandidata pri praktičnem
delu, Uprava to označi na potrdilu o usposobljenosti.
(3) Potrdila o usposobljenosti veljajo deset let od datuma
izdaje.
(4) Izdana potrdila o usposobljenosti se vpišejo v evidenco
izdanih potrdil o usposobljenosti, ki jo vodi Uprava v elektronski obliki.
Evidenca vsebuje najmanj številko potrdila o usposobljenosti, osebno ime, datum
rojstva, veljavnost potrdila, datum izdaje, klavne postopke, metode omamljanja
in živalske vrste, za katere je nosilec potrdila usposobljen.
(5) Oseba, ki ni opravljala praktičnega usposabljanja, lahko
pridobi potrdilo o usposobljenosti z opravljenim praktičnim delom na podlagi
vloge, ki ji priloži potrdilo o najmanj osmih mesecih delovnih izkušenj na
področju usmrtitve živali in s tem povezanih postopkov.
12. člen
(ugotavljanje ustrezne usposobljenosti)
(1) V skladu s sedmim odstavkom 21. člena Uredbe 1099/2009/ES
Uprava prizna kvalifikacije osebam, ki so uspešno zaključile izobraževanje po
učnih programih, ki so vključevali vsebine, praktični in teoretični del iz
Priloge IV Uredbe 1099/2009/ES, razen točke g). Vlogi morajo biti priložena
dokazila o izpolnjevanju pogojev iz prejšnjega stavka (načrt učnega programa in
spričevalo).
(2) V skladu s sedmim odstavkom 21. člena Uredbe 1099/2009/ES
Uprava prizna kvalifikacije osebam, ki želijo pridobiti potrdilo o
usposobljenosti za omamljanje s prostim projektilom za gojeno divjad in imajo
opravljen lovski izpit in veljavno lovsko izkaznico v skladu s predpisi, ki
urejajo lovstvo. Vlogi mora biti priložena kopija spričevala uspešno
opravljenega lovskega izpita ter kopija veljavne lovske izkaznice.
(3) Osebam, ki izpolnjujejo pogoje iz prvega ali drugega
odstavka tega člena, izda Uprava potrdilo o usposobljenosti v skladu s
prejšnjim členom.
13. člen
(znanstvena podpora)
Znanstveno podporo za zaščito živali pri usmrtitvi in
povezanih postopkih izvaja Uprava z vzpostavljanjem ali zagotavljanjem mreže
strokovnjakov ali povezovanjem z mrežami strokovnjakov v skladu s prvim in
drugim odstavkom 20. člena Uredbe 1099/2009/ES.
14. člen
(globe)
(1) Z globo od 5.000 do 100.000 eurov se za prekršek kaznuje
pravna oseba ali samostojni podjetnik posameznik ali posameznik, ki samostojno
opravlja dejavnost, ki:
1.    
usmrti žival, ki ni bila predhodno omamljena v skladu s prvim odstavkom
4. člena Uredbe 1099/2009/ES;
2.    
ravna v nasprotju z drugim ali tretjim odstavkom 7. člena Uredbe
1099/2009/ES;
3.    
pri zakolu izven klavnice ne zagotovi pogojev iz drugega odstavka 10.
člena Uredbe 1099/2009/ES;
4.    
uporabi katero od metod omejitve premikanja živali iz tretjega odstavka
15. člena Uredbe 1099/2009/ES;
5.    
v primeru usmrtitve v nujnem primeru ne zagotovi čim prejšnje usmrtitve
živali (19. člen Uredbe 1099/2009/ES);
6.    
ravna v nasprotju s prvim odstavkom 17. člena te uredbe;
7.    
ravna v nasprotju s 5., 8. ali 9. členom te uredbe.
(2) Z globo od 2.000 do 5.000 eurov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika ali odgovorno osebo posameznika, ki
samostojno opravlja dejavnost.
(3) Z globo od 1.000 do 2.000 eurov se za prekršek iz 1., 3.,
4., 5., 6. ali 7. točke prvega odstavka tega člena kaznuje posameznik ali posameznik,
ki samostojno opravlja dejavnost.
15. člen
(globe)
(1) Z globo od 1.500 do 50.000 eurov se za prekršek kaznuje
pravna oseba ali samostojni podjetnik posameznik ali posameznik, ki samostojno
opravlja dejavnost, ki:
1.    
ne ravna v skladu s prvim odstavkom 5. člena Uredbe 1099/2009/ES;
2.    
ne izda ali ne izvaja standardnih operativnih postopkov (prvi odstavek
6. člena Uredbe 1099/2009/ES);
3.    
ne zagotovi rednega vzdrževanja in pregleda opreme v skladu s prvim
pododstavkom prvega odstavka 9. člena Uredbe 1099/2009/ES;
4.    
ne zagotovi rezervne opreme iz drugega odstavka 9. člena Uredbe
1099/2009/ES;
5.    
v primeru odpovedi prvotno uporabljene opreme ne uporabi rezervne opreme
iz drugega odstavka 9. člena Uredbe 1099/2009/ES;
6.    
ne zagotovi izpolnitve zahtev iz 11. člena Uredbe 1099/2009/ES;
7.    
ne zagotovi, da so ureditev in gradnja klavnice ter oprema, ki se
uporablja, v skladu s Prilogo II Uredbe 1099/2009/ES (prvi odstavek 14. člena
Uredbe 1099/2009/ES);
8.    
ne določi pooblaščenca za dobro počutje živali v skladu s prvim
odstavkom 17. člena Uredbe 1099/2009/ES;
9.    
ne zagotovi, da ima pooblaščenec za dobro počutje živali potrdilo v
skladu s četrtim odstavkom 17. člena Uredbe 1099/2009/ES in prvim odstavkom 7.
člena te uredbe in ne zagotovi, da osebe, ki opravljajo klavne postopke in
metode omamljanja, izpolnjujejo pogoje o usposobljenosti, kot so določeni v 7.
ali 8. členu te uredbe ali 17. členu Uredbe 1099/2009/ES;
10.  ne
zagotovi izvajanja prvega odstavka 10. člena te uredbe.
(2) Z globo od 1.000 do 2.500 eurov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika ali odgovorno osebo posameznika, ki
samostojno opravlja dejavnost.
(3) Z globo od 500 do 1.000 eurov se za prekršek iz 6. točke
prvega odstavka tega člena kaznuje posameznik ali posameznik, ki samostojno
opravlja dejavnost.
16. člen
(globe)
(1) Z globo od 800 do 20.000 eurov se za prekršek kaznuje
pravna oseba ali samostojni podjetnik posameznik ali posameznik, ki samostojno
opravlja dejavnost, ki:
1.    
ne sprejme ukrepov v skladu z drugim odstavkom 3. člena Uredbe
1099/2009/ES;
2.    
ne sestavi ali ne izvaja standardnih operativnih postopkov (drugi
odstavek 6. člena Uredbe 1099/2009/ES);
3.    
proizvaja oziroma prodaja opremo za omejitev premikanja ali omamljanje
živali brez navodil za uporabo tako, da zagotavlja optimalne pogoje za dobro
počutje živali, in teh navodil ne objavi na medmrežju (8. člen Uredbe
1099/2009/ES);
4.    
ne vodi ali ne predloži evidence o vzdrževanju opreme, ki se uporablja
za omejitev premikanja in omamljanje živali (drugi pododstavek prvega odstavka
9. člena Uredbe 1099/2009/ES);
5.    
ne zagotovi ravnanja v skladu z operativnimi pravili iz Priloge III
Uredbe 1099/2009/ES (prvi odstavek 15. člena Uredbe 1099/2009/ES);
6.    
ne uvede ali ne izvaja postopkov spremljanja na vsaki klavni liniji v
klavnici (prvi in tretji odstavek 16. člena Uredbe 1099/2009/ES);
7.    
ne vodi ali ne predloži evidence ukrepov za izboljšanje dobrega počutja
živali v klavnici ali evidenco hrani manj kakor eno leto (peti odstavek 17.
člena Uredbe 1099/2009/ES);
8.    
ne vodi ali ne predloži evidence v skladu z drugim odstavkom 10. člena
te uredbe.
(2) Z globo od 500 do 2.500 eurov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika ali odgovorno osebo posameznika, ki
samostojno opravlja dejavnost.
(3) Z globo od 200 do 500 eurov se za prekršek kaznuje
posameznik, ki stori prekršek iz 2. točke prvega odstavka tega člena.
17. člen
(prehodni določbi)
(1) Imetniki potrdil o usposobljenosti, ki so potrdila
pridobili pred uveljavitvijo te uredbe, morajo do 30. oktobra 2019 opraviti
obnovitveno usposabljanje. Imetnik mora poslati vlogo na Upravo najpozneje do
8. decembra 2019 in ji priložiti staro potrdilo o usposobljenosti. Uprava na
podlagi te vloge izda novo potrdilo na obrazcu iz priloge 5.
(2) Šteje se, da izpolnjuje pogoje glede praktične
usposobljenosti iz te uredbe tudi oseba, ki se je udeležila usposabljanja in
opravila pisni preizkus znanja iz 6. člena Uredbe o izvajanju Uredbe (ES) o
zaščiti živali pri usmrtitvi (Uradni list RS. št. 71/13) ter ima ob uveljavitvi
te uredbe najmanj dve leti izkušenj pri delu v klavnici, ki izpolnjuje pogoje
17. člena Uredbe 1099/2009/ES s tistimi metodami omamljanja in tistimi klavnimi
postopki, za katere želi pridobiti potrdilo o usposobljenosti.
18. člen
(podaljšanje uporabe in prenehanje veljavnosti)
(1) Določbi 6. in 7. člena Pravilnika o zaščiti živali pri
zakolu (Uradni list RS, št. 33/05 in 5/06), ki se v skladu s prvim odstavkom
29. člena Uredbe 1099/2009/ES uporabljata do 9. decembra 2019 za klavnice, ki
so bile zgrajene ali so v njih izvedene prenove ali namestitve nove opreme v
hlevih ali ogradah za dogon živali v klavnico pred 1. januarjem 2013, se
uporabljata še naprej.
(2) Z dnem uveljavitve te uredbe preneha veljati Uredba o
izvajanju Uredbe (ES) o zaščiti živali pri usmrtitvi (Uradni list RS, št.
71/13).
19. člen
(uveljavitev)
Ta uredba začne veljati petnajsti dan po objavi v Uradnem
listu Republike Slovenije.
Št. 00715-1/2017
Ljubljana, dne 1. februarja 2017
EVA 2015-2330-0102
Vlada Republike Slovenije
dr. Miroslav Cerar l.r.
Predsednik

Priloga
1: Obrazec za prijavo na usposabljanje
Priloga
2: Pretvorbeni količniki GVŽ
Priloga
3: Poročilo o ocenjeni uspešnosti dela osebe pod mentorskim nadzorom
Priloga
4: Ugotovljene neskladnosti – uspešnost omamljanja
Priloga
5: Potrdilo o usposobljenosti