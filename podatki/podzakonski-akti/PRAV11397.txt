SPLOŠNE DOLOČBE
1. člen
S tem pravilnikom se določajo postopek in
pogoji za podeljevanje štipendij državnim tožilcem (v nadaljnjem besedilu:
kandidat) za podiplomski študij ter za specialistični študij v državi ali v
tujini oziroma za strokovno usposabljanje na strokovnem področju (v nadaljnjem
besedilu: študij), ki je povezano z delom državnega tožilca.
2. člen
Ministrstvo, pristojno za državno tožilstvo
(v nadaljnjem besedilu: ministrstvo), vsako leto glede na finančne zmožnosti
določi obseg sredstev za štipendije, okvirno število štipendij, ki jih bo
razpisalo, in najvišji mogoči znesek, ki ga bo dodelilo kot štipendijo.
3. člen
Razpisana štipendija se kandidatu podeli z
namenom, da se z njo delno ali v celoti pokrijejo stroški študija. Stroški
študija po tem pravilniku so šolnina, stroški za nakup strokovne literature za
študij ter morebitni stroški bivanja, ki nastanejo zaradi študija.
POSTOPEK IN POGOJI ZA PODELJEVANJE ŠTIPENDIJ
4. člen
(1) Ministrstvo objavi razpis za
podelitev štipendij v Uradnem listu Republike Slovenije.
(2) Razpis vsebuje naslednje podatke:
-      
okvirno število razpisanih štipendij in
najvišji znesek, ki ga bo ministrstvo dodelilo kot štipendijo;
-      
obseg sredstev, namenjenih za štipendije;
-      
podatke o tem, kaj mora v skladu iz 5. člena
tega pravilnika vsebovati prijava;
-      
rok za prijavo.
(3) Rok za prijavo ne sme biti krajši
od petnajst dni.
5. člen
(1) Prijava na razpis mora vsebovati:
-      
osebne podatke kandidata (osebno ime, datum in
kraj rojstva, naslov stalnega ali začasnega prebivališča) z življenjepisom,
državnotožilski naziv in državnotožilski položaj kandidata ter državno
tožilstvo, pri katerem kandidat opravlja državnotožilsko službo;
-      
podatek o času opravljanja državnotožilske
službe;
-      
študijski program, iz katerega so razvidni
vsebina, izvajalec, študijski načrt in šolnina za študij, za katerega kandidat
želi pridobiti štipendijo;
-      
specifikacijo vseh stroškov študija glede na
študijski program in predlog za višino štipendije;
-      
dokazilo o vpisu na študij;
-      
dokazilo o izpolnjenih dosedanjih obveznostih
oziroma učnem uspehu na študiju.
(2) Ministrstvo oblikuje svoje mnenje
k vsaki prijavi na podlagi podatkov, ki jih je predložil kandidat v skladu s
prejšnjim odstavkom.
6. člen
Ministrstvo popolne prijave skupaj z
mnenjem iz drugega odstavka prejšnjega člena pošlje Državnotožilskemu svetu.
7. člen
(1) O podelitvi štipendije odloči
Državnotožilski svet, ki pred odločitvijo o tem, katerim kandidatom se podeli
štipendija, pridobi mnenje vodje posameznega državnega tožilstva ter upošteva
naslednja merila:
-      
potrebe posameznega državnega tožilstva za
izobraževanje na določenem področju;
-      
število do sedaj podeljenih štipendij za
kandidata;
-      
povezanost študija s pravnim področjem, na
katerem kandidat dela;
-      
število že opravljenih izpitov in drugih
študijskih obveznosti;
-      
čas opravljanja državnotožilske funkcije
kandidata;
-      
dosedanje kandidatovo publicistično delo in
strokovno dejavnost;
-      
izpolnjevanje kriterijev za oceno oziroma
napredovanje;
-      
oceno kandidatove službe oziroma dela.
(2) Odločitev o podelitvi štipendije
obsega tudi predlog o določitvi višine štipendije.
(3) Državnotožilski svet ministrstvu
pošlje odločitev iz prvega odstavka tega člena v enem mesecu po prejemu
dokumentacije iz prejšnjega člena.
8. člen
Višino štipendije določi ministrstvo glede
na obseg sredstev, določen v skladu z 2. členom tega pravilnika, pri čemer se
upošteva štipendistov predlog in odločitev iz prejšnjega člena.
9. člen
(1) Na podlagi sprejete odločitve o
podelitvi štipendije ministrstvo z izbranimi kandidati (v nadaljnjem besedilu:
štipendist) sklene štipendijsko pogodbo (v nadaljnjem besedilu: pogodba).
(2) V pogodbi se določijo pravice in
obveznosti štipendista in ministrstva, višina štipendije ter pogoji in roki za
izplačilo, skladno z določbami pravilnika.
(3) Štipendija se izplača štipendistu
na podlagi predloženih dokazil o upravičenosti do plačila.
10. člen
Štipendist mora:
-      
po končanem študiju opravljati državnotožilsko
službo toliko časa, kot je določeno v pogodbi, vendar pa najmanj toliko,
kolikor je trajalo štipendijsko razmerje, in največ dvakrat toliko, kot je
trajalo štipendijsko razmerje, pri čemer se upošteva višina dodeljene
štipendije;
-      
redno opravljati izpite in druge študijske obveznosti;
-      
enkrat letno poslati ministrstvu podatke
oziroma dokazila o opravljenih izpitih in drugih študijskih obveznostih;
-      
zaključiti študij v roku, določenem s pogodbo.
11. člen
(1) Štipendijsko razmerje preneha, če:
-      
štipendist opusti študij ali ga ne zaključi v
roku, določenem v pogodbi;
-      
štipendistu med študijem ali po končanem
študiju in pred potekom časa, določenega v prvi alineji prejšnjega člena, po
lastni volji ali krivdi preneha funkcija državnega tožilca.
(2) V primeru prenehanja
štipendijskega razmerja mora štipendist vrniti vse prejete zneske štipendije,
revalorizirane z indeksom cen življenjskih potrebščin v Republiki Sloveniji za
čas od nakazila štipendije do izdaje sklepa iz 13. člena tega pravilnika.
(3) Ne glede na določbo druge alineje
prvega odstavka tega člena štipendijsko razmerje ne preneha, če štipendist
začne opravljati funkcijo na sodišču ali državnem pravobranilstvu, če
opravljanje nove funkcije ni v nasprotju s kadrovskimi potrebami državnega
tožilstva, o čemer presodi ministrstvo.
12. člen
(1) Rok za izpolnitev študijskih
obveznosti oziroma za zaključek študija lahko ministrstvo na štipendistovo
prošnjo podaljša, če nastopijo izjemne in nepričakovane okoliščine, zaradi
katerih štipendist ni mogel izpolniti svojih študijskih obveznosti oziroma
zaključiti študija v roku, določenem v pogodbi.
(2) Za izjemne okoliščine iz
prejšnjega odstavka se štejejo zlasti hujša ali dalj časa trajajoča bolezen,
odsotnost zaradi starševskega dopusta in nepredvidene delovne naloge.
13. člen
(1) Ministrstvo ugotovi, da so podani
razlogi iz prvega odstavka 11. člena tega pravilnika s sklepom, s katerim
določi tudi rok vračila in znesek, ki ga je potrebno vrniti. Na štipendistovo
prošnjo lahko določi obročno odplačevanje dolga.
(2) Pred izdajo sklepa iz prejšnjega
odstavka lahko ministrstvo pridobi predhodno mnenje vodje pristojnega državnega
tožilstva.
14. člen
(1) Ministrstvo lahko s sklepom v
celoti ali delno oprosti štipendista vračila štipendije, če študija ni mogel
zaključiti iz opravičljivih razlogov.
(2) Za opravičljiv razlog iz
prejšnjega odstavka se štejeta zlasti hujša ali dalj časa trajajoča bolezen ali
nastala invalidnost.
(3) Pred izdajo sklepa iz prvega
odstavka tega člena lahko ministrstvo pridobi predhodno mnenje vodje
pristojnega državnega tožilstva.
PREHODNA IN KONČNA DOLOČBA
15. člen
Z dnem uveljavitve tega pravilnika se
preneha uporabljati Pravilnik o štipendiranju sodnikov, državnih tožilcev in
državnih pravobranilcev (Uradni list RS, št. 74/04 in 58/11 – ZDT-1), v delu,
ki se nanaša na državne tožilce.
16. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-297/2012
Ljubljana, dne 2. avgusta 2012
EVA 2012-1711-0045
dr.
Vinko Gorenak l.r.
Minister
za notranje zadeve