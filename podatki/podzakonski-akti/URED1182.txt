1. člen
Priložnostni kovanci ob 300-letnici ustanovitve Academie
operosorum labacensium se v skladu z zakonom o priložnostnih kovancih (Uradni
list RS, št. 7/93) in v skladu s 1. členom uredbe o določitvi dogodkov, ob
katerih se v letu 1993 izdajo priložnostni kovanci (Uradni list RS, št. 18/93)
izdajo z glavnimi znamenji, ki so določena s to uredbo.
2. člen
Ob 300-letnici ustanovitve Academie operosorum labacensium se
izdajo: 
-       
priložnostni zlatniki z nominalno vrednostjo 5000 tolarjev, v količini
do največ 4.000 kovancev in v skupni vrednosti 20,000.000 tolarjev; 
-       
priložnostni srebrniki z nominalno vrednostjo 500 tolarjev, v količini
do največ 10.000 kovancev in v skupni vrednosti 5,000.000 tolarjev; 
-       
priložnostni kovanci, izdelani iz kovin, iz katerih se izdelujejo
kovanci v obtoku, z nominalno vrednostjo 5 tolarjev, v količini 100.000
kovancev in v skupni vrednosti 500.000 tolarjev. 
V prvi emisiji bo kovano 2000 zlatnikov, 5000 srebrnikov in
100.000 tečajnih kovancev. 
O kovanju zlatnikov in srebrnikov druge emisije do količin iz
prvega odstavka tega člena sporazumno odločita Banka Slovenije in Ministrstvo
za finance.
3. člen
Priložnostni zlatniki bodo izdelani iz zlata čistine 900/1000
v posebni tehniki z ravnimi površinami visokega sijaja in matiranimi reliefnimi
površinami priložnostnega motiva. 
Zlatniki bodo imeli težo 7 gramov in premer 24 milimetrov. 
Pri vsakem posameznem zlatniku je dovoljen pri teži odmik do
1% nad težo oziroma 1% pod težo, ki je navedena v prejšnjem odstavku.
4. člen
Priložnostni srebrniki bodo izdelani iz srebra čistine
925/1000, v posebni tehniki z ravnimi površinami visokega sijaja in matiranimi
reliefnimi površinami priložnostnega motiva. 
Srebrniki bodo imeli težo 15 gramov in premer 32 milimetrov. 
Pri vsakem posameznem srebrniku je dovoljen pri teži odmik do
1% nad težo oziroma 1% pod težo, ki je navedena v prejšnjem odstavku.
5. člen
Priložnostni kovanci, izdelani iz kovin, iz katerih se
izdelujejo kovanci v obtoku, bodo izdelani iz zlitine, ki vsebuje 78% bakra,
20% cinka in 2% niklja. 
Kovanci bodo imeli težo 6,4 grama in premer 26 milimetrov. 
Pri vsakem posameznem kovancu je dopusten odmik pri teži do
2% nad ali pod težo iz prejšnjega odstavka, pri premeru pa do 0,1 mm nad
oziroma pod premerom, ki je naveden v prejšnjem odstavku.
6. člen
Videz priložnostnega zlatnika iz 3. člena in tečajnega
kovanca iz 5. člena te uredbe bo na sprednji strani naslednji: 
v sredini kovanca je reliefna površina, ki ponazarja panj s
čebelami. 23 čebel simbolizira 23 slovenskih znanstvenikov, ki so sodelovali
pri ustanovitvi Academie operosorum labacensium in so imeli v svojem akademskem
grbu panj s čebelami. Osrednji motiv obkroža napis "ACADEMIA OPEROSORUM
LABACENSIUM". Pod panjem sta letnici "1693" in "1993",
med katerima je ena od čebel.
7. člen
Videz priložnostnega srebrnika iz 4. člena te uredbe bo na
sprednji strani naslednji: 
v sredini kovanca je matirana reliefna površina, ki
predstavlja baročno alegorično podobo angela, ki čita knjigo. Ob njegovem
desnem boku je ponazorjen ščit z grbom Vojvodine Kranjske, ob levem boku pa
ščit z grbom mesta Ljubljane. Nad osrednjim motivom sta druga pod drugo
izpisani letnici 1693 in 1993. Podobo angela obkroža napis "ACADEMIA
OPEROSORUM LABACENSIUM".
8. člen
Videz zadnje strani vseh treh priložnostnih kovancev bo
naslednji: 
v sredini kovanca je s številko izražena nominalna vrednost
posameznega kovanca, pod njo pa v dveh vrstah besedilo "PETTISOČ
TOLARJEV", "PETSTO TOLARJEV" oziroma "PET TOLARJEV".
Številčna vrednost kovanca je obkrožena z besedilom "REPUBLIKA SLOVENIJA". Nad številčno vrednostjo, izraženo s
številkami, je letnica "1993", ki hkrati simbolizira 300 let od
dogodka, kateremu so posvečeni kovanci. Napis "REPUBLIKA SLOVENIJA"
in z besedami izražena številčna vrednost so med seboj ločeni s čebelama.
9. člen
Priložnostni kovanci, izdani na podlagi te uredbe, so po robu
narezljani.
10. člen
Ta uredba začne veljati naslednji dan po objavi v Uradnem
listu Republike Slovenije.
Št. 440-12/93-2/2-8
Ljubljana, dne 18. novembra 1993.
Vlada Republike Slovenije
dr. Janez Drnovšek l. r. 
Predsednik