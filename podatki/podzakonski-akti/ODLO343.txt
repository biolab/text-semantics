1. člen
S tem odlokom se ustanavlja Fundacija za
financiranje invalidskih in humanitarnih organizacij v Republiki Sloveniji (v
nadaljnjem besedilu: fundacija) kot pravna oseba javnega prava ter se opredelijo
njen namen, ustanovitveno premoženje, dejavnost, razpolaganje s prihodki, organizacija
in druge določbe, pomembne za fundacijo.
2. člen
Ustanovitelj fundacije je Republika
Slovenija.
3. člen
Ime fundacije: Fundacija za financiranje
invalidskih in humanitarnih organizacij v Republiki Sloveniji.
Skrajšano ime fundacije je: Fundacija za
invalidske in humanitarne organizacije (FIHO).
Sedež fundacije je v prostorih Delniške
družbe Loterije Slovenije, Ljubljana.
4. člen
Fundacija ima pečat okrogle oblike, premera
 35 mm, z grbom Republike Slovenije v sredini, na obodu sta izpisana ime in
sedež fundacije.
Fundacija ima pečat premera 20 mm z enakim besedilom.
Fundacija ima znak, ki se določi s pravili
fundacije, in je sestavni del imena fundacije.
5. člen
Invalidske organizacije po tem aktu so društva
in zveze društev, ki so na podlagi Zakona o invalidskih organizacijah (Uradni
list RS, št. 108/02 in 61/06 – ZDru-1) pridobile status invalidske
organizacije.
Humanitarne organizacije po tem aktu so društva
in zveze društev, ki so na podlagi Zakona o humanitarnih organizacijah (Uradni
list RS, št. 98/03 in 61/06 – ZDru-1) pridobile status humanitarne
organizacije.
6. člen
Ustanovitveno premoženje fundacije
predstavlja 40% navadnih imenskih delnic, ki jih na podlagi 1. člena zakona o
lastninskem preoblikovanju Loterije Slovenije (Uradni list RS, št. 44/96 in
47/97) Loterija Slovenije, p.o. po preoblikovanju v delniško družbo, prenese v
last in posest fundacije.
Nominalna vrednost ustanovitvenega
premoženja na dan 1. 1. 1993 znaša 297,120.000 tolarjev.
Vrednost ustanovitvenega premoženja se
lahko poveča na podlagi 7. člena zakona o lastninskem preoblikovanju Loterije Slovenije.
7. člen
Fundacija upravlja z ustanovitvenim
premoženjem tako, da se njegova vrednost ne zmanjša, razen če tako zaradi
izjemnega položaja odloči svet fundacije in k tej odločitvi da soglasje Državni
zbor Republike Slovenije.
8. člen
Fundacija se ustanovi za trajne in
splošnokoristne namene pri financiranju dejavnosti invalidskih in humanitarnih
organizacij na celotnem območju Republike Slovenije.
Fundacija je nepridobitna, njeno delo je
javno.
9. člen
Fundacija upravlja s sredstvi, ki jih
pridobiva s plačevanjem dajatev za prirejanje iger na srečo po določbah zakona,
ki ureja igre na srečo, in sicer:
-      
s plačili koncesijskih dajatev za trajno prirejanje klasičnih iger na
srečo,
-      
s plačili koncesijskih dajatev za prirejanje posebnih iger na srečo,
-      
s plačili dajatev za občasno prirejanje klasičnih iger na srečo.
Fundacija upravlja tudi s sredstvi, ki jih
pridobiva z darili, volili in drugimi prihodki.
10. člen
Osnovna dejavnost fundacije, s katero bo
uresničevala svoj namen, je financiranje oziroma sofinanciranje:
-      
izvajanja posebnih socialnih programov in storitev invalidskih
organizacij oziroma programov humanitarnih organizacij za reševanje socialnih
stisk in težav oziroma reševanje socialnih potreb posameznikov,
-      
delovanja invalidskih oziroma humanitarnih organizacij,
-      
naložb v osnovna sredstva invalidskih oziroma humanitarnih organizacij
ter njihovo vzdrževanje.
11. člen
(črtan)
12. člen
Prvo imenovanje članov sveta se opravi
hkrati s sprejemom akta o ustanovitvi fundacije.
Svet fundacije izvoli predsednika izmed
svojih članov. Svet fundacije izmed svojih članov izvoli tudi namestnika
predsednika sveta fundacije, če je tako določeno s pravili fundacije.
Državni zbor Republike Slovenije 30 dni
pred iztekom mandata članom sveta imenuje nov svet.
Če svet ali posamezni član sveta ne
izpolnjuje nalog, določenih z aktom o ustanovitvi fundacije ali s pravili
oziroma delovanje ni v skladu z interesom fundacije, lahko Državni zbor
Republike Slovenije oziroma Vlada Republike Slovenije predčasno razreši člana,
ki ga je imenoval oziroma imenovala.
Državni zbor Republike Slovenije razreši
tudi posameznega člana sveta, predstavnika invalidske oziroma humanitarne
organizacije, če organizacija, katere predstavnik je, preneha delovati kot
invalidska oziroma humanitarna organizacija.
13. člen
Svet fundacije sprejema pravila in druge
splošne akte fundacije, določa finančni načrt in sprejema zaključni račun, določa
merila in pogoje za uporabo sredstev fundacije za posamezne namene, odloča o
razporejanju sredstev na posamezne uporabnike, upravlja s svojimi delnicami
Loterije Slovenije, gospodari z nepremičninami in drugo lastnino fundacije,
imenuje direktorja fundacije, daje ustanovitelju in direktorju fundacije
predloge in mnenja o posameznih vprašanjih in opravlja druge, z zakonom ali z
aktom o ustanovitvi oziroma s pravili fundacije, določene zadeve.
K pravilom fundacije daje soglasje Državni
zbor Republike Slovenije. Pravila fundacije se po pridobitvi soglasja Državnega
zbora Republike Slovenije objavijo v Uradnem listu Republike Slovenije.
Svet je sklepčen, če se seje udeleži večina
članov. Kadar je za sprejem odločitve potrebna dvotretjinska večina članov
sveta, je svet sklepčen, če se seje udeleži najmanj dve tretjini članov sveta.
Finančni načrt fundacije, njen zaključni račun ter pravilnik o merilih in
pogojih za uporabo sredstev fundacije svet sprejema z dvotretjinsko večino glasov
vseh članov sveta. Druge odločitve sprejema z večino glasov članov sveta.
14. člen
Poslovodni organ fundacije je direktor.
Direktor organizira in vodi poslovanje
fundacije, predstavlja in zastopa fundacijo in je odgovoren za zakonitost
njenega dela.
Pogoje in postopek za imenovanje in
razrešitev direktorja določata zakon, ki ureja lastninsko preoblikovanje
Loterije Slovenija in pravila fundacije.
15. člen
Člani sveta opravljajo delo nepoklicno,
imajo pa pravico do povračila potnih stroškov in dnevnic oziroma do sejnine.
Za povračilo stroškov se uporabljajo zneski
povračil, nadomestil in drugih prejemkov za zaposlene v državnih organih, ki
jih v Uradnem listu Republike Slovenije objavlja ministrstvo, pristojno za
upravo.
Merila in pogoji za izplačevanje sejnine in
povračila stroškov ter druga izplačila za člane organov fundacije se določijo s
pravili fundacije.
16. člen
Fundacija uporablja sredstva za
financiranje invalidskih in humanitarnih organizacij v skladu s pravilnikom o
merilih in pogojih za uporabo sredstev fundacije, ki ga sprejme svet fundacije.
K pravilniku daje soglasje Državni zbor
Republike Slovenije. Po pridobitvi soglasja Državnega zbora Republike Slovenije
se pravilnik objavi v Uradnem listu Republike Slovenije.
17. člen
Fundacija mora voditi poslovne knjige ter
izdelati letno poročilo v skladu s predpisi, ki določajo vodenje poslovnih
knjig in izdelavo računovodskih poročil za zavode.
Enkrat letno, do konca marca, je fundacija
dolžna predložiti poročilo o delu in finančnem poslovanju v preteklem
koledarskem letu Državnemu zboru Republike Slovenije, Uradu Vlade Republike
Slovenije za invalide in ministrstvu, pristojnemu za področje delovanja
invalidskih in humanitarnih organizacij.
Finančni nadzor nad poslovanjem fundacije
opravlja Računsko sodišče.
18. člen
Podrobnejšo organizacijo, delovanje ter
način pridobivanja in razpolaganje s prihodki fundacije določajo pravila, ki
jih sprejme svet in začnejo veljati po pridobitvi soglasja Državnega zbora
Republike Slovenije.
19. člen
Svet po razdelitvi delnic iz 6. člena tega
akta obvesti o njeni denarni vrednosti Državni zbor Republike Slovenije in
Ministrstvo za delo, družino in socialne zadeve ter Urad Vlade Republike
Slovenije za invalide.
20. člen
Fundacija preneha, če premoženje ne zadošča
za nadaljnja izpolnjevanja namena fundacije, in v drugih primerih, ko
ustanovitelj ugotovi, da ni pogojev za nadaljnji obstoj fundacije.
O prenehanju fundacije odloči ustanovitelj.

Odlok o ustanovitvi fundacije za financiranje
invalidskih in humanitarnih organizacij v Republiki Sloveniji - OdFIHO (Uradni
list RS, št. 9/98)
vsebuje naslednje prehodne in končne določbe:
»PREHODNE IN KONČNE DOLOČBE
21. člen
Svet fundacije mora pravila fundacije
sprejeti najkasneje v roku treh mesecev od ustanovitve fundacije.
Pravilnik o merilih in pogojih za uporabo
sredstev fundacije mora svet fundacije sprejeti najkasneje v roku šestih
mesecev od ustanovitve fundacije.
22. člen
Do pridobitve soglasja Državnega zbora
Republike Slovenije k pravilom fundacije Loterija Slovenije zagotovi
opravljanje strokovnih in tehnično-administrativnih nalog fundacije v zvezi z
njenim delovanjem na enak način, kot ga je zagotavljala za Loterijski svet.
Konstitutivno sejo sveta fundacije skliče
dosedanji predsednik Loterijskega sveta.
Konstitutivna seja sveta fundacije mora
biti sklicana v roku 30 dni po imenovanju članov sveta fundacije.
23. člen
Do sprejema pravil fundacije in imenovanja
direktorja fundacije vodi delo fundacije vršilec dolžnosti direktorja, ki ga
imenuje svet fundacije na svoji konstitutivni seji.
24. člen
Do pridobitve soglasja Državnega zbora Republike
Slovenije k pravilniku o merilih in pogojih za uporabo sredstev fundacije se
smiselno uporabljajo določbe pravilnika o razporejanju loterijskih sredstev za
socialno humanitarne in športne dejavnosti na posamezne organizacije, ki ga je
Loterijski svet sprejel na 5. seji dne 23. 7. 1991, na 17. seji dne
18. 9. 1992, na 19. seji dne 25. 10. 1995 in na 29. seji dne 18. 12. 1996, kolikor s tem aktom ni drugače določeno, razen določb III.
poglavja pravilnika.
Določbe 7. člena pravilnika iz prejšnjega
odstavka se do pridobitve soglasja Državnega zbora Republike Slovenije k
pravilniku o merilih in pogojih za uporabo sredstev fundacije smiselno
uporabljajo za invalidske in humanitarne organizacije, navedene v tem členu, in
druge invalidske in humanitarne organizacije, ki izpolnjujejo pogoje iz 25.
člena tega odloka.
25. člen
Na predlog invalidskih organizacij Državni
zbor Republike Slovenije za člane prvega sveta fundacije imenuje 14
predstavnikov invalidskih organizacij, ki:
-      
so po uredbi o uvedbi in uporabi standardne klasifikacije dejavnosti
(Uradni list RS, št. 34/94, 3/95, 33/95 in 15/96) razvrščene pod šifro
dejavnosti N/85.322;
-      
izvajajo posebne socialne programe in storitve na državni ravni;
-      
v katere se lahko vključijo invalidi s celotnega območja države.
Na predlog humanitarnih organizacij in
organizacij za samopomoč Državni zbor Republike Slovenije za člane prvega sveta
fundacije imenuje osem predstavnikov humanitarnih organizacij (dobrodelnih
organizacij in organizacij za samopomoč), ki:
-      
so po uredbi iz prve alinee prejšnjega odstavka razvrščene pod šifro
dejavnosti N/85.323 in N/85.324;
-      
izvajajo programe za reševanje socialnih stisk in težav oziroma
reševanje socialnih potreb posameznikov in
-      
v katere se lahko vključijo posamezniki s celotnega območja države.
26. člen
Denarna sredstva za financiranje dejavnosti
invalidskih in humanitarnih organizacij, ki so bila od sprejetja zakona o igrah
na srečo zadržana na žiro račun št. 50100-699-000-0990716 Ministrstva za delo,
družino in socialne zadeve oziroma vplačana na žiro račun št.
50100-840-061-62296 Ministrstva za delo, družino in socialne zadeve in še ne
prenešena na žiro račun 50100-699-000-0990716 ter vsa naknadno prispela
sredstva, ki pripadajo tej fundaciji in se nakažejo na enega od navedenih žiro
računov, se v osmih dneh po uveljavitvi tega odloka oziroma odprtju žiro računa
fundacije nakažejo na njen žiro račun.
27. člen
Dajatve iz tretje alinee 9. člena tega
odloka se do sprejetja posebnega predpisa na podlagi 19. člena zakona o igrah
na srečo vplačujejo v rokih in na način, kot jih določi minister, pristojen za
finance, v dovoljenju za prireditev posamezne klasične igre na srečo.
28. člen
Ta odlok začne veljati naslednji dan po
objavi v Uradnem listu Republike Slovenije.«.

Odlok o spremembah in dopolnitvah Odloka o
ustanovitvi fundacije za financiranje invalidskih in humanitarnih organizacij v
Republiki Sloveniji - OdFIHO-A (Uradni list RS, št. 76/10) vsebuje naslednjo končno določbo:
»KONČNA DOLOČBA
8. člen
Ta odlok začne veljati petnajsti dan po
objavi v Uradnem listu Republike Slovenije.«.