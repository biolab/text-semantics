1. člen
(namen in področje uporabe smernic)
(1) Evropski organ za vrednostne papirje in trge (v
nadaljevanju ESMA) je na podlagi 16. člena Uredbe (EU) 1095/20101
6. novembra 2018 objavil Smernice o nekaterih vidikih zahtev glede
ustreznosti iz direktive MiFID II (v nadaljevanju: Smernice o ustreznosti), ki
so objavljene na njegovi spletni strani.
(2) Smernice o ustreznosti so namenjene:
1.     
pristojnim organom, kot so opredeljeni v 26. točki prvega odstavka
4. člena Direktive 2014/65/EU2 in
2.     
podjetjem, ki za namene Smernic o ustreznosti vključuje investicijska
podjetja (kot so opredeljena v 1. točki prvega odstavka 4. člena Direktive
2014/65/EU), vključno s kreditnimi institucijami, kadar nudijo investicijske
storitve in posle (v smislu 2. točke prvega odstavka 4. člena Direktive
2014/65/EU), investicijska podjetja in kreditne institucije, kadar prodajajo
strukturirane vloge ali strankam svetujejo v zvezi z njimi, družbe za
upravljanje KNPVP in zunanje upravitelje alternativnih investicijskih skladov
(UAIS) (kot so opredeljeni v točki (a) prvega odstavka 5. člena Direktive
2011/61/EU3), kadar nudijo investicijske storitve individualnega
upravljanja portfeljev ali pomožne storitve (v smislu točk (a) in (b) tretjega
odstavka 6. člena Direktive 2009/65/ES4 ter točk (a) in (b)
četrtega odstavka 6. člena Direktive 2011/61/EU).
(3) Smernice o ustreznosti so sprejete z namenom, da se
pojasni uporabo nekaterih vidikov zahtev glede ustreznosti iz Direktive
2014/65/EU, da se zagotovi skupna, enotna in dosledna uporaba drugega odstavka
25. člena Direktive 2014/65/EU ter 54. in 55. člena Delegirane uredbe
2017/5655.
(4) Smernice o ustreznosti zagotavljajo večjo
usklajenost pri razlagi zahtev glede ustreznosti iz Direktive 2014/65/EU, kakor
tudi skladnost s tem povezanih nadzornih praks ter s tem poudarjajo številna
pomembna vprašanja in krepijo pomen obstoječih standardov.
2. člen
(obseg uporabe smernic)
(1) S tem sklepom Agencija za trg vrednostnih papirjev (v
nadaljevanju Agencija) določa uporabo Smernic o ustreznosti pri opravljanju
investicijske storitve gospodarjenja s finančnimi instrumenti oziroma
investicijskega svetovanja za:
1.     
borznoposredniške družbe, ki so v skladu z zakonom, ki ureja trg
finančnih instrumentov pridobile dovoljenje Agencije za opravljanje
investicijske storitve gospodarjenja s finančnimi instrumenti oziroma
investicijskega svetovanja,
2.     
kreditne institucije s sedežem v Republiki Sloveniji, ki so v skladu z
zakonom, ki ureja bančništvo pridobile dovoljenje Banke Slovenije za
opravljanje investicijske storitve gospodarjenja s finančnimi instrumenti
oziroma investicijskega svetovanja,
3.     
družbe za upravljanje, ki so skladno z zakonom, ki ureja investicijske
sklade in družbe za upravljanje pridobile dovoljenje Agencije za opravljanje
storitve gospodarjenja s finančnimi instrumenti oziroma pomožne storitve
investicijskega svetovanja,
4.     
upravljalce alternativnih investicijskih skladov, ki so skladno z
zakonom, ki ureja upravljalce alternativnih investicijskih skladov pridobili
dovoljenje Agencije za opravljanje storitve gospodarjenja s finančnimi
instrumenti oziroma pomožne storitve investicijskega svetovanja in
5.     
Agencijo, kadar v skladu z zakonom, ki ureja trg finančnih instrumentov
v vlogi pristojnega organa izvaja pristojnosti in naloge nadzora nad subjekti
iz 1. do 4. točke tega odstavka v zvezi z izpolnjevanjem obveznosti iz drugega
odstavka 25. člena Direktive 2014/65/EU in 54. ter 55. člena
Delegirane uredbe 2017/565.
(2) Subjekti iz 1. do 4. točke prejšnjega odstavka tega
člena morajo v celoti upoštevati določbe Smernic o ustreznosti v delu, v
katerem so te naslovljene na njih.
(3) Agencija bo pri opravljanju nalog in pristojnosti
nadzora v skladu z zakonom, ki ureja trg finančnih instrumentov in Delegirano
uredbo 2017/565 v celoti upoštevala določbe Smernic o ustreznosti v delu, v
katerem se nanašajo na izvajanje nalog in pooblastil pristojnega organa.
3. člen
(uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Št. 00700-12/2018-8
Ljubljana, dne 12. decembra 2018
EVA 2018-1611-0092
Predsednik Sveta
Agencije za trg vrednostnih papirjev
mag. Miloš Čas l.r.
_______________
1 Uredba (EU) št. 1095/2010 Evropskega
parlamenta in Sveta z dne 24. novembra 2010 o ustanovitvi Evropskega nadzornega
organa (Evropski organ za vrednostne papirje in trge) in o spremembi Sklepa
št. 716/2009/ES ter razveljavitvi Sklepa Komisije 2009/77/ES
2 Direktiva 2014/65/EU Evropskega parlamenta in
Sveta z dne 15. maja 2014 o trgih finančnih instrumentov ter spremembi
Direktive 2002/92/ES in Direktive 2011/61/EU
3 Direktiva 2011/61/EU Evropskega parlamenta in
Sveta z dne 8. junija 2011 o upraviteljih alternativnih investicijskih skladov
in spremembah direktiv 2003/41/ES in 2009/65/ES ter uredb (ES)
št. 1060/2009 in (EU) št. 1095/2010
4 Direktiva 2009/65/ES Evropskega parlamenta in
Sveta z dne 13. julija 2009 o usklajevanju zakonov in drugih predpisov o
kolektivnih naložbenih podjemih za vlaganja v prenosljive vrednostne papirje
(KNPVP)
5 Delegirana uredba Komisije (EU) 2017/565 z dne
25. aprila 2016 o dopolnitvi Direktive 2014/65/EU Evropskega parlamenta in
Sveta v zvezi z organizacijskimi zahtevami in pogoji poslovanja investicijskih
podjetij ter opredeljenimi izrazi za namene navedene direktive