I. SPLOŠNA DOLOČBA
1. člen
(1) S to uredbo se določajo omejevalni ukrepi skladno s
Sklepom Sveta 2010/638/SZVP z dne 25. oktobra 2010 o omejevalnih ukrepih proti
Republiki Gvineji (UL L št. 280 z dne 25. 10. 2010, str. 10, z vsemi
spremembami; v nadaljnjem besedilu: skupno stališče 2010/638/SZVP). 
(2) S to uredbo se določajo tudi pristojni organi in sankcije
za kršitve te uredbe in Uredbe Sveta št. 1284/2009 z dne 22. decembra 2009 o
uvedbi nekaterih posebnih omejevalnih ukrepov v zvezi z Republiko Gvinejo (UL L
št. 346 z dne 22. 12. 2009, str. 26, z vsemi spremembami; v nadaljnjem
besedilu: uredba 1284/2009/EU).
II. OMEJEVALNI UKREPI
2. člen
(1) Državljanom Republike Slovenije ali z ozemlja Republike
Slovenije ali z uporabo plovil, ki plovejo pod zastavo Republike Slovenije, ali
zrakoplovov, registriranih v Republiki Sloveniji, je prepovedano v Republiko
Gvinejo, za uporabo v Republiki Gvineji ali v njeno korist neposredno ali
posredno prodajati, dobavljati, prenašati ali izvažati oborožitev in drugo
vojaško opremo vseh vrst, vključno z orožjem in strelivom, vojaškimi vozili in
opremo, paravojaško opremo ter rezervnimi deli in komponentami za navedeno, ne
glede na to, ali je tako blago po poreklu iz Evropske unije (v nadaljnjem
besedilu: EU). 
(2) Paravojaška oprema iz prejšnjega odstavka vključuje
zlasti: 
a)    
akustične naprave, ki jih proizvajalec ali dobavitelj predstavlja kot
primerne za obvladovanje nemirov, in njihove posebej izdelane sestavne dele; 
b)    
ščite za uporabo v nemirih in policijske neprebojne ščite ter njihove
posebej izdelane sestavne dele; 
c)    
lisice, izdelane za omejevanje gibanja ljudi, katerih največja skupna
velikost, vključno z verigo, je pri merjenju od zunanjega roba enega okova do
zunanjega roba drugega v zaklenjenem stanju od 240 mm do 280 mm; 
d)    
pasove za uporabo elektrošoka, izdelane za omejevanje gibanja ljudi z
elektrošokom z največjo napetostjo prostega teka 10 000 voltov; 
e)    
vodne topove in njihove posebej izdelane sestavne dele; 
f)     
vozila za obvladovanje nemirov, posebej izdelana ali prirejena tako, da
jih je mogoče naelektriti zaradi odganjanja protestnikov, in njihove v ta namen
posebej izdelane ali prirejene sestavne dele; 
g)    
pištole z električnim nabojem z največjo napetostjo prostega teka 10 000
voltov; 
h)    
sestavne dele, posebej izdelane ali prirejene za prenosne pripomočke,
izdelane ali prirejene za obvladovanje nemirov ali za samozaščito z uporabo
elektrošoka (vključno s palicami in ščiti za povzročanje elektrošoka, pištolami
za omamljanje in takimi z električnimi naboji); 
i)      
gumijevke, palice za obvladovanje nemirov in podobne pripomočke za
kazenski pregon; 
j)      
oklepne jopiče, vključno z neprebojnimi oblačili, neprebojno podlogo in
zaščitnimi čeladami; 
k)    
biče; 
l)      
dele in dodatke, izdelane ali prirejene za uporabljanje v opremi,
našteti v točkah od i do k, ali z njo. 
(3) Prvi odstavek tega člena se pod pogojem, da tak posel
vnaprej odobri ministrstvo, pristojno za obrambo, ne uporablja za prodajo,
dobavo, prenos ali izvoz: 
a)    
nesmrtonosne vojaške opreme, namenjene zgolj za človekoljubno ali
zaščitno uporabo ali za programe Združenih narodov (v nadaljnjem besedilu: ZN)
in EU za vzpostavljanje institucij ali za operacije EU in ZN za krizno
upravljanje; 
b)    
nebojnih vozil, ki so bila izdelana ali opremljena z materialom za
balistično zaščito in so namenjena izključno za zaščito osebja EU in njenih
držav članic v Republiki Gvineji. 
(4) Prvi odstavek tega člena se ne uporablja za zaščitna
oblačila, vključno z zaščitnimi jopiči in vojaškimi čeladami, ki jih zgolj za
osebno uporabo v Republiko Gvinejo začasno izvozijo osebje ZN, osebje EU ali
njenih držav članic, predstavniki medijev, delavci človekoljubnih in razvojnih
organizacij ter povezano osebje.
3. člen
(1) Vstop na ozemlje Republike Slovenije ali tranzit čezenj
se prepreči članom Nacionalnega sveta za demokracijo in razvoj ter z njimi
povezanim osebam, kot so navedeni v prilogi k sklepu 2010/638/SZVP. 
(2) Prejšnji odstavek se ne uporablja, kadar Republiko
Slovenijo zavezujejo mednarodnopravne obveznosti, in sicer: 
-       
kadar je Republika Slovenija gostiteljica mednarodne medvladne
organizacije, 
-       
kadar je Republika Slovenija gostiteljica mednarodne konference, ki jo
skličejo ZN ali katere pokroviteljica so ZN, 
-       
na podlagi večstranskega sporazuma, ki določa privilegije in imunitete,
ali 
-       
kadar je Republika Slovenija gostiteljica Organizacije za varnost in
sodelovanje v Evropi. 
(3) O vsakem od primerov iz prejšnjega odstavka je treba
ustrezno obvestiti Svet Evropske unije. 
(4) Izjeme od ukrepov iz prvega odstavka tega člena se lahko
dovolijo, kadar je potovanje utemeljeno z: 
-       
nujnimi človekoljubnim potrebami, vključno z verskimi dolžnostmi, ali 
-       
udeležbo na medvladnih srečanjih, vključno s tistimi, ki jih prireja EU
ali Republika Slovenija in na katerih poteka politični dialog, s katerim se
neposredno razvijajo demokracija, človekove pravice in pravna država v
Republiki Gvineji. 
(5) Če Republika Slovenija želi odobriti izjemo na podlagi
prejšnjega odstavka, mora o tem predhodno pisno obvestiti Svet Evropske unije.
Šteje se, da je bila predlagana izjema dovoljena, če proti njej noben član
Sveta EU ne pošlje pisnega ugovora v dveh delovnih dneh po prejemu obvestila. 
(6) O odobritvi izjem po tem členu odloča ministrstvo,
pristojno za zunanje zadeve, ki v skladu s tretjim in petim odstavkom tega
člena obvešča Svet EU. Z odobritvijo izjem ministrstvo, pristojno za zunanje
zadeve, seznani tudi policijo. Obvestilo iz prejšnjega stavka mora vsebovati
seznam oseb, ki jim je bil dovoljen vstop na ozemlje Republike Slovenije ali
tranzit čezenj. 
(7) Kadar se na podlagi drugega, četrtega in petega odstavka
tega člena osebam iz prvega odstavka tega člena dovoli vstop na ozemlje
Republike Slovenije ali tranzit čezenj, se tako dovoljenje omeji na namen, za
katerega je bilo dano, in na osebe, na katere se nanaša.
4. člen
(1) Skladno s prvim odstavkom 17. člena uredbe 1284/2009/EU
so v Republiki Sloveniji pristojni organi za njeno izvajanje: 
-       
ministrstvo, pristojno za notranje zadeve, v zvezi s točkama a in b
prvega odstavka 4. člena uredbe 1284/2009/EU, če gre za orožje, strelivo in
gospodarska razstreliva, ali ministrstvo, pristojno za obrambo, če gre za
vojaško orožje in vojaško opremo, 
-       
ministrstvo, pristojno za obrambo, v zvezi s točkama c in d prvega
odstavka 4. člena uredbe 1284/2009/EU, 
-       
ministrstvo, pristojno za finance, v zvezi 8. in 9. členom ter prvim
odstavkom 10. člena uredbe 1284/2009/EU in 
-       
ministrstvo, pristojno za zunanje zadeve, v zvezi z 12. členom uredbe
1284/2009/EU. 
(2) Ministrstvo, pristojno za zunanje zadeve, skladno s 17.
členom uredbe 1284/2009/EU objavi seznam pristojnih organov s podatki za stike
na spletni strani, navedeni v prilogi II k uredbi 1284/2009/EU.
III. KAZENSKE DOLOČBE
5. člen
(1) Z globo od 1.500 do 125.000 evrov se za prekršek kaznuje
pravna oseba ali samostojni podjetnik posameznik ali posameznik, ki samostojno
opravlja dejavnost, če v Republiko Gvinejo za uporabo v njej ali v njeno korist
neposredno ali posredno prodaja, dobavlja, prenaša ali izvaža oborožitev in
drugo vojaško opremo vseh vrst, vključno z orožjem in strelivom, vojaškimi
vozili in opremo, paravojaško opremo ter rezervnimi deli in komponentami za
navedeno, ne glede na to, ali je tako blago po poreklu iz EU (prvi odstavek 2.
člena te uredbe). 
(2) Z globo od 1.500 do 4.100 evrov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika, če stori dejanje iz prejšnjega
odstavka. 
(3) Z globo od 500 do 1.200 evrov se za prekršek kaznuje
posameznik, če stori dejanje iz prvega odstavka tega člena.
6. člen
(1) Z globo od 1.500 do 125.000 evrov se kaznuje za prekršek
pravna oseba ali samostojni podjetnik posameznik ali posameznik, ki samostojno
opravlja dejavnost, če: 
-       
kateri koli fizični ali pravni osebi, subjektu ali organu v Republiki
Gvineji ali za uporabo v tej državi neposredno ali posredno prenese ali izvozi
opremo, ki bi se lahko uporabila za notranjo represijo in je navedena v prilogi
I k uredbi 1284/2009/EU (točka a 2. člena uredbe 1284/2009/EU); 
-       
kateri koli fizični ali pravni osebi, subjektu ali organu v Republiki
Gvineji ali za uporabo v tej državi neposredno ali posredno zagotavlja tehnično
pomoč ali posredniške storitve v zvezi z opremo iz prejšnje alineje (točka b 2.
člena uredbe 1284/2009/EU); 
-       
kateri koli fizični ali pravni osebi, subjektu ali organu v Republiki
Gvineji ali za uporabo v tej državi neposredno ali posredno zagotavlja
financiranje ali finančno pomoč v zvezi z opremo iz prve alineje prvega
odstavka tega člena (točka c 2. člena uredbe 1284/2009/EU); 
-       
zavestno in naklepoma sodeluje pri dejavnostih, katerih namen ali učinek
je neposredno ali posredno spodbujanje transakcij iz točk a do c 2. člena
uredbe 1284/2009/EU (točka d 2. člena uredbe 1284/2009/EU). 
(2) Z globo od 1.500 do 4.100 evrov se za prekršek kaznuje
odgovorna oseba pravne osebe ali odgovorna oseba samostojnega podjetnika
posameznika, če stori dejanje iz prejšnjega odstavka. 
(3) Z globo od 500 do 1.200 evrov se za prekršek kaznuje
posameznik, če stori dejanje iz prvega odstavka tega člena.
7. člen
(1) Z globo od 1.500 do 125.000 evrov se za prekršek kaznuje
pravna oseba ali samostojni podjetnik posameznik ali posameznik, ki samostojno
opravlja dejavnost, če: 
(a)   
kateri koli fizični ali pravni osebi, subjektu ali organu v Republiki
Gvineji ali za uporabo v tej državi neposredno ali posredno da tehnično pomoč v
zvezi z blagom in tehnologijo s Skupnega seznama vojaške opreme EU (UL C št. 65
z dne 19. 3. 2009, str. 1, z vsemi spremembami, v nadaljevanju: skupni seznam)
ter z zagotavljanjem, proizvodnjo, vzdrževanjem in uporabo blaga, navedenega na
skupnem seznamu (točka a 3. člena uredbe 1284/2009/EU); 
(b)   
kateri koli fizični ali pravni osebi, subjektu ali organu v Republiki
Gvineji ali za uporabo v tej državi neposredno ali posredno zagotavlja
financiranje ali finančno pomoč v zvezi z blagom in tehnologijo s skupnega
seznama ter vključuje zlasti subvencije, posojila in izvozna kreditna
zavarovanja v zvezi z nakupom, prenosom ali izvozom teh izdelkov ali v zvezi z
zagotavljanjem pripadajoče tehnične pomoči (točka b 3. člena uredbe
1284/2009/EU); 
(c)   
zavestno in naklepoma sodeluje pri dejavnostih, katerih namen ali učinek
je zaobiti prepovedi iz točk a in b prvega odstavka 5. člena uredbe
1284/2009/EU (točka c 3. člena uredbe 1284/2009/EU). 
(2) Z globo od 1.500 do 4.100 evrov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika, če stori dejanje iz prejšnjega
odstavka. 
(3) Z globo od 500 do 1.200 evrov se za prekršek kaznuje
posameznik, če stori dejanje iz prvega odstavka tega člena.
8. člen
(1) Z globo od 1.500 do 125.000 evrov se za prekršek kaznuje
pravna oseba ali samostojni podjetnik posameznik ali posameznik, ki samostojno
opravlja dejavnost, če: 
-       
ne zamrzne vseh sredstev in gospodarskih virov, ki pripadajo osebam,
subjektom ali organom iz priloge II k Uredbi 1284/2009/EU, ki so v njihovi
lasti ali s katerimi razpolagajo (prvi odstavek 6. člena uredbe 1284/2009/EU); 
-       
osebam, subjektom ali organom iz priloge II k Uredbi 1284/2009/EU
neposredno ali posredno ali v njihovo korist da na voljo sredstva ali
gospodarske vire (drugi odstavek 6. člena uredbe 1284/2009/EU); 
-       
zavestno in naklepoma sodeluje pri dejavnostih, katerih namen ali
posledica je neposredno ali posredno izogibanje ukrepom iz prvega in drugega
odstavka 6. člena uredbe 1284/2009/EU (četrti odstavek 6. člena uredbe
1284/2009/EU). 
(2) Z globo od 1.500 do 4.100 evrov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika, če stori dejanje iz prejšnjega
odstavka. 
(3) Z globo od 500 do 1.200 evrov se za prekršek kaznuje
posameznik, če stori dejanje iz prvega odstavka tega člena.
9. člen
(1) Z globo od 1.500 do 125.000 evrov se za prekršek kaznuje
pravna oseba ali samostojni podjetnik posameznik ali posameznik, ki samostojno
opravlja dejavnost, če brez poseganja v veljavna pravila glede poročanja,
zaupnosti in poslovne skrivnosti: 
-       
nemudoma ne pošlje vseh podatkov, ki bi pripomogli k spoštovanju
obveznosti iz uredbe 1284/2009/EU, kakor je npr. zamrznitev računov in zneskov
v skladu s 6. členom uredbe 1284/2009/EU, pristojnim organom, navedenim na
spletnih straneh iz priloge III k uredbi 1284/2009/EU, če prebiva ali ima sedež
v Republiki Sloveniji, in neposredno ali prek teh pristojnih organov Komisiji
EU (točka a prvega odstavka 12. člena uredbe 1284/2009/EU); 
-       
ne sodeluje s pristojnimi organi, navedenimi na spletnih straneh iz
priloge III k uredbi 1284/2009/EU, pri vsakem preverjanju takih podatkov (točka
b prvega odstavka 12. člena uredbe 1284/2009/EU). 
(2) Z globo od 1.500 do 4.100 evrov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika, če stori dejanje iz prejšnjega
odstavka. 
(3) Z globo od 500 do 1.200 evrov se za prekršek kaznuje
posameznik, če stori dejanje iz prvega odstavka tega člena.
IV. NADZOR
10. člen
(1) Izvajanje določb te uredbe in uredbe 1284/2009/EU v
okviru svojih pooblastil iz zadev stvarne pristojnosti organa nadzirajo
pristojni inšpekcijski in carinski organi, policija, pristojni nosilci javnih
pooblastil. Če gre za vojaško orožje in vojaško opremo, opravljajo nadzor iz
prejšnjega stavka Inšpektorat Republike Slovenije za obrambo in carinski
organi, če gre za civilno orožje, strelivo in gospodarska razstreliva, pa
Inšpektorat Republike Slovenije za notranje zadeve in carinski organi. 
(2) Pri opravljanju nadzora iz prejšnjega odstavka organi
odvzamejo predmete, ki so bili uporabljeni ali namenjeni za prekršek ali so
nastali v zvezi z njim. 
(3) O ugotovljenih kršitvah določb iz te uredbe in uredbe
1284/2009/EU organi iz prvega odstavka tega člena nemudoma obvestijo
ministrstvo, pristojno za zunanje zadeve.
V. KONČNA DOLOČBA
11. člen
Ta uredba začne veljati naslednji dan po objavi v Uradnem
listu Republike Slovenije.
Št. 00724-70/2010
Ljubljana, dne 9. decembra 2010
EVA 2010-1811-0083
Vlada Republike Slovenije
mag. Mitja Gaspari l.r. 
Minister