1. člen
(splošna določba)
(1) Slovenska
nacionalna komisija za Unesco (v nadaljnjem besedilu: komisija) je stalno
posvetovalno telo Vlade Republike Slovenije.
(2) Mandat komisije je
štiri leta. Komisija se uradno oblikuje, ko je imenovana večina članov komisije
in se je iztekel mandat komisije prejšnjega sklica. Komisiji začne teči mandat
z dnem konstitutivnega zasedanja skupščine komisije.
2. člen
(naloge komisije)
(1) Komisija ima
naslednje naloge:
1.     
svetuje Vladi Republike Slovenije in njenim organom ter delegacijam v
vseh zadevah s področja delovanja Organizacije Združenih narodov za
izobraževanje, znanost in kulturo (v nadaljnjem besedilu: Unesco);
2.     
povezuje in pospešuje sodelovanje vladnih in nevladnih organov in
organizacij v izvajanju programskih aktivnosti Unesca v Sloveniji ter njihovo
sodelovanje v aktivnostih zunaj države, vključno z nudenjem strokovnih nasvetov
in pomoči Unescu ter drugim nacionalnim komisijam za Unesco;
3.     
skrbi za uresničevanje ciljev Unesca v Sloveniji ter za predstavljanje
slovenskih interesov v oblikovanju in izvajanju programa in aktivnosti Unesca;
4.     
pripravlja vsebinske resolucije in priporočila o aktualnih tematikah, ki
so pomembne in v interesu Republike Slovenije ter tudi na mednarodni ravni;
5.     
spodbuja izmenjavo izkušenj in znanja, ki jih nudi in omogoča Unesco s
svojimi mednarodnimi aktivnostmi;
6.     
pospešuje sodelovanje pri izvajanju programskih aktivnosti z drugimi
nacionalnimi komisijami za Unesco, sekretariatom Unesca in regionalnimi uradi
Unesca;
7.     
izvaja druge aktivnosti, za katere meni, da so povezane s splošnimi
cilji Unesca;
8.     
obravnava možnosti sodelovanja Republike Slovenije z Unescom na
področjih izobraževanja, znanosti, kulture, komunikacije in informacij,
digitalizacije in drugih programskih nalog Unesca ter o svojih predlogih
obvešča Vlado Republike Slovenije;
9.     
obravnava programe, projekte in druge aktivnosti Unesca ter pripravlja
predloge za njihovo izvajanje in vključevanje Republike Slovenije v te
aktivnosti oziroma s svojimi delegati sodeluje na mednarodnih seminarjih,
konferencah, simpozijih in drugih srečanjih, organiziranih v okviru programov
Unesca doma in v tujini;
10.  
pripravlja izhodišča za nastop vladne delegacije na zasedanjih generalne
konference Unesca in izvršilnega odbora Unesca ter predlaga sestavo delegacij,
udeležence na drugih sestankih Unesca ter predstavnike Republike Slovenije v
organih Unesca;
11.  
pripravlja mnenja o sklepanju in izvajanju konvencij in priporočil ter
drugih dokumentov, sprejetih v okviru pristojnosti Unesca, ter daje pobude za
njihovo uporabo v Republiki Sloveniji;
12.  
daje pobude in predloge za pripravo poročil in drugega informativnega
gradiva, ki seznanjajo Unesco s stanjem na področju izobraževanja, znanosti,
kulture, komunikacije in informacij, digitalizacije in na drugih področjih v
pristojnosti Unesca v Republiki Sloveniji, ter za pripravo statističnih in
drugih podatkov s teh področij;
13.  
daje pobude za vključevanje organizacij, strokovnih društev in
posameznikov s področij pristojnosti Unesca v njegove aktivnosti;
14.  
redno obvešča javnost o ciljih in aktivnosti Unesca, obravnava vprašanja
v zvezi s predstavljanjem najpomembnejših dokumentov, sprejetih v Unescu, širši
javnosti ter njihovega prevajanja v slovenski jezik;
15.  
obravnava druga vprašanja s področja sodelovanja Republike Slovenije z
Unescom.
(2) Za uspešno in
učinkovito izvajanje svojih nalog komisija:
1.     
sprejema programe dela in aktivnosti komisije, finančne načrte za
njihovo izvajanje ter določa izvajalce sprejetih programov in aktivnosti;
2.     
pripravlja strateške usmeritve za svoje delovanje;
3.     
svoje delovanje redno usklajuje z vsemi zadevnimi vladnimi resorji;
4.     
občasno, vendar najmanj vsaki dve leti poroča Vladi Republike Slovenije o
uresničevanju strateških usmeritev ter izvajanju programov dela in aktivnosti.
(3) Komisija deluje v
skladu s poslovnikom, ki ga sprejme na svoji konstitutivni seji.
3. člen
(sestava komisije)
(1) Komisijo
sestavljajo predsednik, podpredsednika in člani.
(2) Člane imenujejo:
1.     
Državni zbor Republike Slovenije;
2.     
Ministrstvo za zunanje in evropske zadeve;
3.     
Ministrstvo za visoko šolstvo, znanost in inovacije;
4.     
Ministrstvo za vzgojo in izobraževanje;
5.     
Ministrstvo za kulturo;
6.     
Ministrstvo za naravne vire in prostor;
7.     
Ministrstvo za digitalno preobrazbo.
(3) Organi iz
prejšnjega odstavka svoje predstavnike imenujejo za štiri leta z možnostjo
ponovnega imenovanja.
(4) Če je član komisije
predčasno razrešen, mora organ iz drugega odstavka tega člena o tem obvestiti
Urad Slovenske nacionalne komisije za Unesco in imenovati novega člana za čas
do izteka mandata predčasno razrešenega člana.
(5) Člani komisije po
položaju so:
1.     
predstavniki naslednjih zavodov in teles: Zavod Republike Slovenije za
varstvo narave, Zavod Republike Slovenije za varstvo kulturne dediščine,
koordinator varstva nesnovne kulturne dediščine, Zavod Republike Slovenije za
šolstvo, Rektorska konferenca, Slovenska akademija znanosti in umetnosti;
2.     
nacionalni koordinator slovenske mreže Unescu pridruženih šol (ASPNet);
3.     
koordinator Unescove mladinske platforme Slovenije;
4.     
predsedniki nacionalnih odborov medvladnih in mednarodnih programov
Unesca ter stalnih delovnih teles, ki jih ustanovi komisija;
5.     
predsedujoči nacionalnim odborom Mednarodnega združenja za spomenike in
spomeniška območja (International Council on Monuments and Sites – ICOMOS),
Mednarodne zveze za varstvo narave (International Union for Conservation of
Nature – IUCN) ter Mednarodnega muzejskega sveta (International Council of
Museums – ICOM);
6.     
predstavnik Unescovih kateder v Sloveniji.
(6) Častni člani
komisije so nekdanji predsedniki in generalni sekretarji komisije. Njihove
pravice in dolžnosti določa poslovnik komisije.
(7) Komisija lahko na
predlog izvršilnega odbora komisije imenuje do tri člane iz vrst
izobraževalnega, znanstvenega, intelektualnega in kulturnega okolja ter s
področja digitalizacije, ki so s svojim izjemnim dolgoletnim delom prispevali k
izboljšanju sodelovanja z Unescom.
4. člen
(organi in delovna telesa komisije)
(1) Organi komisije so
skupščina, predsednik, dva podpredsednika in izvršilni odbor.
(2) Komisija ustanovi
naslednje nacionalne odbore medvladnih in mednarodnih programov Unesca ter
stalna delovna telesa komisije:
1.     
Nacionalni odbor za Mednarodni program za vede o Zemlji in geoparke
(International Geoscience and Geoparks Programme – IGGP);
2.     
Nacionalni odbor za Medvladno oceanografsko komisijo (Intergovernmental
Oceanographic Commission – IOC);
3.     
Nacionalni odbor za Medvladni hidrološki program (Intergovernmental
Hydrological Programme – IHP);
4.     
Nacionalni odbor za medvladni program Človek in biosfera (Man and the
Biosphere – MAB);
5.     
Nacionalni odbor za program za upravljanje družbenih sprememb
(Management of Social Transformations – MOST);
6.     
Nacionalni odbor za medvladni program Spomin sveta (Memory of the World
– MoW);
7.     
Nacionalno koordinacijo slovenske mreže Unescu pridruženih šol (ASPnet);
8.     
Unescovo mladinsko platformo Slovenije;
9.     
Nacionalni odbor za program Unesco – L´OREAL »Za ženske v znanosti (For
Women in Science)«.
(3) Komisija lahko za
posebne naloge ustanovi dodatne stalne ali začasne strokovne in posvetovalne
odbore in delovna telesa komisije ter s sklepom določi njihovo sestavo, mandat
in področje delovanja in pristojnosti.
5. člen
(povračilo stroškov)
Člani komisije in člani nacionalnih odborov ter delovnih
teles komisije so pri svojem delu neodvisni in svoje delo opravljajo kot častno
funkcijo ter niso upravičeni do sejnin in povračila drugih stroškov.
6. člen
(skupščina)
(1) Skupščino
sestavljajo vsi člani komisije, imenovani člani in člani po položaju.
(2) Skupščina se na
plenarnem zasedanju sestane najmanj enkrat letno.
(3) Naloge skupščine
so:
1.     
sprejetje letnega vsebinskega programa in finančnega načrta delovanja
komisije;
2.     
imenovanje dveh podpredsednikov komisije;
3.     
imenovanje izvršilnega odbora komisije;
4.     
ustanovitev in določitev sestave in mandata nacionalnih odborov
medvladnih in mednarodnih programov Unesca ter drugih stalnih in začasnih
delovnih teles komisije;
5.     
sprejetje strategije, resolucij, smernic in priporočil na področju
pristojnosti komisije;
6.     
sprejetje drugih odločitev na najvišji ravni.
7. člen
(predsednik in podpredsednika komisije)
(1) Predsednika
komisije imenuje Vlada Republike Slovenije na predlog ministrstva, pristojnega
za visoko šolstvo, znanost in inovacije, v soglasju z ministrstvom, pristojnim
za vzgojo in izobraževanje, ministrstvom, pristojnim za kulturo, ministrstvom
pristojnim za zunanje in evropske zadeve, ministrstvom, pristojnim za naravne
vire in prostor, ter ministrstvom, pristojnim za digitalno preobrazbo.
(2) Predsednik je
imenovan za pet let in je po poteku mandata lahko ponovno imenovan.
(3) Podpredsednika
komisije izvolijo med seboj člani komisije na plenarnem zasedanju skupščine.
(4) Podpredsednika sta
izvoljena za čas trajanja mandata komisije.
8. člen
(izvršilni odbor)
(1) Izvršilni odbor
komisije sestavljajo:
1.     
predsednik, podpredsednika in generalni sekretar komisije;
2.     
člani komisije, ki so jih v komisijo imenovali ministrstvo, pristojno za
visoko šolstvo, znanost in inovacije, ministrstvo, pristojno za vzgojo in
izobraževanje, ministrstvo, pristojno za zunanje in evropske zadeve,
ministrstvo, pristojno za kulturo, ministrstvo, pristojno za naravne vire in
prostor, ter ministrstvo, pristojno za digitalno preobrazbo.
(2) Izvršilni odbor
pripravlja plenarna zasedanja komisije in odloča o vseh vprašanjih iz
pristojnosti komisije v času med plenarnimi zasedanji skupščine.
9. člen
(Urad Slovenske nacionalne komisije za Unesco)
(1) Strokovno-administrativne
in druge operativne naloge za komisijo opravlja Urad Slovenske nacionalne
komisije za Unesco (v nadaljnjem besedilu: urad), ki deluje v okviru
ministrstva, pristojnega za visoko šolstvo, znanost in inovacije. Urad je pri
svojem delu samostojen in neposredno izvaja sprejete sklepe in odločitve komisije,
nacionalnih odborov in njenih delovnih teles ter se pri svojem delu povezuje z
drugimi vladnimi organi in službami.
(2) Urad med drugim:
1.     
usklajuje udeležbo slovenskih predstavnikov na mednarodnih sestankih v
okviru Unesca in tujih strokovnjakov v Sloveniji;
2.     
aktivno sodeluje na mednarodnih in nacionalnih zasedanjih in konferencah
na strokovni ravni v okviru Unesca;
3.     
skrbi za administrativno-formalno, operativno in logistično izvajanje
programa dela komisije na mednarodni in nacionalni ravni;
4.     
usklajuje delo in dejavnosti z vladnimi in nevladnimi organi in
organizacijami, ki sestavljajo komisijo, ter z drugimi organi in
organizacijami, ki lahko prispevajo k uresničevanju programa in dejavnosti
Unesca;
5.     
usmerja in nadzoruje delo nacionalnih odborov medvladnih in mednarodnih
programov ter stalnih in začasnih delovnih teles, ki sta jih komisija ali
izvršilni odbor ustanovila na podlagi 4. člena
tega sklepa.
(3) Urad zagotavlja in
izvaja financiranje programa dela in aktivnosti komisije ter drugih
dogovorjenih obveznosti doma in na tujem iz proračuna ministrstva, pristojnega
za visoko šolstvo, znanost in inovacije.
(4) Direktor urada
opravlja tudi funkcijo generalnega sekretarja komisije, in sicer:
1.     
skrbi za izvajanje nalog komisije;
2.     
skrbi za izvajanje programa komisije in organiziranje sodelovanja
Republike Slovenije z Unescom;
3.     
skrbi za stalno obveščanje javnosti o ciljih in aktivnostih Unesca ter
za razširjanje dokumentov in gradiva Unesca;
4.     
svetuje vladnim in nevladnim organom in organizacijam o zadevah s področij
delovanja Unesca ter pripravlja informacije s področij delovanja Unesca;
5.     
sodeluje s stalnim predstavništvom Republike Slovenije pri Unescu in z
vsemi organi in organizacijami, ki sestavljajo komisijo;
6.     
sodeluje s sekretariatom Unesca in spremlja delo vodstvenih organov
Unesca ter sodeluje z drugimi nacionalnimi komisijami za Unesco;
7.     
obvešča izvršilni odbor in komisijo ter vladne organe o izvajanju
programa in aktivnostih Unesca;
8.     
predstavlja komisijo na sestankih nacionalnih komisij za Unesco in
drugih konferencah.
PREHODNA IN KONČNI DOLOČBI
10. člen
(imenovanje članov komisije in mandat predsednika komisije)
(1) Urad po uveljavitvi
tega sklepa pozove predlagatelje iz prvega odstavka 3. člena
tega sklepa, da imenujejo člane komisije. Predsednik komisije skupaj z uradom
skliče konstitutivno skupščino, potem ko je imenovana večina članov komisije.
(2) Predsednik komisije
nadaljuje delo do izteka mandata, za katerega je bil imenovan.
11. člen
(prenehanje veljavnosti)
Z dnem uveljavitve tega sklepa preneha veljati Sklep o
ustanovitvi Slovenske nacionalne komisije za UNESCO (Uradni list RS, št. 47/19).
12. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.
Št. 00704-371/2023
Ljubljana, dne 9. novembra 2023
EVA 2023-3360-0028
Vlada Republike Slovenije
Tanja Fajon
podpredsednica