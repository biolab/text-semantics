1. TEMELJNE DOLOČBE
1. člen
(vsebina pravilnika)
Ta pravilnik določa podrobnejšo vsebino projektne
dokumentacije za zahtevne in manj zahtevne objekte, način njene izdelave in
vrste načrtov, ki jo sestavljajo in se uporabljajo za posamezne vrste stavb in
gradbenih inženirskih objektov, glede na namen njene uporabe, obliko in vsebino
povzetka revizijskega poročila ter vsebino povzetka podatkov o nameravani
gradnji.
2. člen
(vrste projektne dokumentacije)
(1) Glede na namen uporabe se projektna dokumentacija
razvršča na naslednje projekte: 
-       
idejno zasnovo (IDZ), katere namen je pridobitev projektnih pogojev
oziroma soglasij za priključitev pristojnih soglasodajalcev, 
-       
idejni projekt (IDP), katerega namen je izbor najustreznejše variante
nameravanega objekta oziroma načina izvedbe del, ki se izdela le, če je tako
določeno s posebnimi predpisi ali če to izrecno pisno zahteva investitor, 
-       
projekt za pridobitev gradbenega dovoljenja (PGD), katerega namen je
pridobitev gradbenega dovoljenja, 
-       
projekt za izvedbo (PZI), katerega namen je izvedba gradnje, 
-       
projekt izvedenih del (PID), katerega namen je pridobitev uporabnega
dovoljenja. 
(2) Kadar se pri izdelavi projekta, v upravnih postopkih in
drugih dejanjih za posamezne projekte uporabljajo kratice, se morajo
uporabljati kratice, kot so določene v prejšnjem odstavku.
3. člen
(vsebina projektne dokumentacije)
(1) S projektno dokumentacijo odgovorni projektanti določijo
lokacijske, funkcionalne, tehnične in oblikovne značilnosti predvidene gradnje
tako, da ob upoštevanju naročila investitorja, zagotovijo skladnost s
prostorskimi akti, zanesljivost in evidentiranost. 
(2) Glede na namen, vrsto, velikost, kapaciteto in druge
značilnosti objekta, odgovorni projektant zanesljivost objekta zagotovi z
izpolnjevanjem ene, več ali vseh bistvenih zahtev, katerih obvezno
izpolnjevanje določajo gradbeni predpisi, tehnične smernice, standardi oziroma
zadnje stanje gradbene tehnike.
4. člen
(bistvene zahteve)
(1) Pri zagotavljanju izpolnjevanja bistvene zahteve
»mehanska odpornost in stabilnost« je treba zagotoviti, da vplivi, ki jim bo
objekt verjetno izpostavljen, ne bodo povzročili: 
-       
porušitve celotnega ali dela objekta, 
-       
deformacij, večjih od dopustnih ravni, 
-       
škode na drugih delih gradbenega objekta, na napeljavi in vgrajeni
opremi zaradi večjih deformacij nosilne konstrukcije ali 
-       
škode, nastale zaradi nekega dogodka, katere obseg je nesorazmerno velik
glede na osnovni vzrok. 
(2) Pri zagotavljanju izpolnjevanja bistvene zahteve »varnost
pred požarom« je zaradi zagotovitve čim manjšega ogrožanja ljudi v objektih in
okolici treba zagotoviti, da: 
-       
se zmanjša nevarnost širjenja požara na sosednje objekte, 
-       
nosilna konstrukcija objekta ob požaru določen čas ohrani potrebno
nosilnost, 
-       
se v največji možni meri omeji hitro širjenje požara v objektu, 
-       
je na voljo zadostno število ustrezno izvedenih evakuacijskih poti in
izhodov, ki uporabnikom omogočajo hitro in varno zapustitev objekta, 
-       
je v primerih, ko je to potrebno zagotovljeno požarno javljanje in alarmiranje,
-       
so zagotovljene naprave in oprema za gašenje, in 
-       
je v objektu možen neoviran in varen dostop za gašenje in reševanje. 
(3) Pri zagotavljanju izpolnjevanja bistvene zahteve
»higienska in zdravstvena zaščita in zaščita okolice« je zaradi zagotavljanja
primernega notranjega okolja (toplotno okolje, osvetlitev, kakovost zraka,
vlažnost), oskrbe z vodo, odvajanja odpadnih voda, odstranjevanja trdnih
odpadkov in skrbi za okolico objekta treba zagotoviti, da se na najmanjšo možno
mero: 
-       
zmanjša oddajanje strupenih plinov, ki jih oddajajo gradbeni materiali
ali deli objekta, 
-       
zmanjša prisotnost nevarnih delcev ali plinov v zraku, 
-       
zmanjša emisije nevarnega sevanja, 
-       
zmanjša onesnaženje ali zastrupljanje vode ali zemlje, 
-       
preprečuje napačno odvajanje odpadnih voda, dima, trdnih ali tekočih
odpadkov, in 
-       
preprečuje prisotnost vlage v delih objekta ali na površinah znotraj
objekta. 
(4) Pri zagotavljanju izpolnjevanja bistvene zahteve »varnost
pri uporabi« je zaradi zagotovitve čim manjšega ogrožanja ljudi (zlasti
starejših in invalidnih oseb ter otrok) v objektih treba zagotoviti, da pri
normalni rabi objekta ne more priti do: 
-       
zdrsa, padca, udarca, 
-       
opeklin, električnega udara, eksplozije in 
-       
nezgode zaradi gibanja vozil. 
(5) Pri zagotavljanju izpolnjevanja bistvene zahteve »zaščita
pred hrupom« je zaradi omejevanja ogrožanja zdravja in zagotavljanja
sprejemljivih možnosti za spanje, počitek in delo uporabnikov objektov, treba
zagotavljati varstvo pred: 
-       
hrupom, ki po zraku prihaja iz drugih prostorov, 
-       
udarnim hrupom, ki se v prostor prenaša preko konstrukcije, 
-       
hrupom naprav in inštalacij v stavbi, 
-       
pred odmevnim hrupom, in 
-       
pred zunanjim hrupom (npr. hrupom prometa, hrupom iz bližnjih
industrijskih objektov). 
(6) Pri zagotavljanju izpolnjevanja bistvene zahteve
»varčevanje z energijo in ohranjanje toplote« je ob upoštevanju podnebnih
razmer in zagotavljanju ustreznega toplotnega ugodja za bivanje in delo ljudi v
objektih, treba zagotoviti tudi učinkovito rabo energije. Z izbiro toplotne
zaščite, ogrevanja, hlajenja, prezračevanja, razsvetljave in priprave tople
vode v objektih je treba zagotoviti, da objekt ne preseže dovoljene letne
potrebne toplote za ogrevanje in dovoljene letne dovedene energije za svoje
delovanje.
2. SESTAV PROJEKTNE DOKUMENTACIJE
5. člen
(sestavine projektov)
(1) Projekt po zaporedju sestavljajo: 
-       
vodilna mapa, 
-       
načrti in 
-       
elaborati. 
(2) Vodilna mapa vsebuje podatke o projektu in udeležencih
pri graditvi, lokacijske podatke ter druge dokumente iz katerih izhajajo
podatki, pomembni za ugotavljanje skladnosti rešitev v projektu s prostorskimi
akti, izpolnjevanju bistvenih zahtev nameravane gradnje in drugi podatki,
pomembni za odločanje v upravnem postopku. 
(3) Načrti vsebujejo sistematično urejene sestave grafičnih
prikazov in opisov, s katerimi se določijo lokacijske, funkcionalne, oblikovne
in tehnične značilnosti nameravane gradnje in s pomočjo katerih je mogoče
skupaj z drugimi predpisanimi sestavinami dokazati, da bo nameravana gradnja
skladna s prostorskimi akti, izpolnjevala bistvene zahteve ter da bodo za
objekt, za katerega je to določeno s posebnimi predpisi, zagotovljen neoviran
dostop, vstop in uporaba brez grajenih ovir. 
(4) Elaborati vsebujejo študije, zasnove, strokovne ocene,
geodetske načrte, konservatorske načrte ter druge tehnične dokumente v zvezi z
gradnjo kadar so zaradi posebnosti posamezne vrste objekta ali lokacije, na
kateri se objekt gradi, potrebni in jih zahtevajo posebni predpisi, s katerimi
se dokazuje izpolnjevanje predpisanih bistvenih zahtev. 
(5) Sestavine vodilne mape, načrtov in elaboratov projektne
dokumentacije se vlaga v mape, ki omogočajo vstavljanje listov v formatu A4. 
(6) Če so vodilna mapa, načrti in elaborati vloženi v eno
mapo, morajo ti biti med seboj jasno ločeni. 
(7) Če so posamezne sestavine projektne dokumentacije na
listih večjega formata, se zložijo na format A4. 
(8) Na zunanji strani platnic vsake mape projekta morajo biti
najmanj podatki o: 
-       
vrsti projekta, 
-       
objektu, 
-       
vsebini mape, z oznakami, določenimi v tem pravilniku (npr. 0 Vodilna
mapa, 1 Načrt arhitekture …), 
-       
projektantu, 
-       
identifikacijski označbi projekta, 
-       
datumu izdelave projekta. 
(9) Projektna dokumentacija mora biti izdelana v slovenskem
jeziku.
6. člen
(vodilna mapa projektne dokumentacije)
(1) Vodilna mapa v projektni dokumentaciji mora biti vidno
označena s številko »0«. 
(2) Podatke o projektu in udeležencih pri graditvi
sestavljajo naslovna stran s ključnimi podatki o projektu in udeležencih pri
graditvi, kazalo vsebine vodilne mape, kazalo vsebine projekta, splošni podatki
o objektu in soglasjih ter podatki o izdelovalcih projekta, katerih vsebina je
določena v prilogi 1, ki je sestavni del tega pravilnika. 
(3) Lokacijski podatki so opisi in/ali grafični prikazi, s
katerimi se prikazujejo podatki, ki se nanašajo na zemljiško parcelo, lego
objekta na zemljišču, njegovo velikost, namembnost, oblikovanje, odmike,
dostopi in intervencijske površine, vplive nameravane gradnje na okolje, če je
to zahtevano, ter priključke na komunalno in drugo infrastrukturo, kadar so predvideni.
Grafični prikazi projekta za pridobitev gradbenega dovoljenja se izdelajo na
geodetskem načrtu. 
(4) Če ima posamezna sestavina projektne dokumentacije, ki
mora biti po tem pravilniku vložena v vodilno mapo, več strani, mora biti na
vsaki strani označeno, za katero sestavino vodilne mape gre ter navedena
označba zaporedne številke strani. 
(5) Sestavine vodilne mape so za vsako vrsto projekta posebej
določene v poglavju o podrobnejši vsebini projektov, ki sodijo v projektno
dokumentacijo. 
(6) Sestavine vodilne mape morajo biti v projekt vložene v
vrstnem redu, kot je za posamezen projekt določeno v tem pravilniku in med
seboj jasno ločene. 
(7) Za vse sestavine vodilne mape je odgovoren odgovorni
vodja projekta.
7. člen
(načrti)
(1) Načrti projektne dokumentacije morajo biti zloženi v
naslednjem vrstnem redu in vidno označeni z naslednjimi številčnimi oznakami: 
-       
številka »1«: načrti arhitekture, 
-       
številka »2«: načrti krajinske arhitekture, 
-       
številka »3«: načrti gradbenih konstrukcij in drugi gradbeni načrti, 
-       
številka »4«: načrti električnih inštalacij in električne opreme, 
-       
številka »5«: načrti strojnih inštalacij in strojne opreme, 
-       
številka »6«: načrti telekomunikacij, 
-       
številka »7«: tehnološki načrti, 
-       
številka »8«: načrti izkopov in osnovne podgradnje. 
(2) Glede na vrsto projekta, vrsto gradnje in vrsto objekta
lahko projekt vsebuje enega ali več vrst načrtov iz prejšnjega odstavka, razen
če ta pravilnik ali drugi predpisi ne določajo, da je v posameznem projektu
določena vrsta načrta obvezna. Vsak projekt lahko vsebuje tudi več načrtov iste
vrste, ki jih je treba poimenovati ter označiti z zaporedno številko vrste
načrta, poševnico in številko načrta. 
(3) Če pri nameravani gradnji določena vrsta načrta ni
potrebna, se zaporedje načrtov in njihove številčne oznake ne spremeni. 
(4) Če ima posamezna sestavina projektne dokumentacije, ki
mora biti po tem pravilniku vložena v mapo z načrti, več strani, mora biti na
vsaki strani označeno za katero sestavino mape gre, zaporedna številka strani
in skupno število vseh strani. 
(5) Vsak načrt sestavljajo naslovna stran s ključnimi podatki
o načrtu in kazalo vsebine načrta, katerih vsebina je določena v prilogi 6, ki
je sestavni del tega pravilnika ter tehnično poročilo in risbe. 
(6) Za vse sestavine načrtov je odgovoren odgovorni
projektant posameznega načrta. Kolikor se v načrt vloži določena sestavina, ki
po svoji vsebini ali stroki sodi v drug načrt, se med podatke o izdelovalcih
projekta, katerih vsebina je določena v prilogi 1 navede tudi sodelavec –
odgovorni projektant, ki je izdelal to sestavino.
8. člen
(tehnično poročilo)
(1) Tehnično poročilo načrtov projektne dokumentacije obsega
tehnične opise, lahko tudi rezultate analiz in izračunov, sheme in druge
prikaze, iz katerih so razvidni bistveni podatki v zvezi z izpolnjevanjem
bistvenih zahtev, izsledke predhodnih raziskav, empirične podatke, ter oceno
vrednosti materiala in del. 
(2) Rezultati izračunov in analiz morajo vsebovati opis
računskih metod in predpostavk, na podlagi katerih je odgovorni projektant
prišel do takšnih rezultatov.
9. člen
(risbe)
(1) Natančnost merila, v katerem morajo biti izdelane risbe v
posameznem projektu, mora omogočiti uresničitev namena, zaradi katerega se
posamezna vrsta projekta izdeluje. 
(2) Istovrstne risbe in vse risbe v posamezni vrsti projekta
morajo biti izdelane praviloma v istem merilu. 
(3) Vsaka risba mora imeti v spodnjem desnem kotu glavo, v
kateri mora biti navedeno, kaj risba prikazuje in mora vsebovati najmanj
naslednje podatke: 
-       
vrsta projekta (IDZ, IDP, PGD, PZI, PID), 
-       
identifikacijsko označbo projekta, 
-       
vsebino risbe, 
-       
merilo, 
-       
ime, priimek in identifikacijsko številko odgovornega projektanta, ki je
izdelal risbo, 
-       
označbo risbe, 
-       
datum izdelave risbe. 
(4) Vsaka tlorisna risba, ki prikazuje lego nameravane
gradnje v prostoru, mora imeti označene smeri neba. 
(5) V primeru rekonstrukcije, dozidave ali nadzidave
obstoječega objekta ali v primeru spremembe namembnosti je treba pred izdelavo
risb izdelati posnetek obstoječega stanja. Za izdelavo posnetka obstoječega
objekta se lahko uporabijo tudi obstoječe risbe projekta izvedenih del. 
(6) Če se objekt, varovan na podlagi predpisov o kulturni
dediščini, prizidava, nadzidava ali rekonstruira, morajo biti zavarovani deli
objekta v posnetku obstoječega stanja posebej označeni.
3. PODROBNEJŠA VSEBINA PROJEKTOV
3.1 Idejna zasnova
10. člen
(vodilna mapa)
(1) Vodilna mapa mora poleg vsebine določene v prilogi 1 tega
pravilnika vsebovati tudi lokacijske podatke. 
(2) Lokacijski podatki v vodilni mapi morajo vsebovati: 
-       
popis zemljiških parcel na katerih je predvidena gradnja, 
-       
navedbo veljavnega prostorskega akta, ki določa rešitve oziroma pogoje
za gradnjo, 
-       
opis obstoječega in predvidenega stanja, 
-       
popis varovanih območji in varovalnih pasov z navedbo soglasodajalcev, 
-       
popis predvidenih priključkov na infrastrukturo z navedbo predvidenih
dimenzij oziroma predvideno kapaciteto z navedbo upravljavcev gospodarske javne
infrastrukture, 
-       
grafični prikaz lege objekta na zemljišču, tako da je razvidna njegova
tlorisna velikost in odmiki od sosednjih zemljišč, sosednjih objektov ter
varovanih območji in varovalnih pasov, 
-       
grafični prikaz značilnih prerezov (profilov).
11. člen
(načrti)
(1) Idejna zasnova za stavbe mora vsebovati načrt arhitekture
ter prikaz priključkov na gospodarsko javno infrastrukturo. 
(2) Idejna zasnova za gradbeno inženirske objekte mora
vsebovati tiste vrste načrtov, ki so potrebni za izdajo projektnih pogojev ter
prikaz želenih priključkov na gospodarsko javno infrastrukturo. 
(3) Risbe v načrtih stavb morajo vsebovati najmanj tloris in
en značilen prerez iz katerega je razvidna maksimalna globina in višina
objekta. Za podrobnejšo vsebino in obseg risb načrtov za gradbene inženirske
objekte se uporabljajo pravila stroke tako, da se doseže enako raven kot za
stavbe. 
(4) Prikazi priključkov na infrastrukturo morajo vsebovati
shemo predvidenega poteka priključka od mesta priključitve na obstoječo
infrastrukturo do objekta z navedbo potrebne dimenzije oziroma kapacitete
priključka.
12. člen
(posebnosti)
Ne glede na določbe prejšnjih dveh členov vodilna mapa
projekta v primeru odstranitve objekta ali spremembe namembnosti ne vsebuje
grafičnih prikazov, temveč le tekstualni opis lokacije objekta. Projekt
odstranitve objekta ali spremembe namembnosti ne vsebuje načrtov.
3.2. Idejni projekt
13. člen
(vodilna mapa)
(1) Vodilna mapa mora poleg vsebine določene v prilogi 1 tega
pravilnika vsebovati tudi lokacijske podatke in zbirno projektno poročilo. 
(2) Lokacijski podatki v vodilni mapi morajo vsebovati: 
-       
popis zemljiških parcel na katerih bo potekala predvidena gradnja, 
-       
navedbo veljavnega prostorskega akta, ki določa rešitve oziroma pogoje
za gradnjo, 
-       
opis obstoječega in predvidenega stanja, 
-       
popis varovanih območji in varovalnih pasov, 
-       
popis predvidenih priključkov na infrastrukturo z navedbo predvidenih
dimenzij oziroma predvideno kapaciteto z navedbo upravljavcev gospodarske javne
infrastrukture, 
-       
grafični prikaz lege objekta na zemljišču, tako da je razvidna njegova
tlorisna velikost in odmiki od sosednjih zemljišč, sosednjih objektov ter
varovanih območji in varovalnih pasov, 
-       
grafični prikaz priključkov na infrastrukturo, če so priključki
predvideni in če je njihov potek znan, sicer pa izkazana potreba po
priključevanju nanjo, 
-       
grafični prikaz značilnih prerezov (profilov) in oblikovanje objekta in
terena, če je to smiselno. 
(3) Zbirno projektno poročilo vsebuje predvsem opis projekta
s predvidenimi materiali, instalacijami in tehnološko opremo, ki služi objektu
s tehničnimi ukrepi za varstvo okolja ter opis morebitnih predhodnih geoloških
in geomehanskih raziskav, seizmoloških, meteoroloških, hidroloških in
klimatskih pogojev lokacije ter rekapitulacijo ocene vseh stroškov gradnje.
14. člen
(načrti)
(1) Idejni projekt za stavbe mora vsebovati praviloma načrt
arhitekture ali tiste načrte, ki so glede na namen stavbe primerni ter tiste
načrte, ki jih določajo posebni predpisi. 
(2) Idejni projekt za gradbene inženirske objekte mora
vsebovati tiste načrte, ki so glede na namen gradbeno inženirskega objekta
primerni ter tiste načrte, ki jih določajo posebni predpisi. 
(3) Risbe v načrtih stavb morajo vsebovati najmanj tlorise
vsake etaže in dva značilna, med seboj pravokotna prereza. Za podrobnejšo
vsebino in obseg risb načrtov za gradbene inženirske objekte se uporabljajo pravila
stroke tako, da se doseže enako raven, kot je predpisana za stavbe.
15. člen
(posebnosti)
Ne glede na določbe prejšnjih dveh členov vodilna mapa v
primeru odstranitve objekta ali spremembe namembnosti ne vsebuje grafičnih
prikazov temveč le tekstualni opis lokacije objekta z navedbo veljavnega
prostorskega akta, opisom obstoječega in predvidenega stanja in navedbo
predvidenih soglasodajalcev v območju varstvenih in varovalnih pasov ter
soglasij ter popis predvidenih priključkov na infrastrukturo s predvideno
kapaciteto ter mestom priključitve in navedbo načina zagotovitve minimalne
komunalne oskrbe; projekt ne vsebuje načrtov.
3.3. Projekt za pridobitev gradbenega dovoljenja
16. člen
(pečatenje in spreminjanje projekta)
(1) Vodilna mapa se zveže z državno vrvico ter opremi z žigom
in podpisom odgovornega vodje projekta, posamezni načrti pa se zvežejo z
državno vrvico ter opremijo z žigom in podpisom odgovornega projektanta. 
(2) Po začetku postopka za izdajo gradbenega dovoljenja
projekta ni dovoljeno razvezovati ali spreminjati. Spremembe in dopolnitve
projekta nastale med upravnim postopkom se vložijo kot dodatek k projektu pri
čemer mora odgovorni projektant izrecno označiti, da gre za spremembe ali
dopolnitve, kaj se spreminja, ter navesti zaporedno številko in datum spremembe
ali dopolnitve. Dodatek se zveže ter opremi z žigom in podpisom odgovornega
projektanta posameznega načrta, ki se je spreminjal in odgovornega vodje
projekta. 
(3) Če je projekt zaradi sprememb ali dopolnitev nepregleden
lahko upravni organ zahteva, da investitor predloži čistopis projekta. Čistopis
projekta lahko če želi, v katerikoli fazi predloži tudi investitor.
17. člen
(vodilna mapa)
Vodilna mapa mora poleg vsebine določene v prilogi 1 tega
pravilnika vsebovati tudi: 
-       
izjavo odgovornega vodje projekta, določeno v prilogi 2, ki je sestavni
del tega pravilnika, v kateri odgovorni vodja projekta opredeli tudi obvezne
vrste načrtov glede na vrsto gradnje in vrsto objekta, 
-       
povzetek revizijskega poročila, če je revizija predpisana, katerega
vsebina je določena v prilogi 3, ki je sestavni del tega pravilnika, 
-       
lokacijske podatke, 
-       
izkaze, 
-       
kopije pridobljenih soglasij ter soglasij za priključitev.
18. člen
(lokacijski podatki)
(1) Lokacijski podatki glede na vrsto gradnje vsebujejo: 
-       
grafični prikaz lege, velikosti in oblike zemljiške parcele oziroma
zemljiških parcel, na katerih objekt stoji oziroma na katerih bo potekala
nameravana gradnja, s seznamom teh parcel, 
-       
navedbo veljavnega prostorskega akta, ki določajo rešitve oziroma pogoje
za gradnjo z opisom usklajenosti z njim, 
-       
grafični prikaz gradbenih in drugih regulacijskih linij, če so te
določene v prostorskem aktu, 
-       
grafični prikaz lege objekta na zemljišču, tako da je razvidna njegova
tlorisna velikost na stiku z zemljiščem z značilnimi absolutnimi in relativnimi
višinskimi kotami; projekcija najbolj izpostavljenih nadzemnih ali podzemnih
delov objekta na zemljišče; odmiki od sosednjih zemljišč, sosednjih objektov
ter varovanih območji in varovalnih pasov, 
-       
grafični prikaz značilnih prerezov (profilov) in oblikovanje objekta in
terena, če je glede na vrsto objekta in zunanjo ureditev to smiselno, 
-       
grafični prikaz območja za določitev strank z izračunom območja in
seznamom zemljiških parcel na katere sega območje za določitev strank, 
-       
grafični prikaz priključkov na infrastrukturo, ki vsebuje točko
priključitve na obstoječo infrastrukturo, mesto priključitve na objektu in
traso poteka priključka, kadar se objekt nanjo priključuje, s popisom vrst
priključkov in njihov kapacitete oziroma dimenzij ter seznamom zemljiških
parcel preko katerih priključki potekajo, 
-       
grafični prikaz prometne ureditve, ki vsebuje prikaz načina in poteka
priključevanja na javno cesto, prikaz površin za mirujoči promet in
intervencijski dostop ter seznamom zemljiških parcel preko katerih poteka
priključevanje na javno cesto, 
-       
grafični prikaz zunanje ureditve, ki vsebuje prikaz zelenih in utrjenih
površin z odvodnjavanjem, 
-       
opis pričakovanih vplivov objekta na neposredno okolico z navedbo
ustreznih ukrepov, 
-       
elemente za zakoličenje, če se projekt nanaša na gradnjo novega objekta
ali dozidavo, 
-       
grafični prikaz območja gradbišča. 
(2) Grafični prikazi iz prejšnjega odstavka se izdelajo na
geodetskem načrtu, na toliko risbah, da so posamezni prikazi jasno vidni.
19. člen
(izkazi)
Z izkazi se v vodilni mapi dokazuje izpolnjevanje bistvenih
zahtev. Za stavbe je treba predložiti predvsem izkaz požarne varnosti stavbe,
izkaz energijskih karakteristik prezračevanja stavbe in izkaz toplotnih
karakteristik stavbe.
20. člen
(načrti)
(1) Vsak načrt mora vsebovati izjavo odgovornega projektanta
načrta iz priloge 7, ki je sestavni del tega pravilnika. 
(2) Projekt za stavbe mora praviloma vsebovati načrt
arhitekture oziroma tiste vrste načrtov, ki so glede na vrsto gradnje in vrsto
stavbe potrebni ali jih določajo posebni predpisi. Projekt za gradbene
inženirske objekte mora praviloma vsebovati tiste vrste načrtov, ki so glede na
vrsto gradnje in vrsto gradbenega inženirskega objekta potrebni ali jih
določajo posebni predpisi. 
(3) V primeru odstranitve objekta se izdela samo načrt
odstranjevalnih del, v katerem se prikaže način odstranitve objekta tako, da bo
zagotovljena varnost ljudi s čim manjšimi posledicami za okolico ter da se
prikaže situacija končne ureditve. 
(4) V primeru prizidave, nadzidave ali rekonstrukcije objekta
se poleg obveznih načrtov izdela tudi posnetek obstoječega stanja, ki omogoča,
da se jasno označijo tisti deli obstoječega objekta, ki se zaradi prizidave,
nadzidave ali rekonstrukcije v obstoječem objektu spreminjajo ali dopolnjujejo;
tehnično poročilo mora vsebovati statično presojo obstoječega objekta, s katero
se ugotovita možnost in primernost nameravane gradnje. 
(5) V primeru spremembe namembnosti se izdela samo posnetek
obstoječega stanja; kadar sprememba namembnosti predstavlja proizvodnjo, pa
praviloma tudi načrt strojnih in električnih inštalacij. 
(6) V primeru pridobitve gradbenega dovoljenja za že zgrajen
objekt se namesto risb izdelajo posnetki obstoječega stanja: 
1.     
pri stavbah: 
- 
posnetek temeljenja in kanalizacije ter priključkov na infrastrukturo z
identifikacijsko številko obstoječega omrežja, na katerega se priključuje, iz
zbirnega katastra gospodarske javne infrastrukture, 
- 
tlorise vseh etaž z vpisanimi merami in relativnimi višinskimi kotami,
risbo strehe, najmanj dva značilna med seboj pravokotna prereza in prerez skozi
stopnišče ter skozi jašek in strojnico dvigala, če ima objekt dvigalo, poglede
na vse fasade ter detajle, kadar so potrebni za razumevanje obstoječega stanja,
praviloma v merilu 1 : 50 in 
- 
posnetek inštalacij in tiste tehnološke opreme s katerimi se zagotavlja
izpolnjevanje bistvenih zahtev. 
2.     
pri gradbenih inženirskih objektih načrte, s katerimi se doseže raven iz
prejšnjih odstavkov zlasti pa: 
- 
obstoječe vzdolžne in prečne profile v primernem merilu, 
- 
posnetek inštalacij in tiste tehnološke opreme s katerimi se zagotavlja
izpolnjevanje bistvenih zahtev, 
- 
druge posnetke, kadar je to glede na vrsto objekta potrebno.
21. člen
(risbe)
(1) Risbe v načrtih stavb morajo vsebovati zlasti: 
-       
v načrtu arhitekture: risbe temeljenja in kanalizacije, tlorise vseh
etaž z vpisanimi merami in relativnimi višinskimi kotami, risbo strehe, dva
značilna, med seboj pravokotna prereza ter druge značilne prereze, ki so
potrebni za razumevanje objekta ter fasade, praviloma v merilu 1 : 100, 
-       
v načrtu krajinske arhitekture: tloris ureditve zemljišča in dva
značilna, med seboj pravokotna profila, kadar je zemljišče namenjeno gradnji
reliefno razgibano, 
-       
v načrtu gradbenih konstrukcij in drugih gradbenih načrtih: pozicije in
mere ključnih konstrukcijskih elementov, 
-       
v načrtih inštalacij: osnovne sheme razporeditve sistemov in naprav s
prikazom njihove medsebojne povezave in prikaz njihovega priključevanja na
infrastrukturo, s točko priključitve na objektu in točko priključitve na
obstoječo infrastrukturo, 
-       
v tehnološkem načrtu: risbe tehnologi z elementi, ki vplivajo na
izpolnjevanje bistvenih zahtev objekta, 
-       
v načrtih izkopov in osnovne podgradnje: risbe površin in prostornin
izkopa ter risbe podgradnje z navedbo deponije, na kateri se bodo deponirali
izkopani materiali. 
(2) Za podrobnejšo vsebino in obseg risb v načrtih gradbeno
inženirskih objektov se uporabljajo pravila stroke tako, da se doseže raven iz
prejšnjih odstavkov.
22. člen
(posebnosti vodilne mape)
(1) Na območju, urejenem z občinskim podrobnim prostorskim
načrtom oziroma državnim prostorskim načrtom, se ne izdeluje lokacijskih
podatkov, ki se nanašajo na območje za določitev strank. 
(2) Če se nameravana gradnja nanaša na odstranitev objekta,
lokacijski podatki vsebujejo samo lego obstoječega objekta na zemljišču,
zbirnik priključkov na infrastrukturo in območje gradbišča. 
(3) Če se nameravana gradnja nanaša na rekonstrukcijo objekta
s katero se ne spreminja prostornina objekta, nadzidavo, odstranitev ali
spremembo namembnosti, se lahko grafični prikazi lokacijskih podatkov izdelajo
na prikazu iz katastrskega načrta v merilu, ki zagotavlja preglednost prikazov
lokacijskih podatkov.
23. člen
(vodilna mapa za potrebe občine)
(1) Če investitor namerava graditi na območju, ki se ne ureja
z državnim prostorskim načrtom ali občinskim podrobnim prostorskim načrtom ali
če investitor zahteva, da vlogo za odmero komunalnega prispevka posreduje
občini upravni organ, je investitor ob vložitvi zahteve za pridobitev
gradbenega dovoljenja dolžan predložiti dodaten izvod vodilne mape. 
(2) Dodaten izvod vodilne mape se šteje za povzetek podatkov
o nameravani gradnji.
24. člen
(zagotovitev komunalne oskrbe)
(1) Če se gradi nov objekt ali če se objekt prizidava,
nadzidava ali rekonstruira tako, da se zato spreminjajo osnovni parametri
obstoječih priključkov oziroma se povečujejo zahteve v zvezi z njegovo
komunalno oskrbo, je treba v projektu izkazati, da je zagotovljena minimalna
komunalna oskrba. 
(2) Za komunalno oskrbo, ki sledi napredku tehnike se štejejo
zlasti: 
-       
alternativni sistemi oskrbe s pitno vodo, kot je zbiranje deževnice in
sodobni načini filtriranja oziroma lastna oskrba prebivalcev s pitno vodo,
kadar je glede na predpise o oskrbi s pitno vodo ta dovoljena, 
-       
alternativni sistemi oskrbe z elektriko, kot je zagotavljanje elektrike
s fotonapetostnimi ali vetrnimi sistemi, 
-       
alternativni sistemi odvajanja odpadnih voda, kot so male čistilne
naprave, nepretočne greznice in greznice glede na predpise o odvajanju odpadnih
voda, 
-       
alternativni sistemi zagotavljanja toplote, kot so decentralizirani
sistemi na podlagi obnovljivih virov energije, soproizvodnja toplotne in
električne energije ali toplotne črpalke. 
(3) Iz predloženega načrta inštalacij in naprav, s katerimi
se zagotavlja komunalna oskrba iz prejšnjega odstavka, mora nedvoumno izhajati,
da način oskrbe sledi napredku tehnike z zagotavljanjem ekološko
sprejemljivejših načinov oskrbe ob zagotavljanju izpolnjevanja predpisanih
bistvenih zahtev objekta.
25. člen
(obvezni elaborati)
Projektu je treba kot obvezen elaborat priložiti najmanj: 
-       
geodetski načrt, izdelan po predpisih o geodetskem načrtu, če gre za
rekonstrukcijo s katero se spreminja prostornina objekta ali novo gradnjo ali
dozidavo objekta, 
-       
za objekt, za katerega je študija požarne varnosti obvezna, študijo
požarne varnosti, izdelano po predpisih o študiji požarne varnosti, 
-       
pri stavbah, za katere študija požarne varnosti ni obvezna, zasnovo
požarne varnosti, izdelano po predpisih o požarni varnosti v stavbah, 
-       
načrt gospodarjenja z gradbenimi odpadki, izdelan po predpisih o
ravnanju z odpadki, ki nastanejo pri gradbenih delih, če gre za gradnjo, za
katero je načrt gospodarjenja z odpadki obvezen, 
-       
konservatorski načrt, izdelan po predpisih o varstvu kulturne dediščine,
če gre za gradnjo, za katero je načrt obvezen, 
-       
pri stavbah elaborat gradbene fizike, izdelan po predpisih o toplotni
zaščiti in učinkoviti rabi energije v stavbah, 
-       
pri stavbah ocena zvočne izolacije, izdelan po predpisih o zvočni
zaščiti stavb, 
-       
pri stavbah študija izvedljivosti alternativnih sistemov za oskrbo z
energijo, izdelana po predpisih s področja učinkovite rabe energije, če je
študija obvezna.
3.4. Projekt za izvedbo
26. člen
(način izdelave)
Projekt za izvedbo sestavljajo načrti podrobnejših tehničnih
rešitev in detajlov, ki nadgrajujejo posamezne načrte projekta za pridobitev
gradbenega dovoljenja.
27. člen
(vodilna mapa)
Vodilna mapa vsebuje naslovno stran s ključnimi podatki o
projektu in udeležencih pri graditvi, ter podatke o izdelovalcih projekta,
katerih vsebina je določena v prilogi 1.
28. člen
(načrti)
(1) V načrtih lahko odgovorni projektant uporabi posamezne
sestavine (npr. risbe, bistvene izračune, analize) načrtov projekta za
pridobitev gradbenega dovoljenja ali se nanje samo sklicuje, pri čemer mora
jasno in natančno označiti, v katerem delu projekta za pridobitev gradbenega
dovoljenja se te sestavine nahajajo. 
(2) Sestavni del načrtov so lahko tudi delavniški in drugi
tovarniški načrti, če je to potrebno za izvedbo gradnje, vendar jih mora v tem
primeru podpisati in žigosati odgovorni projektant posameznega načrta, pri
čemer mora biti jasno in natančno označeno, kateremu načrtu pripadajo. 
(3) Tehnično poročilo načrtov mora vsebovati zahteve za
lastnosti gradbenih materialov, kot so opredeljeni v predpisih o dajanju
gradbenih proizvodov v promet ter opis mesta in načina njihove vgradnje.
Tehnično poročilo vsebuje tudi popis količin materiala in opreme. 
(4) Risbe načrtov, odvisno od vrste objekta, zahtevnosti,
velikosti in drugih značilnosti nameravane gradnje, vsebujejo zlasti: 
-       
risbe, sheme in detajle gradbenih, obrtniških in inštalacijskih del, 
-       
zbirne risbe vseh inštalacij ter opreme, 
-       
sheme tehnoloških sistemov, 
-       
risbe (de)montaže gradbenih elementov in sklopov, 
-       
risbe in detajle tehnologije gradnje, 
-       
risbe izkopov in temeljev, 
-       
risbe dilatacij in ležišč, 
-       
risbe izolacij, 
-       
opažne risbe, 
-       
armaturne risbe, 
-       
risbe in navodila za vgradnjo konstrukcij in opreme, 
-       
sheme in prikazi faznosti gradnje, 
-       
risbe prebojev in prehodov v konstrukcijah, 
-       
risbe notranje in zunanje ureditve objekta, 
-       
detajlne risbe vodov in napeljav s križanji in priključevanji, 
-       
risbe in opis ureditve gradbišča, ki vsebuje vse podatke o potrebni
infrastrukturi gradbišča (npr. komunikacijske poti, komunalni priključki,
skladišča, deponije, delavnice, prostori za delavce) ter druge podatke,
pomembne za opis vpliva gradbišča na okolico, 
-       
druge potrebne risbe in prikaze. 
(5) Risbe in opis ureditve gradbišča iz prejšnjega odstavka
so lahko tudi sestavina varnostnega načrta, ki se po tem pravilniku šteje za
obvezni elaborat in se izdela skladno s predpisi, ki urejajo zagotavljanje
varnosti in zdravja pri delu na začasnih in premičnih gradbiščih. V tem primeru
ni potrebno, da so risbe in opis ureditve gradbišča sestavni del načrtov
projekta za izvedbo. 
(6) V primeru, da se načrt izdeluje po delih, jih morata
podpisati in žigosati odgovorni vodja projekta in odgovorni projektant.
29. člen
(obvezen elaborat)
Projektu je treba kot obvezen elaborat priložiti najmanj
varnostni načrt po predpisih o zagotavljanju varnosti in zdravja pri delu, če
gre za gradnjo, za katero je varnostni načrt obvezen.
3.5. Projekt izvedenih del
30. člen
(pečatenje in spreminjanje projekta)
(1) Vodilna mapa se zveže z državno vrvico ter opremi z žigom
in podpisom odgovornega vodje projekta, posamezni načrti pa se zvežejo z
državno vrvico ter opremijo z žigom in podpisom odgovornega projektanta. 
(2) Če je projekt zaradi sprememb ali dopolnitev nepregleden
lahko upravni organ zahteva, da investitor predloži čistopis projekta. Čistopis
projekta lahko če želi, v katerikoli fazi predloži tudi investitor.
31. člen
(posebnosti vodilne mape)
(1) Če pri gradnji ni prišlo do odstopanj od projekta za
pridobitev gradbenega dovoljenja in izdanega gradbenega dovoljenja, se namesto
vodilne mape izdela samo izjava projektanta in nadzornika ter odgovornega vodje
projekta in odgovornega nadzornika določene v prilogi 5, ki je sestavni del
tega pravilnika. 
(2) Če je pri gradnji prišlo do sprememb, ki ne vplivajo na
spremembo z gradbenim dovoljenjem določenih lokacijskih in drugih pogojev ter
elementov, ki bi lahko vplivali na zdravstvene pogoje, okolje, varnost objekta
ali predpisane bistvene zahteve in take spremembe tudi ne vplivajo na zagotavljanje
neoviranega dostopa oziroma gibanja funkcionalno oviranih oseb, se izdela
vodilna mapa, ki mora vsebovati naslovno stran s ključnimi podatki o projektu
in udeležencih pri graditvi, kazalo vsebine vodilne mape, kazalo vsebine
projekta ter podatki o izdelovalcih projekta, katerih vsebina je določena v
prilogi 1, izjavo odgovornega vodje projekta izvedenih del in odgovornega
nadzornika določeno v prilogi 4, ki je sestavni del tega pravilnika ter zbirno
projektno poročilo.
32. člen
(zbirno projektno poročilo)
Zbirno projektno poročilo mora vsebovati tudi opis in
utemeljitev skladnosti gradnje s projektom za pridobitev gradbenega dovoljenja
in izdanim gradbenim dovoljenjem. Opis morebitnih sprememb in odstopanj
izvedenega objekta glede na projekt za pridobitev gradbenega dovoljenja mora
vsebovati tudi navedbo listov posameznih načrtov, kjer so te spremembe vidne.
33. člen
(načrti)
Načrti se lahko izdelajo kot novi načrti ali pa tako, da se
posamezni načrti projekta za izvedbo dopolnijo z vsemi spremembami, ki so
nastale med gradnjo. Iz načrtov morajo biti jasno razvidna morebitna odstopanja
izvedenih del od projekta za pridobitev gradbenega dovoljenja. Če se spremembe
vrisujejo na risbe projekta za izvedbo, se nad glavo risbe PZI doda glava PID.
3.6. Posebnosti projektne dokumentacije za enostanovanjske
stavbe
34. člen
(uporaba določb tega poglavja)
Določbe tega poglavja se uporabljajo za enostanovanjske
stavbe, ki sodijo med manj zahtevne objekte.
35. člen
(dokumentacija PGD)
Projekt za pridobitev gradbenega dovoljenja za
enostanovanjsko stavbo vsebuje: 
-       
vodilno mapo, 
-       
načrt arhitekture, 
-       
namesto načrta gradbenih konstrukcij le izjavo odgovornega projektanta,
da bo objekt mehansko odporen in stabilen.
36. člen
(dokumentacija PZI)
Projekt za izvedbo za enostanovanjsko stavbo vsebuje načrte
podrobnejših tehničnih rešitev in detajlov.
3.7. Digitalni del projektne dokumentacije
37. člen
(digitalni del projektne dokumentacije)
(1) Investitor mora del projekta za pridobitev gradbenega
dovoljenja in del projekta izvedenih del predložiti tudi v digitalni obliki, v
skladu z določbami predpisov o prostorskem informacijskem sistemu. 
(2) Digitalni del projekta za pridobitev gradbenega
dovoljenja sestavljata priloga 1 vodilne mape in lokacijski podatki vodilne
mape, digitalni del projekta izvedenih del pa sestavlja le priloga 1 vodilne
mape. 
(3) Za identičnost digitalne oblike projektne dokumentacije z
analogno je odgovoren odgovorni vodja projekta. 
(4) Za tehnično obliko digitalne oblike projektne
dokumentacije se smiselno uporabljajo določbe predpisov o prostorskem
informacijskem sistemu.
4. PREHODNE IN KONČNE DOLOČBE
38. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o projektni in tehnični dokumentaciji (Uradni list RS, št. 66/04 in 54/05).
39. člen
(končni roki za izdelavo projektne dokumentacije po
dosedanjih predpisih)
(1) Ne glede na določbe prejšnjega člena tega pravilnika se
lahko projektna dokumentacija za manj zahtevne objekte izdeluje in prilaga
vlogam v upravnih postopkih po dosedanjih predpisih do 31. decembra 2008, za
zahtevne objekte pa se lahko izdeluje in prilaga vlogam v upravnih postopkih po
dosedanjih predpisih do 31. decembra 2009. 
(2) Ne glede na določbe prvega odstavka tega člena mora biti
po uveljavitvi tega pravilnika projektna dokumentacija, ki se vlaga v upravne
postopke pečatena in zvezana, kot to določa ta pravilnik. 
(3) Ne glede na določbe prvega odstavka tega člena mora
imeti, z uveljavitvijo predpisa, ki ureja merila za izračun in prikaz območja za
določitev strank v postopku izdaje gradbenega dovoljenja iz drugega odstavka
49.a člena ZGO-1, projekt za pridobitev gradbenega dovoljenja, ki se vlaga v
upravne postopke prikazano območje za določitev strank.
40. člen
(začetek veljavnosti pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0071-264/2007
Ljubljana, dne 14. maja 2008
EVA 2008-2511-0024
Janez Podobnik l.r. 
Minister 
za okolje in prostor
Soglašamo!
dr. Vasko Simoniti l.r. 
Minister 
za kulturo 
  
mag. Andrej Vizjak l.r. 
Minister 
za gospodarstvo 
  
mag. Radovan Žerjav l.r. 
Minister 
za promet 
  
Iztok Jarc l.r. 
Minister 
za kmetijstvo, gozdarstvo in prehrano 
  
dr. Milan Zver l.r. 
Minister 
za šolstvo in šport 
  
Marjeta Cotman l.r. 
Ministrica 
za delo, družino in socialne zadeve 
  
Mojca Kucler Dolinar l.r. 
Ministrica 
za visoko šolstvo, znanost in tehnologijo 
  
Zofija Mazej Kukovič l.r. 
Ministrica 
za zdravje 
  
Dragutin Mate l.r. 
Minister 
za notranje zadeve 
  
dr. Gregor Virant l.r. 
Minister 
za javno upravo 
  
Karl Viktor Erjavec l.r. 
Minister 
za obrambo

Priloga
1: Vrsta projektne dokumentacije
Priloga
2: Izjava odgovornega vodje projekta za pridobitev gradbenega dovoljenja
Priloga
3: Povzetek revizijskega poročila
Priloga
4: Izjava odgovornega vodje projekta izvedenih del in odgovornega nadzornika
Priloga
5: Izjava projektanta in nadzornika ter odgovornega vodje projekta in
odgovornega nadzornika
Priloga
6: Naslovna stran s ključnimi podatki o načrtu
Priloga
7: Izjava odgovornega projektanta načrta v projektu za pridobitev gradbenega dovoljenja