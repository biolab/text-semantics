I.
Državni zbor Republike Slovenije ugotavlja, da se pobuda za
razpis zakonodajnega referenduma o Zakonu o dopolnitvi Zakona o obrambi
(ZObr-E), EPA 822-VII, nanaša na zakon, glede katerega skladno s prvo alinejo
drugega odstavka 90. člena Ustave Republike Slovenije (Uradni list RS,
št. 33/91-I, 42/97, 66/00, 24/03, 69/04, 68/06 in 47/13) razpis referenduma
ni dopusten, zato zavrne razpis referenduma.
Na podlagi smiselne uporabe četrtega odstavka 21. člena
Zakona o referendumu in o ljudski iniciativi (Uradni list RS, št. 26/07 –
uradno prečiščeno besedilo; v nadaljevanju ZRLI) se z dnem sprejetja tega
sklepa zbiranje podpisov volivcev za podporo zahtevi za razpis referenduma
zaustavi.
II.
Obrazložitev: Državni zbor Republike Slovenije (v
nadaljevanju: Državni zbor) je na svoji 22. izredni seji, dne 21. 10.
2015, sprejel Zakon o dopolnitvi Zakona o obrambi (ZObr-E), EPA 822-VII.
Državni svet Republike Slovenije je na 16. Izredni (1. korespondenčni) seji na
podlagi tretje alineje prvega odstavka 97. člena Ustave Republike
Slovenije (Uradni list RS, št. 33/91-I, 42/97, 66/00, 24/03, 69/04, 68/06,
47/13 in 47/13; v nadaljevanju: Ustava) sprejel odločitev, da ne bo vložil veta
na Zakon o dopolnitvi Zakona o obrambi (ZObr-E).
Martina Dervarič je v sredo, dne 28. 10. 2015,
predsednika Državnega zbora, dr. Milana Brgleza, obvestila o vložitvi pobude
volivcem za vložitev zahteve za razpis zakonodajnega referenduma o Zakonu o
dopolnitvi Zakona o obrambi (ZObr-E). Predsednik Državnega zbora je na podlagi
16.a člena v zvezi s tretjim odstavkom 12.a člena ZRLI kot prvi dan
koledarskega roka za zbiranje podpisov volivk in volivcev v podporo zahtevi za
razpis zakonodajnega referenduma o Zakonu o dopolnitvi Zakona o obrambi
(ZObr-E) določil ponedeljek, 2. 11. 2015, zadnji, petintrideseti dan
zbiranja podpisov, pa je nedelja, 6. 12. 2015.
Referendumsko vprašanje se glasi: »Ali ste za to, da se
uveljavi Zakon o dopolnitvi Zakona o obrambi (ZObr-E), ki ga je Državni zbor
Republike Slovenije sprejel dne 21. 10. 2015?«.
Dne 24. 5. 2013 je Državni zbor sprejel Ustavni zakon o
spremembah 90., 97. in 99. člena Ustave Republike Slovenije (Uradni list
RS, št. 47/13; v nadaljevanju: Ustavni zakon). Tako prva alineja drugega
odstavka 90. člena Ustave določa, da referenduma ni dopustno razpisati o
zakonih o nujnih ukrepih za zagotovitev obrambe države, varnosti ali odprave
posledic naravnih nesreč. II. razdelek Ustavnega zakona v drugem odstavku
določa, da se do uskladitve ZRLI določbe 1. člena tega ustavnega zakona
uporabljajo ob smiselni uporabi ZRLI neposredno ter da se do uskladitve
21. člen ZRLI smiselno uporablja tako, da Ustavno sodišče Republike
Slovenije (v nadaljevanju: Ustavno sodišče) odloči v morebitnem sporu med
predlagateljem referenduma in Državnim zborom, ki zavrne razpis referenduma o
zakonu.
Skladno z določbo drugega odstavka 21. člena ZRLI lahko
Državni zbor sklep, s katerim ugotovi, da je predmet referendumske pobude zakon
iz drugega odstavka 90. člena Ustave, sprejme že v času zbiranja podpisov
v podporo referendumski zahtevi. O vprašanju, ali mora Državni zbor s svojo
odločitvijo počakati na vložitev zahteve za razpis referenduma, je že odločalo
tudi Ustavno sodišče. V odločbi št. U-II-1/15-20 (Uradni list RS,
št. 80/15) o dopustnosti razpisa referenduma o Zakonu o spremembah in
dopolnitvah Zakona o zakonski zvezi in družinskih razmerjih (ZZZDR-D)1
je Ustavno sodišče zapisalo: »Dopustitev možnosti, da Državni zbor lahko odloči
o zavrnitvi razpisa referenduma že v fazi zbiranja podpisov, izhaja iz dejstva,
da zakoni, glede katerih drugi odstavek 90. člena Ustave izključuje
dopustnost referenduma, varujejo pomembne ustavne dobrine (obramba države,
varnost ali odprava posledic naravnih nesreč), zagotavljajo temeljne davčne in
finančne podlage ter vire za financiranje države, omogočajo izvrševanje
državnega proračuna ali odpravljajo protiustavnosti na področju človekovih pravic
in temeljnih svoboščin ali drugih protiustavnosti. Glede na cilje, ki jih ti
zakoni zasledujejo, je treba dopustiti možnost, da se dvomi o ustavnosti
referendumskega odločanja čim prej razrešijo, in s tem omogočiti čim hitrejše
končanje zakonodajnega postopka v širšem pomenu,2 ki naj privede do
končne odločitve o tem, ali se določen zakon, ki ga je Državni zbor že sprejel,
uveljavi.«
Iz navedenega izhaja, da Državni zbor v primeru, da se pobuda
oziroma zahteva za razpis referenduma nanaša na zakon iz drugega odstavka
90. člena Ustave, ugotovi, da referenduma ni dopustno razpisati ter zavrne
razpis referenduma in to že v času zbiranja podpisov volivcev za podporo
zahtevi za razpis referenduma.
V Poročilu o pripravi Predloga ustavnega zakona o spremembah 90.,
97. in 99. člena Ustave Republike Slovenije, EPA 620-VII
(št. 001-02/12-16/) z dne 29. 3. 2012 je Ustavna komisija Državnega
zbora zapisala, da sta obramba in varnost države »pomembni sestavini pravnega
reda«. Pri tem je Ustavna komisija Državnega zbora poudarila, da predlagana
sprememba 90. člena Ustave v prvi alineji drugega odstavka ne izključuje
razpisa referenduma o vseh zakonih, ki urejajo ti področji, »temveč le o
zakonih, ki se sprejemajo zaradi nujnih ukrepov na teh področjih. Pri nujnem
ukrepanju mora biti delovanje učinkovito in hitro, kar pa bi razpis in izvedba
referenduma preprečevala. Upoštevati je namreč treba, da bi po predlagani
zasnovi zakonodajnega referenduma od vložitve pobude skupine volivcev za razpis
referenduma do sprejete referendumske odločitve preteklo več mesecev«. Iz tega
sledi, da bi, v kolikor bi bil zakon, ki ga opredeljuje prva alineja drugega
odstavka 90. člena Ustave, na referendumu zavrnjen, to pomenilo resno
oviro za sprejemanje nadaljnjih nujnih ukrepov, potrebnih za zagotavljanje in
krepitev varnosti.
Kakor izhaja iz Predloga zakona o dopolnitvi Zakona o
obrambi, ki ga je Vlada Republike Slovenije (v nadaljevanju: Vlada) dne
20. 10. 2015 poslala v obravnavo Državnemu zboru, četrti odstavek
37. člena Zakona o obrambi pred sprejetjem Zakona o dopolnitvi Zakona o
obrambi (ZObr-E) predstavlja pravno podlago za pomoč Slovenske vojske policiji
pri njenem delu na ozemlju Republike Slovenije. Iz dikcije omenjenega odstavka
izhaja, da se tovrstno sodelovanje aktivira z odločitvijo Vlade, vendar so
pripadniki Slovenske vojske pri svojem delu omejeni, saj ne morejo samostojno
izvajati policijskih pooblastil. Cilj Zakona o dopolnitvi Zakona o obrambi
(ZObr-E) je nadgraditev možnosti vključevanja Slovenske vojske v izjemnih situacijah
z izjemnimi pooblastili, tako da se omogoči širše angažiranje Slovenske vojske
pri izvajanju nalog zagotavljanja varnosti na celotnem ozemlju Republike
Slovenije, ki je sicer v pristojnosti policije. 1. člen Zakona o
dopolnitvi Zakona o obrambi (ZObr-E) je sicer neposredno povezan s
37. členom Zakona o obrambi, vendar omogoča, da, če to narekujejo
varnostne razmere, na predlog Vlade steče postopek aktivacije druge faze
sodelovanja med policijo in Slovensko vojsko, ki vključuje izvajanje izjemnih
pooblastil pripadnikov slednje.
Sprejem Zakona o dopolnitvi Zakona o obrambi (ZObr-E) izhaja
iz potreb, ki jih opredeljuje aktualna begunska in migrantska kriza. Delo
policije od 17. 10. 2015 dalje narekujejo spremenjene varnostne razmere
zaradi množičnega vstopanja beguncev in migrantov v Republiko Slovenijo.
Izjemnost razmer izhaja iz številčnosti in raznolikosti oseb, ki vstopajo na
ozemlje države. Za obvladovanje tovrstne varnostne situacije ter zagotavljanja
varnosti tako migrantov kot prebivalcev Republike Slovenije je nujno, da
policija zagotovi čim bolj usmerjeno in nadzorovano vstopanje migrantov ter
njihovo nadaljnje gibanje, ki je usklajeno s sosednjimi varnostnimi organi. Vsi
varnostni postopki, ki so za to potrebni, zahtevajo ustrezne kadrovske in materialne
kapacitete. Podatki kažejo, da je 17. 10. 2015 ustrezne postopke v zvezi z
vstopom 3000 beguncev oziroma migrantov izvajalo 815 policistov, na najbolj
obremenjen dan, 21. 10. 2015, je za vstop 12.616 oseb bilo na terenu
prisotnih 1139 policistov, 29. 10. 2015 pa je vstop 5.341 oseb nadzorovalo
1.188 policistov. To priča, da se je s silovitim nihanjem in trendom naraščanja
števila migrantov soočalo bolj ali manj enako število vse bolj obremenjenih
policistov.
Republika Slovenija je zaradi omejenih kapacitet policije in
s tem povezanih potencialnih varnostnih tveganj na izrednem srečanju voditeljev
držav na t.i. zahodno-balkanski migracijski poti 25. 10. 2015 v Bruslju
opozorila na težave, s katerimi se sooča pri zagotavljanju ustreznih kadrovskih
kapacitet. Rezultat srečanja je bil sklep o zagotovitvi in napotitvi 400 tujih
policistov za pomoč slovenskim varnostnim organom. Pomoč v obliki policistov in
opreme sicer predstavlja kratkoročen ukrep, katerega uresničevanje pa zaradi
predpisanih postopkov poteka počasneje od naraščajočih potreb. Tudi finančna
pomoč za pokritje upravičenih stroškov, vključno iz naslova dela zaposlenih,
izvedbe ukrepa sprejema in začasne namestitve migrantov ter iz naslova
zagotavljanja opreme, ne prihaja po sistemu avtomatizma.
Zakon o dopolnitvi Zakona o obrambi (ZObr-E) tako predstavlja
nujni ukrep, s katerim bo omogočeno takojšnje in učinkovito zagotavljanje
varnosti na celotnem ozemlju Republike Slovenije. Na nujno naravo ukrepa in s
tem izpolnjevanje pogoja, določenega v prvi alineji drugega odstavka
90. člena Ustave, kažejo tudi: opredelitev pooblastil pripadnikov
Slovenske vojske kot ‘izjemnih’, časovna omejenost trajanja ukrepa ter vgrajena
varovalka, ki omogoča aktivacijo izjemnih pooblastil na predlog Vlade zgolj in
samo ob dvotretjinski podpori navzočih poslancev Državnega zbora.
Iz navedenega izhaja, da razpis referenduma o Zakonu o
dopolnitvi Zakona o obrambi (ZObr-E) ni dopusten, ker zadevni zakon predstavlja
zakon o nujnih ukrepih za zagotovitev varnosti v smislu prve alineje drugega
odstavka 90. člena Ustave.
Št. 005-02/15-2/22
Ljubljana, dne 4. novembra 2015
EPA 846-VII
Državni zbor
Republike Slovenije
dr. Milan Brglez l.r.
Predsednik
_______________
1 Odločba US, št. U-II-1/15-20 z dne 28. 9. 2015,
38. točka Obrazložitve. 
2 Zakonodajni postopek v širšem smislu vključuje
poleg postopka sprejemanja zakona v Državnem zboru (zakonodajni postopek v
ožjem smislu) tudi zakonodajno iniciativo (88. člen Ustave), suspenzivni veto
Državnega sveta (drugi odstavek 91. člena Ustave), zakonodajni referendum (90.
člen Ustave), razglasitev zakona (prvi odstavek 91. člena in druga alineja
prvega odstavka 107. člena Ustave) ter objavo zakona v Uradnem listu Republike
Slovenije.