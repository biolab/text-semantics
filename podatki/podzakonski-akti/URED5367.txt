I. TEMELJNI DOLOČBI
1. člen
(1) Ta uredba določa postopek, primere, roke in način
sodelovanja državnega tožilstva s policijo ter drugimi pristojnimi državnimi
organi in institucijami s področij davkov, carin, finančnega poslovanja,
vrednostnih papirjev, varstva konkurence, preprečevanja pranja denarja,
preprečevanja korupcije, prepovedanih drog in inšpekcijskega nadzora pri
izvrševanju njihovih nalog in v okviru delovanja specializiranih preiskovalnih
skupin (drugi, tretji in četrti odstavek 160.a člena Zakona o kazenskem
postopku (Uradni list RS, št. 32/07 – uradno prečiščeno besedilo, 102/07 –
ZSKZDČEU, 23/08 – ZBPP-B, 68/08, 89/08 – odl. US, 77/09 in 29/10 – odl. US; v
nadaljnjem besedilu: ZKP) in skupnih preiskovalnih skupin (160.b člen ZKP).
(2) Sodelovanje obsega medsebojno obveščanje, usmerjanje
dela policistov in predstavnikov drugih pristojnih državnih organov in
institucij iz prejšnjega odstavka ter usmerjanje dela članov specializirane
preiskovalne skupine in skupne preiskovalne skupine.
2. člen
(1) Namen sodelovanja po tej uredbi je usmerjeno,
usklajeno in učinkovito delovanje organov, institucij in skupin iz prejšnjega
člena zaradi odkrivanja kaznivih dejanj in njihovih storilcev ter za pridobitev
podatkov, potrebnih za odločitev državnega tožilca v konkretni zadevi in za
vložitev obtožnega akta, če bo državni tožilec nadaljeval pregon.
(2) Evidenca povezav med državnimi tožilci, policisti in
predstavniki drugih pristojnih državnih organov ter institucij iz prejšnjega
člena v okviru sodelovanja na podlagi te uredbe ni del kazenskih ovadb in se ureja
z internimi navodili posameznega organa oziroma institucije.
II. OBVEŠČANJE
3. člen
(1) Policisti obvestijo državne tožilce o vseh zadevah,
določenih s to uredbo, pri katerih obstajajo razlogi za sum, da je bilo
storjeno kaznivo dejanje.
(2) Policisti so dolžni državne tožilce v rokih, ki so
določeni s to uredbo, obvestiti o vseh pomembnih okoliščinah tako, da se
državni tožilci lahko celovito seznanijo z dejanskim stanjem posamezne zadeve. 
4. člen
(1) Policisti so državnega tožilca dolžni obvestiti:
a)    
takoj po zaznavi izvršitve kaznivega dejanja, ki zahteva ogled ali drugo
preiskovalno dejanje tako, da dežurnega okrožnega državnega tožilca obvešča
Operativno-komunika­cijski center na podlagi obvestila policista, ki zadevo
obravnava;
b)    
takoj po odvzemu prostosti v skladu s 157. členom ZKP tako, da dežurnega
državnega tožilca obvešča policist, ki zadevo obravnava;
c)    
takoj, ko so podani pogoji iz četrtega in petega odstavka 148. člena ali
četrtega odstavka 157. člena ZKP za zaslišanje osumljenca v skladu s 148.a
členom ZKP tako, da dežurnega državnega tožilca obvešča policist, ki zadevo
obravnava;
d)    
v treh dneh po pridobljenih obvestilih, ki kažejo na to, da je bilo
izvršeno, se izvršuje ali pripravlja oziroma organizira izvršitev kaznivega
dejanja, navedenega v drugem odstavku 150. člena ZKP tako, da vodjo okrožnega
državnega tožilstva ali od vodje določenega okrožnega državnega tožilca obvešča
policist, ki zadevo obravnava;
e)    
v treh dneh po pridobljenih obvestilih, ki kažejo na izvršitev oziroma
izvrševanje kaznivega dejanja zoper gospodarstvo, za katero je v zakonu
predpisana kazen zapora pet let ali več tako, da vodjo okrožnega državnega
tožilstva ali od vodje določenega okrožnega državnega tožilca obvešča policist,
ki zadevo obravnava;
f)     
pri drugih kaznivih dejanjih, kadar policisti izvajajo aktivnosti po
148. členu ZKP, s podajo kazenske ovadbe ali poročila.
(2) Obvestilo iz točk a), b), c), d) in e) prejšnjega odstavka
je praviloma ustno, iz točke f) prejšnjega odstavka pa pisno.
5. člen
(1) V primerih obveščanja in poročanja iz prejšnjega
člena je treba državnega tožilca seznaniti z vsemi podatki, ki so jih policisti
zbrali. Če državni tožilec zahteva, mu je treba čimprej zagotoviti povezavo s
policistom, ki zadevo obravnava.
(2) Po sprejemu obvestila lahko pristojni državni
tožilec takoj, najkasneje pa v petih dneh, da policistu navodila in predloge za
ukrepanje v predkazenskem postopku v skladu z 12. členom te uredbe. Če v tem
času navodil in predlogov ne poda, se šteje, da ne bo usmerjal predkazenskega
postopka, lahko pa se v obravnavanje primera vključi naknadno.
(3) Do poteka petdnevnega roka iz prejšnjega odstavka
policisti opravljajo svoje aktivnosti v skladu z zakonskimi pooblastili.
(4) Kadar se državnega tožilca za usmerjanje zaprosi s
kraja storitve kaznivega dejanja in gre za uporabo omejevalnih ukrepov, mora
navodilo oziroma predlog podati takoj.
6. člen
(1) Policisti državnega tožilca obvestijo pred izvedbo,
če to ni mogoče, pa najkasneje ob izvedbi ukrepov v postopku zbiranja obvestil,
kadar je potrebno izvesti naslednje ukrepe:
a)    
osumljenca pridržati po 157. členu ZKP;
b)    
osumljenca privesti k preiskovalnemu sodniku;
c)    
opraviti nujno preiskovalno dejanje še preden se uvede preiskava.
(2) Policisti državnega tožilca obvestijo praviloma
ustno.
(3) Če gre za nujno preiskovalno dejanje, ki ga preiskovalni
sodnik v skladu z zakonom lahko odredi ali opravi le na predlog državnega
tožilca, policisti podajo državnemu tožilcu pisni predlog, razen če ni mogoče
odlašati.
(4) Če so policisti v skladu z zakonom predlog poslali
neposredno preiskovalnemu sodniku ali so preiskovalno dejanje opravili sami, o
tem obvestijo državnega tožilca.
7. člen
(1) Če ni podana kazenska ovadba, policisti najkasneje v
30 dneh po opravljenih aktivnostih pisno poročajo državnemu tožilcu o:
a)    
zasegu predmetov;
b)    
opravljenih hišnih preiskavah;
c)    
ogledu kraja kaznivega dejanja;
d)    
ugotovitvah odrejenega izvedeniškega dela;
e)    
drugih izvršitvah odredb preiskovalnega sodnika.
(2) Državni tožilec v primeru obvestila iz tretjega
odstavka 164. člena ZKP o zasegu predmetov, ki so večje vrednosti ali če
njihova hramba povzroča znatne stroške, takoj oziroma najkasneje v petih dneh
policijo pisno obvesti o odločitvi glede njihove vrnitve oziroma nadaljnje
hrambe.
8. člen
(1) Policisti državnega tožilca najmanj enkrat mesečno
obvestijo o aktivnostih pri dopolnjevanju kazenske ovadbe, ki je bila poslana
državnemu tožilcu, državni tožilec pa je naknadno zahteval dopolnitev kazenske
ovadbe na podlagi drugega odstavka 161. člena ZKP. Državni tožilec lahko
navedeni rok v posamezni zadevi s pisno odredbo skrajša ali podaljša.
(2) Državni tožilec o zavrženju kazenske ovadbe in
razlogih za zavrženje seznani policijo, če so ovadbo podali policisti ali če so
jo podale druge osebe, policisti pa so zbirali obvestila v zvezi z njo.
(3) Državni tožilec najkasneje v osmih dneh tisti
policijski enoti, ki je podala kazensko ovadbo oziroma poročilo v dopolnitev
kazenske ovadbe, pošlje izvod sklepa o zavrženju kazenske ovadbe, v primeru
pravnomočne uvedbe kazenskega postopka pa prepis odločbe ali obvestilo o
uvedenem postopku.
9. člen
Medsebojno obveščanje med policisti in državnim tožilcem
lahko poteka tudi z uporabo tehničnih sredstev za prenos sporočil. Državni
tožilec in policist poskrbita za ustrezno evidentiranje takih sporočil.
III. USMERJANJE
10. člen
(1) Če državni tožilec usmerja predkazenski postopek, ga
mora policist, ki obravnava konkretno zadevo, obveščati o izvedenih aktivnostih
in rezultatih.
(2) Če državni tožilec ne prevzame usmerjanja, ravnajo
policisti samostojno v okviru zakonskih pooblastil, ki jih imajo za odkrivanje
storilcev in kaznivih dejanj, in lahko v tem okviru uporabijo vse zakonske
ukrepe.
(3) O dodelitvi zadeve Skupini državnih tožilcev za pregon
organiziranega kriminala obvesti policijsko enoto, ki primer obravnava, in
usmerja predkazenski postopek državni tožilec, ki mu je zadeva dodeljena v
obravnavo. Enako velja glede obveščanja policije v primerih, ko je zadeva
Skupine dodeljena krajevno pristojnemu okrožnemu državnemu tožilstvu ali če jo
prevzame drug državni tožilec.
11. člen
Usmerjanje predkazenskega postopka s strani državnega tožilca
obsega:
-       
obvezna navodila in predloge za zbiranje obvestil ter izvedbo drugih
ukrepov za pridobitev dokazov (v nadaljnjem besedilu: navodila in predlogi); 
-       
obvezna navodila glede ukrepov v primeru odvzema prostosti (osmi
odstavek 157. člena ZKP);
-       
strokovna mnenja;
-       
udeležbo državnega tožilca pri procesnih dejanjih, za katera je
pristojen v predkazenskem postopku;
-       
odločitev državnega tožilca o prikritih preiskovalnih ukrepih in
zavarovanju odvzema premoženjske koristi.
12. člen
(1) Navodila in predloge za zbiranje obvestil in dokazov
v predkazenskem postopku državni tožilec podaja zaradi ugotavljanja dejstev, ki
so pomembna za odločitev glede kazenskega pregona. Navodila so za policista
obvezujoča, pri njihovem izvrševanju pa je strokovno avtonomen v okviru pravil
kriminalistične taktike, tehnike in metodike.
(2) Navodila in predlogi lahko vsebujejo podrobnejšo
opredelitev ukrepov, s katerimi naj se zberejo obvestila in dokazi, ter rok, v
katerem mora policija državnega tožilca obvestiti o delu, opravljenem na
podlagi njegovih navodil in predlogov.
(3) Državni tožilec na obrazloženo pisno zahtevo
policista sestavi uradni zaznamek o podanih navodilih in predlogih in ga pošlje
policiji.
(4) Šteje se, da je državni tožilec prevzel usmerjanje dela
policije v predkazenskem postopku od trenutka, ko je obveščen o kaznivem
dejanju.
13. člen
(1) Če policist zaradi objektivnih razlogov ne more ravnati
po navodilih in predlogih državnega tožilca iz prejšnjega člena, ga mora o
razlogih takoj ustno obvestiti, na njegovo zahtevo pa podati tudi pisno
obrazložitev.
(2) Državni tožilec v primerih iz prejšnjega odstavka
oceni, ali se lahko obvestila in dokazi zberejo na drug način ali pa lahko
odloči brez zahtevanih podatkov. V takem primeru lahko spremeni dana navodila
in predloge s pisnim obvestilom.
14. člen
(1) O ravnanju v nasprotju z navodili iz 12. člena te
uredbe državni tožilec obvesti vodjo okrožnega državnega tožilstva oziroma
vodjo Skupine državnih tožilcev za pregon organiziranega kriminala, ta pa vodjo
enote policije, ki zadevo obravnava, da ustrezno ukrepa.
(2) V primeru hujših kršitev ali večkratnega ponavljanja
kršitev določb te uredbe s strani policistov je potrebno obvestiti generalnega
direktorja policije, ki poskrbi za ravnanje v skladu s to uredbo.
(3) (črtan).
15. člen
(1) Strokovno mnenje državni tožilec podaja glede materialnopravnih
in procesnopravnih vprašanj, pomembnih za konkretno zadevo.
(2) Državni tožilec strokovno mnenje poda na zaprosilo
policije ali če ob usmerjanju predkazenskega postopka ugotovi, da je za njegovo
uspešno nadaljevanje potrebna podaja takega mnenja.
(3) Zaprosilo iz prejšnjega odstavka poda kriminalist,
ki obravnava konkretno zadevo, ali predstojnik policijske enote. Zaprosilo in
strokovno mnenje je lahko glede na okoliščine konkretne zadeve pisno ali ustno.
O ustnem zaprosilu in strokovnem mnenju se napravi uradni zaznamek.
(4) Če državni tožilec odkloni strokovno pomoč iz tega
člena, kriminalist ali predstojnik policijske enote obvesti svojega
predstojnika, predstojnik pa vodjo okrožnega državnega tožilstva, da ustrezno
ukrepa.
(5) V primeru hujših kršitev ali večkratnega ponavljanja
kršitev določb te uredbe s strani državnih tožilcev je potrebno obvestiti
generalnega državnega tožilca, ki poskrbi za ravnanje v skladu s to uredbo.
16. člen
(1) Poleg primerov, ko državni tožilec v skladu z določbami
ZKP lahko sodeluje pri procesnih dejanjih in drugih opravilih v predkazenskem
postopku, se jih lahko udeleži vedno, kadar oceni, da je to potrebno za uspešno
nadaljevanje predkazenskega postopka.
(2) V takem primeru mora policija procesno dejanje ali
drugo opravilo v predkazenskem postopku izvesti na način, s katerim omogoči
udeležbo državnega tožilca.
17. člen
Kadar je v policiji zaradi odkrivanja in preiskovanja kaznivih
dejanj oblikovana interdisciplinarna skupina strokovnjakov, njeno delo usmerja
državni tožilec.
18. člen
(1) Državni tožilec lahko s smiselno uporabo določb tega
poglavja z obveznimi navodili, strokovnimi mnenji ter predlogi za zbiranje
obvestil usmerja tudi druge pristojne organe in institucije s področij davkov,
carin, finančnega poslovanja, vrednostnih papirjev, varstva konkurence,
preprečevanja pranja denarja, preprečevanja korupcije, prepovedanih drog in
inšpekcijskega nadzora.
(2) Državni tožilec usmerja druge pristojne organe iz
prejšnjega odstavka, če oceni, da je za odkritje kaznivega dejanja in storilca,
ali opravljanje vzporednih finančnih ali drugih preiskav za podajo predloga za
začasno zavarovanje zahtevka za odvzem premoženjske koristi, ali za odreditev
oziroma predlaganje drugih ukrepov ali preiskovalnih dejanj, ali za zbiranje
podatkov, potrebnih za njegovo odločitev o kazenskem pregonu, potrebno
usmerjeno sodelovanje navedenih državnih organov ali institucij.
(3) Predstojnik državnega organa ali institucije iz prvega
odstavka tega člena lahko obvezno navodilo državnega tožilca zavrne, če meni,
da v nasprotju z zakonom posega v izvirne pristojnosti tega organa ali
institucije.
(4) O zavrnitvi je predstojnik dolžan brez odlašanja obvestiti
ministra, pristojnega za področje, na katerem deluje, državni tožilec pa vodjo
državnega tožilstva, generalnega državnega tožilca in ministra, pristojnega za
pravosodje. Minister, pristojen za pravosodje, lahko predlaga, da o zakonitosti
posega v izvirne pristojnosti državnega organa ali institucije odloči vlada.
(5) Določba prejšnjega odstavka glede obveščanja
pristojnega ministra in glede predloga za odločanje vlade se ne uporablja, če
obvezno navodilo zavrne predstojnik organa, pristojnega za preprečevanje
korupcije.
(6) Državni organi ali institucije iz prvega odstavka
tega člena so ne glede na usmerjanje državnega tožilca popolnoma strokovno
avtonomni in neodvisni pri izvrševanju svojih izvirnih pristojnosti, ki
izhajajo iz področnih predpisov.
(7) Državni tožilec v zadevi, v kateri je po določbah
tega člena usmerjal druge pristojne organe in institucije, najkasneje v osmih
dneh tem organom ali institucijam pošlje izvod sklepa o zavrženju kazenske
ovadbe, v primeru pravnomočne uvedbe kazenskega postopka pa prepis odločbe ali
obvestilo o uvedenem postopku.
IV. PRIKRITI PREISKOVALNI UKREPI
19. člen
(1) Kadar se v predkazenskem postopku uporabljajo prikriti
preiskovalni ukrepi, državni tožilec usmerja predkazenski postopek.
(2) Policist, ki obravnava konkretno zadevo, pri kateri
so podani pogoji za uporabo prikritih preiskovalnih ukrepov po ZKP, o tem
obvesti pristojnega državnega tožilca in se z njim posvetuje o uporabi.
20. člen
(1) Pobude in predloge za odreditev ali predlaganje prikritih
preiskovalnih ukrepov mora policist državnemu tožilcu posredovati dovolj
zgodaj, da lahko pravočasno vloži predlog za njihovo odreditev oziroma odloči o
odreditvi.
(2) Državni tožilec mora o pobudi oziroma predlogu
odločiti brez odlašanja. Predlog za podaljšanje prikritih preiskovalnih ukrepov
mora biti državnemu tožilcu posredovan praviloma 72 ur pred iztekom trajanja
ukrepa.
21. člen
Državni tožilec lahko zahteva od policista, ki vodi zadevo,
da ga že med izvajanjem ukrepov seznani z zbranimi ugotovitvami.
22. člen
Policist pred načrtovano zaključno akcijo (realizacijo) o tem
obvesti državnega tožilca, ki je sodeloval v postopku uporabe prikritih
preiskovalnih ukrepov.
V. ZAVAROVANJE ODVZEMA PREMOŽENJSKE KORISTI
23. člen
(1) Kadar policist na podlagi določb Kazenskega zakonika
in ZKP v predkazenskem postopku ugotovi, da so podani utemeljeni razlogi za
sum, da je bilo storjeno kaznivo dejanje, s katerim ali zaradi katerega je bila
pridobljena premoženjska korist, ali da je bila taka korist pridobljena za
drugega ali nanj prenesena in so za to podani zakonski pogoji, poda pristojnemu
državnemu tožilcu pisno pobudo za začasno zavarovanje zahtevka za odvzem
premoženjske koristi.
(2) Državni tožilec je dolžan v treh dneh odločiti o
pobudi iz prejšnjega odstavka in o tem obvestiti policijo. Če podatki v pobudi
ne dajejo dovolj podlage za odločitev, lahko zahteva od policije, da v roku, ki
ga on določi, zbere dodatna obvestila in pobudo ustrezno dopolni.
(3) Državni tožilec mora policijo brez odlašanja
obvestiti o izdaji sklepa sodišča za začasno zavarovanje zahtevka za odvzem
premoženjske koristi oziroma o razlogih za njegovo zavrnitev v postopku pred
sodiščem.
(4) Pisno pobudo iz prvega odstavka tega člena lahko
skupaj s kazensko ovadbo državnemu tožilcu podajo tudi državni organi in
institucije iz prvega odstavka 1. člena te uredbe.
VI. SPECIALIZIRANA PREISKOVALNA SKUPINA
24. člen
(1) Specializirana preiskovalna skupina (v nadaljnjem
besedilu: skupina) se ustanovi zlasti, če:
-       
kaznivo dejanje zahteva celovito preiskovanje z udeležbo strokovnjakov
iz državnih organov in institucij na področjih iz prvega odstavka 1. člena te
uredbe,
-       
okoliščine zahtevajo usklajene in povezane ukrepe policije in posameznih
državnih organov in institucij iz prejšnje alinee pod vodstvom in z usmerjanjem
pristojnega državnega tožilca.
(2) Predstavniki državnih organov in institucij iz prve
alinee prejšnjega odstavka sodelujejo v skupini ob popolni strokovni
samostojnosti ter izvršujejo tista pooblastila in na­loge, za katere so
pristojni po področnih zakonih.
25. člen
(1) Vodja pristojnega državnega tožilstva o zavrnitvi
pobude za ustanovitev skupine pisno obvesti policijo oziroma državnega tožilca,
ki je podal pobudo, o sprejemu pobude pa tudi predstojnike posameznih organov
in institucij, ki bodo sodelovali v skupini.
(2) Obvestilu iz prejšnjega odstavka vodja pristojnega
državnega tožilstva priloži osnutek pisne odredbe o ustanovitvi. V skladu z
odredbo o ustanovitvi se v skupino vključijo člani tistih pristojnih državnih
organov in institucij, katerih pooblastila in naloge z delovnega področja so v
povezavi s preiskovanjem kaznivega dejanja.
(3) Predstojniki pristojnih organov in institucij so
dolžni posredovati soglasje ali zavrnitev soglasja v treh dneh od prejema
obvestila iz prvega odstavka tega člena. Če sogla­šajo s sodelovanjem v
skupini, posredujejo tudi osebne in komunikacijske podatke predstavnika organa,
ki bo kot član sodeloval v skupini. V primeru zavrnitve se smiselno uporablja
tretji, četrti in peti odstavek 18. člena te uredbe.
(4) Če je pričakovati, da bo delo skupine zaradi izjemne
zahtevnosti dolgotrajno, se poleg članov predlagajo in imenujejo tudi njihovi
namestniki.
26. člen
(1) S pisno odredbo o ustanovitvi skupine se določi njen
namen, sodelujoče pristojne državne organe in institucije v skladu s 160.a
členom ZKP, naloge, vodjo, operativnega vodjo in njegove naloge ter člane
skupine, njegove naloge, pristojnost posameznih članov skupine ter način in
obdobje njenega delovanja.
(2) O zadevah iz pristojnosti skupine javnost obvešča
njen vodja.
(3) Če narava zadeve zahteva, vodja skupine lahko odloči,
da medsebojno komuniciranje članov skupine poteka z uporabo varnih kanalov
oziroma šifriranih sporočil, varovanih s spletnimi certifikati.
27. člen
(1) Skupina izvaja naloge na podlagi načrta dela, ki ga
sprejme vodja skupine na predlog operativnega vodje. Načrt dela se sproti
dopolnjuje glede na ugotovljena dejstva in operativno problematiko.
(2) Člani se po potrebi sestajajo pri državnemu tožilcu
ali operativnemu vodji preiskave na koordinacijskih sestankih, na katerih se
razdelijo naloge oziroma pregledajo izvedeni ukrepi. Podrobnosti se opredelijo
v načrtu dela.
(3) Predstojniki organov in institucij so dolžni
omogočiti članom prednostno izvajanje nalog v okviru skupine.
28. člen
(1) Zbrana obvestila, podatke, listine in drugo dokumentacijo
ter druge dokaze člani posredujejo državnemu tožilcu, ki vodi skupino, po
njegovi odredbi pa tudi policistu, ki je operativni vodja preiskave.
(2) Državni tožilec odloči, kateri deli dokumentacije iz
prejšnjega odstavka so sestavni del spisa državnega tožilstva.
29. člen
Državno tožilstvo, organizacijske enote policije in drugi
pristojni organi in institucije iz te uredbe so dolžni skupini dajati potrebno
pomoč. 
29.a člen
O zaključku dela specializirane preiskovalne skupine z
odredbo odloči njen vodja in o tem poroča generalnemu državnemu tožilcu.
VII. SKUPNA PREISKOVALNA SKUPINA
30. člen
(1) Kadar v zadevi, ki je predmet predkazenskega postopka,
preiskave ali sodnega postopka v eni ali več držav, policija pri izvajanju
nalog in ukrepov v predkazenskem po­stopku in postopku preiskave sodeluje s
policijskimi delavci druge države in predstavniki pristojnih organov Evropske
unije, policijo pri izvajanju nalog in ukrepov usmerja državni tožilec.
(2) Državni tožilec izvršuje usmerjanje v okviru skupne
preiskovalne skupine v skladu s sporazumom o ustanovitvi in delovanju skupne
preiskovalne skupine na ozemlju Republike Slovenije ali druge države,
sklenjenim na podlagi Okvirnega sklepa Sveta z dne 13. 6. 2002 o
skupnih preiskovalnih skupinah (Uradni list EU, št. L 162/1 z dne
20. 6. 2002), zakona, ki ureja sodelovanje v kazenskih zadevah z
državami članicami Evropske unije, ali obstoječe mednarodne pogodbe z državo,
ki ni članica Evropske unije.
(3) Sporazum sklene generalni državni tožilec ali po njegovem
pooblastilu njegov namestnik z državnim tožilstvom, sodiščem, policijo ali
drugim pristojnim organom druge države za vsak primer posebej in po pridobitvi
mnenja generalnega direktorja policije.
(4) V sporazumu se poleg organov, ki ga sklenejo, navede,
v kateri zadevi bo delovala skupna preiskovalna skupina, državnega tožilca iz
Republike Slovenije kot vodjo skupine, ostale člane skupine, določi namen in
način dela skupine ter čas delovanja.
VIII. SKUPNA IZOBRAŽEVANJA IN MEDSEBOJNO SODELOVANJE
31. člen
(1) Predstavniki policijskih uprav in policijskih postaj
ter okrožnih državnih tožilstev in Skupine državnih tožilcev za pregon
organiziranega kriminala po potrebi, najmanj pa dvakrat letno, na delovnem
posvetu obravnavajo vprašanja, povezana z usmerjanjem predkazenskih postopkov.
Na teh posvetih se obravnavajo tudi druga vprašanja, pomembna za sodelovanje v
zvezi z odkrivanjem in dokazovanjem kaznivih dejanj.
(2) Z namenom izmenjave kazenskopravnih in kriminalističnih
znanj se po potrebi izvedejo dodatna izobraževanja s skupnim proučevanjem
posameznih kazenskih zadev. Dr­žavno tožilstvo in Policija se medsebojno
obveščata o načrtovanih izobraževanjih.
(3) Na posvete iz prvega odstavka tega člena in dodatna
izobraževanja iz prejšnjega odstavka se glede na naravo obravnavanih vprašanj
lahko vabi tudi predstavnike drugih državnih organov in institucij iz prvega
odstavka 1. člena te uredbe.
(4) Izobraževanje iz prejšnjega odstavka se izvede na
pobudo državnega tožilstva ali policije in se lahko organizira ter izvaja v
Centru za izobraževanje v pravosodju ali ustrezni organizacijski enoti
ministrstva, pristojnega za policijo, oziroma Policije ali drugega pristojnega
organa.

Uredba o sodelovanju državnega tožilstva,
policije in drugih pristojnih državnih organov in institucij pri odkrivanju in
pregonu storilcev kaznivih dejanj ter delovanju specializiranih in skupnih
preiskovalnih skupin (Uradni list RS, št. 83/10) vsebuje naslednjo prehodno in
končno določbo:
»IX. PREHODNA IN KONČNA DOLOČBA
32. člen
Z dnem, ko začne veljati ta uredba, preneha veljati Uredba o
sodelovanju državnega tožilstva in policije pri odkrivanju in pregonu storilcev
kaznivih dejanj (Uradni list RS, št. 52/04).
33. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembi in dopolnitvah Uredbe o
sodelovanju državnega tožilstva, policije in drugih pristojnih državnih organov
in institucij pri odkrivanju in pregonu storilcev kaznivih dejanj ter delovanju
specializiranih in skupnih preiskovalnih skupin (Uradni list RS, št. 28/21) vsebuje naslednjo končno določbo:
»KONČNA DOLOČBA
4. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba
o spremembah in dopolnitvi Uredbe o sodelovanju državnega tožilstva, policije
in drugih pristojnih državnih organov in institucij pri odkrivanju in pregonu
storilcev kaznivih dejanj ter delovanju specializiranih in skupnih
preiskovalnih skupin (Uradni list RS, št. 87/22)
vsebuje naslednjo končno določbo:
»KONČNA DOLOČBA
5. člen
Ta uredba začne veljati petnajsti dan po objavi v Uradnem
listu Republike Slovenije.«.