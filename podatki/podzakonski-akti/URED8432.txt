I. SPLOŠNE DOLOČBE
1. člen
(vsebina)
Ta uredba določa ukrep spodbujanja rabe električne energije,
pridobljene iz obnovljivih virov energije z napravo za samooskrbo, podrobnejše
pogoje za posamezne vrste samooskrbe, način obračuna električne energije in
dajatev za odjemalce, podrobnejše pogoje za dodelitev naložbene pomoči, pogoje
za priključitev naprave za samooskrbo, vsebino in poročanje ter spremljanje
izvajanja ukrepa.
2. člen
(pomen izrazov)
(1) Izrazi, uporabljeni v tej uredbi, pomenijo:
1.     
»ključ delitve proizvodnje« je način izračuna količinskih deležev
proizvodnje, ki pripadajo vsakemu posameznemu prevzemno-predajnemu mestu iste
skupnostne samooskrbe oziroma lastniku naprave za samooskrbo (če med člane
skupnostne samooskrbe ni razdeljena vsa proizvedena električna energija) in so
navedeni na peto decimalko natančno, pri čemer mora biti vsota vseh deležev
iste skupnostne samooskrbe enaka 1;
2.     
»količinski delež proizvodnje« je tisti del celotne neto proizvedene
električne energije (v kWh) z napravo za samooskrbo, ki po ključu delitve
proizvodnje pripada posameznemu prevzemno-predajnemu mestu iste skupnostne
samooskrbe ali lastniku naprave za samooskrbo;
3.     
»končni odjemalec s samooskrbo« je končni odjemalec, ki je imetnik
soglasja za priključitev na prevzemno-predajnem mestu, ali druga oseba, ki ima
soglasje imetnika soglasja za priključitev za odjem električne energije prek
prevzemno-predajnega mesta ter ki proizvaja električno energijo iz obnovljivih
virov energije za celotno ali delno pokrivanje lastne končne rabe električne
energije z napravo za samooskrbo in lahko shranjuje ali prodaja lastno
proizvedeno električno energijo iz obnovljivih virov, če navedene dejavnosti za
negospodinjske odjemalce s samooskrbo niso osnovne poslovne ali poklicne dejavnosti
(v nadaljnjem besedilu: odjemalec);
4.     
»oddana električna energija« je količina električne energije, oddana v
distribucijsko omrežje, odčitana na prevzemno-predajnem mestu odjemalca ob
koncu obračunskega obdobja (v primeru individualne samooskrbe), ali količinski
delež proizvodnje, odčitane na prevzemno-predajnem mestu naprave za samooskrbo
ob koncu obračunskega obdobja, ki pripada posameznemu prevzemno-predajnemu
mestu odjemalca ali lastniku naprave za samooskrbo, pri čemer se ta delež
izračuna na podlagi ključa delitve proizvodnje (v primeru skupnostne
samooskrbe);
5.     
»pogodba o samooskrbi« je vrsta pogodbe o dobavi električne energije,
sklenjene med dobaviteljem in odjemalcem, ki mora poleg obveznih sestavin,
določenih z zakonom, ki ureja oskrbo z električno energijo, vsebovati tudi
določbe o odkupu presežka proizvedene električne energije iz obnovljivih virov
v napravi za samooskrbo;
6.     
»presežek proizvedene električne energije iz obnovljivih virov« je
oddana električna energija ali njen del, ki jo odjemalec lahko prodaja na
podlagi pogodb o nakupu električne energije iz obnovljivih virov, pogodbe o
samooskrbi dobaviteljem električne energije in po pravilih medsebojne
izmenjave;
7.     
»prevzemno-predajno mesto naprave za samooskrbo« je samostojno
prevzemno-predajno mesto, prek katerega je naprava za skupnostno samooskrbo
priključena na skupno notranjo nizkonapetostno inštalacijo objekta ali na
distribucijsko omrežje;
8.     
»prevzeta električna energija« je količina električne energije, prevzeta
iz distribucijskega omrežja in odčitana na prevzemno-predajnem mestu;
9.     
»samooskrba« pomeni individualno ali skupnostno samooskrbo;
10.  
»skupnostna samooskrba« pomeni samooskrbo večstanovanjske stavbe in
samooskrbo skupnosti za oskrbo z energijo iz obnovljivih virov, za celotno ali
delno pokrivanje potreb vsaj dveh odjemalcev, povezanih v skupnostno
samooskrbo, z eno ali več napravami za samooskrbo;
11.  
»večstanovanjska stavba« pomeni večstanovanjsko stavbo,
poslovno-stanovanjsko stavbo, stanovanjsko-poslovno stavbo ali poslovno stavbo
s poslovnimi prostori, ki imajo lastna prevzemno-predajna mesta, ali drugo
stavbo z dvema ali več prevzemno-predajnimi mesti, priključenimi na skupno
notranjo nizkonapetostno inštalacijo te stavbe.
(2) Drugi izrazi pomenijo enako kakor v zakonu, ki ureja
spodbujanje rabe obnovljivih virov energije, v zakonu, ki ureja oskrbo z
električno energijo, v zakonu, ki ureja graditev, in v aktu, ki določa
sistemska obratovalna navodila za distribucijsko omrežje električne energije (v
nadaljnjem besedilu: sistemska obratovalna navodila).
(3) Izrazi s področja naložbene pomoči imajo enak pomen
kot izrazi, ki so določeni v Uredbi Komisije (EU) št. 1407/2013 z dne
18. decembra 2013 o uporabi členov 107 in 108 Pogodbe o delovanju Evropske
unije pri pomoči »de minimis« (UL L št. 352 z dne 24. 12. 2013, str.
1), spremenjeni z Uredbo Komisije (EU) 2020/972 z dne 2. julija 2020 o
spremembi Uredbe (EU) št. 1407/2013 v zvezi s podaljšanjem njene
veljavnosti in o spremembi Uredbe (EU) št. 651/2014 v zvezi s podaljšanjem
njene veljavnosti in ustreznimi prilagoditvami (UL L št. 215 z dne
7. 7. 2020, str. 3), (v nadaljnjem besedilu: Uredba 1407/2013/EU).
3. člen
(samooskrba z električno energijo iz obnovljivih virov
energije)
(1) Samooskrba z električno energijo iz obnovljivih
virov energije je proizvajanje električne energije iz obnovljivih virov
energije za celotno ali delno pokrivanje lastnega odjema električne energije z
napravo za samooskrbo (v primeru individualne samooskrbe) oziroma potreb po
električni energiji v skupnostno samooskrbo vključenih odjemalcev z napravo za
samooskrbo (v primeru skupnostne samooskrbe).
(2) Vse količine proizvedene, oddane in prevzete
električne energije se evidentirajo na ustreznih merilnih točkah posameznega
prevzemno-predajnega mesta, dodeljenih s strani distribucijskega operaterja
skladno s sistemskimi obratovalnimi navodili.
(3) Ta uredba se smiselno uporablja tudi za samooskrbo
objektov.
II. VRSTE SAMOOSKRBE
4. člen
(individualna samooskrba)
(1) V primeru individualne samooskrbe je naprava za
samooskrbo priključena na notranjo nizkonapetostno električno inštalacijo
stavbe. Za posamezno individualno samooskrbo se lahko uporablja tudi več naprav
za samooskrbo, priključenih na notranjo nizkonapetostno inštalacijo iste
stavbe.
(2) Priključna moč naprave za samooskrbo (v kW) ne sme
presegati 0,8-kratnika priključne moči odjema prevzemno-predajnega mesta, na
notranjo napeljavo katerega je ta naprava priključena.
(3) Kot priključna moč naprave iz prejšnjega odstavka se
za naprave, ki proizvajajo električno energijo z izrabo sončne energije,
upošteva:
-       
nazivna moč razsmernika v kW pri cos fi = 1 (kadar je nazivna moč
razsmernika manjša ali enaka vsoti nazivnih moči fotonapetostnih modulov) ali
-       
vsota nazivnih moči fotonapetostnih modulov (kadar je nazivna moč
razsmernika večja od vsote nazivnih moči fotonapetostnih modulov).
(4) Priklop naprave za individualno samooskrbo mora biti
omogočen tudi v priključno merilno omarico.
5. člen
(samooskrba večstanovanjske stavbe)
(1) V samooskrbo večstanovanjske stavbe se lahko
povežejo odjemalci, ki odjemajo električno energijo za lastne potrebe prek dveh
ali več prevzemno-predajnih mest iste večstanovanjske stavbe in ki v samooskrbo
lahko vključijo tudi eno ali več prevzemno-predajnih mest, prek katerega
oziroma katerih se z električno energijo oskrbujejo skupni prostori ali skupne
naprave večstanovanjske stavbe (v nadaljnjem besedilu: prevzemno-predajna mesta
skupne rabe) ali ki v samooskrbo vključijo dve ali več prevzemno-predajnih mest
skupne rabe.
(2) V primeru samooskrbe večstanovanjske stavbe je
naprava za samooskrbo prek prevzemno-predajnega mesta naprave za samooskrbo
priključena na točki prehoda v razdelilni omarici iz distribucijskega omrežja v
skupno notranjo nizkonapetostno inštalacijo večstanovanjske stavbe, na katero
so priključena prevzemno-predajna mesta, vključena v samooskrbo te
večstanovanjske stavbe.
(3) Ne glede na prejšnji odstavek se priključitev
naprave za samooskrbo na notranjo nizkonapetostno inštalacijo za katero koli
vrsto prevzemno-predajnega mesta iz prvega odstavka tega člena šteje za
individualno samooskrbo.
6. člen
(samooskrba skupnosti za oskrbo z energijo iz obnovljivih
virov)
(1) V samooskrbo skupnosti za oskrbo z energijo iz
obnovljivih virov (v nadaljnjem besedilu: samooskrbna skupnost) se lahko
vključijo odjemalci, ki odjemajo električno energijo prek prevzemno-predajnih
mest, priključenih na distribucijsko omrežje v Republiki Sloveniji.
(2) V primeru samooskrbne skupnosti je naprava za
samooskrbo prek prevzemno-predajnega mesta naprave za samooskrbo priključena na
distribucijsko omrežje.
III. PODROBNEJŠI POGOJI ZA POSAMEZNE VRSTE SAMOOSKRBE
7. člen
(skupne določbe za skupnostno samooskrbo)
(1) Če so za to vzpostavljene ustrezne merilne točke, je
lahko prevzemno-predajno mesto hkrati vključeno v:
-       
individualno in eno ali več skupnostnih samooskrb ali
-       
dve ali več skupnostnih samooskrb.
(2) Naprava za samooskrbo se ne more hkrati uporabljati
za dve ali več skupnostnih samooskrb.
(3) Skupnostna samooskrba lahko uporablja več naprav za
samooskrbo.
(4) Lastnik naprave za skupnostno samooskrbo lahko
prodaja svoj količinski delež proizvodnje, pri čemer se obravnava kot proizvajalec
skladno z zakonom, ki ureja oskrbo z električno energijo.
(5) Odjemalci se v skupnostno samooskrbo vključijo na
podlagi pogodbe po pravilih obligacijskega prava ali tako, da ustanovijo
skupnost na področju energije iz obnovljivih virov, ki je pravna oseba, pod
pogoji, določenimi v zakonu, ki ureja spodbujanje rabe obnovljivih virov
energije (v nadaljnjem besedilu: skupnost OVE).
(6) Če so odjemalci v skupnostno samooskrbo vključeni na
podlagi pogodbe po pravilih obligacijskega prava, ta določa zlasti medsebojna
razmerja, režim določanja ključa delitve proizvodnje, ključ delitve
proizvodnje, pravice in obveznosti tretje osebe in odjemalca glede upravljanja
naprave. Če je lastnik ali upravljavec naprave za samooskrbo tretja oseba, mora
biti stranka te pogodbe. Za obveznosti na podlagi te pogodbe ne velja solidarna
odgovornost.
(7) Če so odjemalci v skupnostno samooskrbo vključeni
prek skupnosti OVE, lahko vsebine iz prejšnjega odstavka določa akt, ki je
podlaga za ustanovitev ali delovanje skupnosti OVE, vsakokratni ključ delitve
proizvodnje pa se lahko podrobneje določi tudi v ločeni pogodbi.
(8) V primeru odklopa prevzemno-predajnega mesta,
vključenega v skupnostno samooskrbo skladno z določbami zakona, ki ureja oskrbo
z električno energijo, mora oseba, pooblaščena za komunikacijo z
distribucijskim operaterjem v zvezi z izvajanjem skupnostne samooskrbe in za
spremembe podatkov skupnostne samooskrbe, takoj sporočiti spremenjen ključ
delitve proizvodnje, ki velja od odklopa naprej. Če tega ne stori, količinski
delež proizvodnje, ki pripada odklopljenemu prevzemno-predajnemu mestu, pripade
lastniku naprave za skupnostno samooskrbo, če je registriran kot proizvajalec
skladno z zakonom, ki ureja oskrbo z električno energijo, nasprotno pa se
realizacija neodplačno upošteva v bilančni skupini ali podskupini
distribucijskega operaterja za namen pokrivanja izgub.
8. člen
(skupne določbe za individualno in skupnostno samooskrbo)
(1) Odjemalec z dobaviteljem sklene pogodbo o
samooskrbi.
(2) Odjemalec lahko prodaja svoje presežke proizvedene
električne energije z napravo za samooskrbo. Če jih prodaja na podlagi pogodbe
o nakupu električne energije iz obnovljivih virov, se obravnava kot
proizvajalec skladno z zakonom, ki ureja oskrbo z električno energijo.
(3) Tretja oseba je lahko lastnik ali upravljavec
naprave za individualno ali skupnostno samooskrbo.
(4) Distribucijski operater registrira individualno
samooskrbo na podlagi pogodbe o samooskrbi.
(5) Distribucijski operater registrira skupnostno
samooskrbo na podlagi pogodb o samooskrbi odjemalcev, vključenih v skupnostno
samooskrbo, in obrazca, ki je dostopen na spletni strani distribucijskega
operaterja ter vsebuje zlasti naslednje podatke: ime skupnostne samooskrbe,
navedba prevzemno-predajnih mest in prevzemno-predajnega mesta naprave ali
naprav za samooskrbo, ključ delitve proizvodnje ter določitev osebe,
pooblaščene za komunikacijo z distribucijskim operaterjem v zvezi z izvajanjem
skupnostne samooskrbe in za spremembe podatkov iz obrazca. Obrazec podpišejo vsi
odjemalci ali njihov pooblaščenec ali zakoniti zastopnik skupnosti OVE in
tretja oseba, če je lastnik ali upravljavec naprave.
(6) Distribucijski operater brezplačno registrira
morebitne spremembe podatkov posamezne skupnostne samooskrbe iz obrazca iz prejšnjega
odstavka.
(7) Za izvedbo registracije samooskrbe in za
registracijo vseh sprememb pri posamezni samooskrbi se uporabljajo roki,
predpisani za evidentiranje sprememb na prevzemno-predajnem mestu, skladno z
zakonom, ki ureja oskrbo z električno energijo, in sistemskimi obratovalnimi
navodili. Distribucijski operater o registraciji samooskrbe obvesti dobavitelja
na prevzemno-predajnem mestu nemudoma po registraciji.
(8) Distribucijski operater vse naloge po tej uredbi
izvaja brezplačno, za izvajanje pogodbe o samooskrbi dobavitelju ali tretji
osebi, ki ima pooblastilo odjemalca ali skupnosti OVE, pa tudi brezplačno
zagotavlja vse podatke, potrebne za izvedbo pogodbeno dogovorjenega obračuna
dobavljene električne energije v dogovorjenem obračunskem obdobju.
(9) Na inštalacijo oziroma omrežje, na katero je
priključena naprava za samooskrbo, je lahko za namen samooskrbe priključena
tudi naprava za shranjevanje električne energije.
IV. POGOJI ZA PRIKLJUČITEV NAPRAVE ZA SAMOOSKRBO
9. člen
(priključitev naprave za samooskrbo)
(1) Pred priključitvijo naprave za samooskrbo uporabnik
sistema ali tretja oseba, ki je lastnik naprave za samooskrbo, pri
distribucijskem operaterju pridobi:
-       
soglasje za priključitev v primeru novega prevzemno-predajnega mesta
oziroma novega prevzemno-predajnega mesta naprave za samooskrbo ali
-       
spremembo soglasja za priključitev v primeru obstoječega
prevzemno-predajnega mesta oziroma obstoječega prevzemno-predajnega mesta
proizvodnje.
(2) Sprememba soglasja za priključitev je potrebna tudi
v primeru povečanja priključne moči naprave za samooskrbo.
(3) Ne glede na prvi odstavek tega člena sme odjemalec
napravo za samooskrbo priključiti na distribucijsko omrežje z vložitvijo
enostavne vloge za priključitev na podlagi zakona, ki ureja spodbujanje rabe
obnovljivih virov energije, ki vsebuje najmanj:
1.     
podatke o vlagatelju (ime in priimek oziroma naziv, naslov, kontaktni
podatki);
2.     
če vlogo vlaga pooblaščenec, podatke o pooblaščencu (ime in priimek
oziroma naziv, naslov, kontaktni podatki) in pooblastilo investitorja;
3.     
podatke o napravi za samooskrbo in njene tehnične lastnosti (naziv,
lokacija, vrsta proizvodne naprave, proizvodni vir energije, vrsta generatorja
in vrsta razsmernika (proizvajalec, model), nazivna frekvenca, predvidena letna
proizvodnja za lastne potrebe in za oddajo v distribucijski sistem, številka
prevzemno-predajnega mesta (če obstaja));
4.     
predlagano točko za priključitev na omrežje in tehnične lastnosti
priključka;
5.     
predvideni dan priključitve naprave za samooskrbo;
6.     
izjavo lastnika naprave za samooskrbo, da je električna inštalacija
sposobna za priklop naprave za samooskrbo, in
7.     
pogodbo o samooskrbi (kot prilogo).
(4) Distribucijski operater obrazec enostavne vloge za
priključitev objavi na svoji spletni strani, pred objavo pa pridobi soglasje
ministra, pristojnega za energijo.
(5) Uporabnik sistema distribucijskemu operaterju v
najkrajšem možnem času, najpozneje skupaj z vračilom pogodbe o uporabi sistema,
podpisane z njegove s strani, dostavi zapisnik o pregledu, preizkusu in meritvah
vgrajenih inštalacij skladno s predpisi, ki urejajo zahteve za nizkonapetostne
električne inštalacije v stavbah, ter izjavo izvajalca preverjanja, da je
vgrajena oprema enaka opremi, navedeni v vlogi. Skupaj z dokumenti iz
prejšnjega stavka uporabnik sistema distribucijskemu operaterju dostavi tudi
izjavo o tem, kdo je izvajalec elektro montažnih del, podpisano s strani
izvajalca, če ta podatek ni naveden v enostavni vlogi za priključitev.
(6) Distribucijski operater v postopku izdaje in
spremembe soglasja za priključitev ter v postopku enostavnega priključevanja
naprave za samooskrbo ne sme zahtevati ključa delitve proizvodnje in navedbe
prevzemno-predajnih mest, povezanih v skupnostno samooskrbo, v postopku izdaje
spremembe soglasja za priključitev pa tudi ne sme zahtevati tehničnih in drugih
pogojev, ki se ne nanašajo na priključitev naprave za samooskrbo.
(7) Šteje se, da je uporabnik sistema skupaj z vlogo za
izdajo oziroma spremembo soglasja za priključitev ali z enostavno vlogo za
priključitev dal tudi zahtevo za predložitev pogodbe o uporabi sistema.
(8) Za priključevanje naprave za skupnostno samooskrbo
se uporabljajo določbe sistemskih obratovalnih navodil o priključevanju
proizvodne naprave na omrežje.
V. NAČIN OBRAČUNA ELEKTRIČNE ENERGIJE IN DAJATEV
10. člen
(način obračuna pri individualni in skupnostni samooskrbi)
(1) Pri obračunu prispevkov in drugih dajatev, ki se
obračunavajo na količino električne energije, prevzete iz javnega omrežja, se
upošteva količina električne energije (v kWh), prevzeta iz javnega omrežja
v posameznem obračunskem obdobju.
(2) Odjemalci plačujejo omrežnino skladno s splošnim
aktom agencije, ki ureja metodologijo obračunavanja omrežnine.
(3) Glede obračuna električne energije stranki s pogodbo
o samooskrbi prosto določita trajanje obračunskega obdobja in način obračuna
dobavljene električne energije.
(4) Prispevek za zagotavljanje podpor proizvodnji
energije v soproizvodnji z visokim izkoristkom in iz obnovljivih virov energije
se odjemalcem obračuna na razliko med obračunsko močjo prevzemno-predajnega
mesta in priključno močjo naprave za samooskrbo (v primeru individualne
samooskrbe) ali deležem priključne moči naprave za samooskrbo, ki odpade na
odjemalca skladno s ključem delitve proizvodnje (v primeru skupnostne
samooskrbe). Če priključna moč ali delež priključne moči naprave za samooskrbo
ni celo število, se zaokroži na celo število tako, da se vsak začet kilovat
(kW) zaokroži navzgor. Če je razlika iz prvega stavka tega odstavka negativna,
odjemalec prispevka ne plača.
(5) Distribucijski operater dobavitelju v šestih
delovnih dneh po poteku koledarskega meseca za posameznega odjemalca prek
enotnega portala brezplačno posreduje podatke o količini:
-       
prevzete električne energije, določene skladno s sistemskimi
obratovalnimi navodili;
-       
oddane električne energije, pri čemer se pri individualni samooskrbi
upoštevajo količine, kot jih dogovorita dobavitelj in odjemalec glede na
pričakovano proizvodnjo in porabo (če se prevzemno-predajno mesto odčitava
mesečno, se pri določitvi količin oddane električne energije upoštevajo
izmerjene količine), pri skupnostni samooskrbi pa količinski delež proizvodnje,
ki bo za posamezni mesec po ključu delitve proizvodnje odpadel na posameznega
člana skupnosti, in
-       
električne energije, izmerjene na prevzemno-predajnem mestu naprave za
skupnostno samooskrbo.
(6) Distribucijski operater dobavitelju v šestih
delovnih dneh po poteku koledarskega meseca prek enotnega portala brezplačno
posreduje vse podatke, ki jih dobavitelj potrebuje za izvrševanje pravic in
obveznosti iz naslova članstva v bilančni shemi (npr. obratovalne napovedi,
bilančni obračun).
(7) Če na prevzemno-predajnem mestu, vključenem v
samooskrbo, distribucijski operater ne izvaja daljinskega zajema podatkov s
števca, odjemalec v obdobju treh delovnih dni pred ali po preteku koledarskega
meseca distribucijskemu operaterju sporoči števčno stanje oddaje in prevzema iz
distribucijskega sistema, ki jih odčita z merilne naprave in ni starejše od treh
dni, skladno s sistemskimi obratovalnimi navodili. Ne glede na datum
odčitavanja števčnega stanja, ki ga je opravil odjemalec, se prejeta števčna
stanja datirajo na konec koledarskega meseca. Če odjemalec distribucijskemu
operaterju ne sporoči števčnega stanja iz prvega stavka tega odstavka,
distribucijski operater pripravi obračunske podatke za koledarski mesec na
podlagi podatkov prejšnjega meseca ali odčita števec.
(8) Za izravnavo odstopanj med prevzeto in oddano
električno energijo je odgovoren dobavitelj.
VI. DODELITEV NALOŽBENE POMOČI
11. člen
(dodelitev naložbene pomoči)
(1) Naložbeno pomoč lahko pridobi odjemalec, ki je
investitor v napravo za samooskrbo, za nove naložbe nakupa in vgradnje naprave
za samooskrbo ter naprave za samooskrbo skupaj z napravo za shranjevanje
električne energije. Naložbeno pomoč dodeljuje center za podpore skladno z
zakonom, ki ureja spodbujanje rabe obnovljivih virov energije.
(2) Upravičenci do naložbene pomoči so odjemalci, ki so
fizične in pravne osebe, vključno z osebami javnega sektorja, ki imajo stvarno
premoženje v svoji lasti, razen neposrednih uporabnikov državnega proračuna.
(3) Naložbena pomoč se dodeljuje v obliki nepovratnih
sredstev (subvencij) ter z javnim pozivom po postopku in pod pogoji, ki jih
določajo predpisi, ki urejajo dodeljevanje pomoči, ki se dodeljujejo po
pravilih »de minimis« in pravilih za delovanje centra za podpore, izdanih
skladno z zakonom, ki ureja spodbujanje rabe obnovljivih virov energije.
Razpisana sredstva se do porabe dodeljujejo po vrstnem redu prispetja popolnih
vlog.
(4) Izvajanje dodeljevanja naložbene pomoči podrobneje
določi center za podpore v pravilih za delovanje centra za podpore, v katerih
se uredijo najmanj:
-       
način in postopek za dodeljevanje naložbene pomoči;
-       
pravice in obveznosti centra za podpore in upravičencev;
-       
pogoji in postopek za odvzem pravice do naložbene pomoči v primeru
kršitev ter
-       
vodenje evidenc in poročanje.
(5) Center za podpore z javnim pozivom določi najmanj
predmet javnega poziva, skupno višino sredstev, upravičence, pogoje za
dodelitev naložbene pomoči, upravičene stroške, višino naložbene pomoči,
morebitne omejitve pri dodelitvi pomoči posameznemu upravičencu, obvezno
vsebino vloge, obvezne priloge ter rok in način za vlaganje vlog.
(6) Center za podpore vodi vso dokumentacijo glede
dodelitve naložbene pomoči, najmanj podatke o upravičencih, vrsti upravičenih
stroškov, višini naložbene pomoči ter pogojih in rokih izplačila, vsaj 10 let
od datuma dodelitve pomoči.
12. člen
(višina naložbene pomoči)
(1) Dodeljena naložbena pomoč ne sme presegati vrednosti
upravičenih stroškov naložbe, ki zajemajo najmanj:
-       
nakup in vgradnjo naprave za samooskrbo ter nakup in vgradnjo naprave za
shranjevanje električne energije;
-       
pripadajočo električno inštalacijo in opremo ter
-       
pripravo in izvedbo gradbenih, obrtniških in inštalacijskih del.
(2) Upravičeni stroški in višina naložbene pomoči se
podrobneje določijo z javnim pozivom.
13. člen
(podjetja, ki niso upravičenci za dodelitev pomoči po
pravilu »de minimis«)
Do pomoči »de minimis« niso upravičena podjetja, ki delujejo
na področjih:
-       
ribištva in akvakulture, kakor ju zajema Uredba Sveta (ES)
št. 104/2000 z dne 17. decembra 1999 o skupni ureditvi trgov za
ribiške proizvode in proizvode iz ribogojstva (UL L št. 17 z dne
21. 1. 2000, str. 22), zadnjič spremenjene z Uredbo Sveta (ES)
št. 1759/2006 z dne 28. novembra 2006 o spremembi Uredbe (ES)
št. 104/2000 o skupni ureditvi trgov za ribiške proizvode in proizvode iz
ribogojstva (UL L št. 335 z dne 1. 12. 2006, str. 3) in
-       
primarne proizvodnje kmetijskih proizvodov.
14. člen
(pravila za dodelitev pomoči po pravilu »de minimis«)
(1) Skupni znesek pomoči, dodeljene enotnemu podjetju,
ne sme presegati 200.000 eurov v obdobju zadnjih treh proračunskih let, ne
glede na obliko ali namen pomoči ter ne glede na to, ali se pomoč dodeli iz
sredstev proračuna Republike Slovenije, občine ali Unije. V primeru podjetij,
ki delujejo v komercialnem cestnem tovornem prevozu, znaša zgornja dovoljena
meja iz prejšnjega stavka 100.000 eurov.
(2) Zagotavljanje integriranih storitev, kjer je cestni
prevoz le en element, in javni potniški promet ne štejeta za prevozno storitev.
(3) Enotno podjetje pomeni vsa podjetja, ki so med seboj
najmanj v enem od naslednjih razmerij:
a)    
podjetje ima večino glasovalnih pravic delničarjev ali družbenikov
drugega podjetja;
b)    
podjetje ima pravico imenovati ali odpoklicati večino članov upravnega,
poslovodnega ali nadzornega organa drugega podjetja;
c)    
podjetje ima pravico izvrševati prevladujoč vpliv na drugo podjetje na
podlagi pogodbe, sklenjene z navedenim podjetjem, ali določbe v njegovi
družbeni pogodbi ali statutu;
d)    
podjetje, ki je delničar ali družbenik drugega podjetja, na podlagi
dogovora z drugimi delničarji ali družbeniki navedenega podjetja sámo nadzoruje
večino glasovalnih pravic delničarjev ali družbenikov navedenega podjetja.
(4) Podjetja, ki so v kakršnemkoli razmerju iz točk a)
do d) prejšnjega odstavka prek enega ali več drugih podjetij, se štejejo za
enotno podjetje.
(5) V primeru razdelitev, združitev ali pripojitev
podjetij je treba upoštevati določbe osmega in devetega odstavka 3. člena
Uredbe 1407/2013/EU.
(6) Naložbena pomoč velja za dodeljeno z dnem izdaje
sklepa o dodelitvi pravice do nepovratnih sredstev.
15. člen
(dodatni pogoji in odvzem nepovratnih sredstev)
(1) Vlagatelj je upravičen do dodelitve pomoči po
pravilu »de minimis«, če izpolnjuje tudi naslednje pogoje:
1.     
ima poravnane vse obveznosti v zvezi s sklepom Komisije (EU),
objavljenim na njeni spletni strani, o razglasitvi pomoči za nezakonito in
nezdružljivo z notranjim trgom;
2.     
je v vlogi navedel prave podatke oziroma ni predložil zavajajočih izjav
ali dokazil;
3.     
redno izplačuje plače in socialne prispevke;
4.     
ima poravnano vračilo za preveč izplačane pomoči po pravilu »de minimis«
ali državne pomoči na podlagi predhodnega poziva ministrstva, pristojnega za
finance;
5.     
ima na dan vložitve vloge poravnane zapadle davčne obveznosti in druge
denarne nedavčne obveznosti oziroma vrednost teh zapadlih neplačanih obveznosti
ne presega 50 eurov;
6.     
je predložil vse obračune davčnih odtegljajev za dohodke iz delovnega
razmerja za obdobje zadnjih dveh let do dneva vložitve vloge;
7.     
ni gospodarska družba ali zadruga v težavah v skladu z zakonom, ki ureja
pomoč za reševanje in prestrukturiranje gospodarskih družb v težavah;
8.     
ni v postopku zaradi insolventnosti, stečajnem postopku (vključno z
osebnim stečajem) ali postopku prisilnega prenehanja in
9.     
nima blokiranega transakcijskega računa.
(2) Center za podpore odvzame pravico do nepovratnih
sredstev, če prejemnik:
-       
pridobljenih sredstev deloma ali v celoti ne uporabi za namen, določen s
sklepom o dodelitvi sredstev;
-       
v roku, določenem s sklepom o dodelitvi sredstev, ali v podaljšanem
roku, ki ga določi center za podpore:
a)   
naložbe ne izvede;
b)   
ne izpolni pogojev za pridobitev sredstev ali
c)   
ne predloži zahtevane dokumentacije;
-       
onemogoči ali ovira nadzor nad namensko uporabo pridobljenih sredstev
ali
-       
ne izpolni določil te uredbe ali določil posameznega javnega poziva.
16. člen
(kumulacija)
V skladu z Uredbo 1407/2013/EU se pomoč »de minimis«, dodeljena
po tej uredbi:
-       
ne sme kumulirati z državno pomočjo v zvezi z istimi upravičenimi
stroški ali državno pomočjo za isti ukrep za financiranje tveganja, če bi se s
tako kumulacijo presegla največja intenzivnost pomoči ali znesek državne
pomoči, določen za posebne okoliščine vsakega primera;
-       
lahko kumulira s pomočjo »de minimis«, dodeljeno v skladu z Uredbo
Komisije (EU) št. 360/2012 z dne 25. aprila 2012 o uporabi členov 107
in 108 Pogodbe o delovanju Evropske unije pri pomoči de minimis za podjetja, ki
opravljajo storitve splošnega gospodarskega pomena (UL L št. 114 z dne
26. 4. 2012, str. 8), zadnjič spremenjeno z Uredbo Komisije (EU) 2020/1474
z dne 13. oktobra 2020 o spremembi Uredbe (EU) št. 360/2012 glede
podaljšanja njenega obdobja uporabe in časovno omejenega odstopanja za podjetja
v težavah, da bi se upošteval učinek pandemije COVID-19 (UL L št. 337
z dne 14. 10. 2020, str. 1) do zgornje meje določene v navedeni uredbi;
-       
lahko kumulira s pomočjo »de minimis«, dodeljeno v skladu z drugimi
uredbami EU »de minimis« do ustrezne zgornje meje iz prvega odstavka
15. člena te uredbe.
17. člen
(izjava)
(1) Center za podpore od vlagatelja pred dodelitvijo
sredstev pridobi pisno izjavo:
-       
o vseh drugih pomočeh »de minimis«, ki jih je podjetje prejelo na
podlagi Uredbe 1407/2013/EU ali drugih uredb »de minimis« v predhodnih
dveh in v tekočem proračunskem letu;
-       
o drugih že prejetih (ali zaprošenih) pomočeh za iste upravičene
stroške;
-       
da z dodeljenim zneskom pomoči ne bo presežena zgornja meja pomoči »de
minimis« in najvišja dovoljena višina pomoči po drugih predpisih;
-       
o tem, ali gre za primer združenega podjetja, pripojenega podjetja ali
delitve podjetja v skladu z osmim in devetim odstavkom 3. člena Uredbe
1407/2013/EU in
-       
na kateri je seznam vseh podjetij, ki z vlagateljem tvorijo enotno
podjetje v smislu drugega odstavka 2. člena Uredbe 1407/2013/EU.
(2) Center za podpore pisno obvesti upravičenca, da je
pomoč dodeljena po pravilu »de minimis« v skladu z Uredbo 1407/2013/EU in o
višini zneska pomoči »de minimis«.
18. člen
(poročanje)
(1) Center za podpore ministrstvu, pristojnemu za
finance, poroča o prejemnikih pomoči »de minimis« skladno z Zakonom o
spremljanju državnih pomoči (Uradni list RS, št. 37/04) ter Uredbo o
posredovanju podatkov in poročanju o dodeljenih državnih pomočeh in pomočeh po
pravilu »de minimis« (Uradni list RS, št. 61/04, 22/07 in 50/14).
(2) Center za podpore sporoča podatke iz prejšnjega
odstavka za evidenco »de minimis« pomoči v roku 15 dni od dodelitve pravice do
te pomoči, oziroma v primeru poznejše spremembe zneska te pomoči, v roku 15 dni
od nastale spremembe.
VII. POROČANJE IN IZRAČUN PROIZVEDENE KOLIČINE ELEKTRIČNE
ENERGIJE IZ NAPRAV ZA SAMOOSKRBO
19. člen
(poročanje distribucijskega operaterja)
(1) Distribucijski operater do 31. januarja
tekočega leta pošlje ministrstvu, pristojnemu za energijo, operaterju trga,
centru za podpore in Agenciji za energijo letno poročilo o izvajanju ukrepa
samooskrbe za obdobje od 1. januarja do 31. decembra preteklega
koledarskega leta. Poročilo vsebuje najmanj naslednje podatke:
-       
za naprave za samooskrbo, priključene na 31. decembra preteklega
koledarskega leta: identifikacijsko številko prevzemno-predajnega mesta (v
primeru individualne samooskrbe), identifikacijsko številko
prevzemno-predajnega mesta naprave oziroma naprav za samooskrbo (v primeru
skupnostne samooskrbe), podatke o priključni moči naprave za samooskrbo, o
vrsti primarnega vira energije, poštni številki lokacije naprave za samooskrbo,
o skupini odjemalca, o dnevu priklopa naprave za samooskrbo, času od prejema
popolne vloge za izdajo soglasja za priključitev ali enostavne vloge za
priključitev do priklopa;
-       
o priključni moči in vrsti primernega vira energije za naprave za
samooskrbo, ki še niso priključene, ter
-       
o številu prejetih vlog za izdajo ali spremembo soglasja za priključitev
in enostavnih vlog za priključitev, številu vlog, rešenih v zakonsko
predpisanem roku, številu vlog, ki niso bile rešene v zakonsko predpisanem
roku, in o povprečnem času reševanja vlog (od prejema popolne vloge do priklopa).
(2) Če je tehnično izvedljivo, distribucijski operater
omogoči dostop do podatkov iz prejšnjega odstavka tudi prek svojega
informacijskega sistema.
(3) Distribucijski operater do 31. januarja
tekočega leta pošlje ministrstvu, pristojnemu za energijo, in centru za podpore
tudi podatke o oddanih količinah električne energije v distribucijsko omrežje v
predhodnem koledarskem letu iz naprav za skupnostno samooskrbo.
(4) Do 1. marca tekočega leta pošlje distribucijski
operater ministrstvu, pristojnemu za energijo, centru za podpore in Agenciji za
energijo tudi poročilo o številu in razlogih zavrnitve vlog za izdajo soglasja
oziroma spremembe soglasja za priključitev, o številu in razlogih zavrnjenih
priključitev v postopku enostavnega priključevanja ter načrt s predlogi za
odpravo razlogov za zavrnitve. Poročilo iz tega odstavka vsebuje tudi
ugotovljene vplive na stabilnost distribucijskega omrežja in višino omrežnine
za preteklo koledarsko leto.
(5) Ne glede na določbe prvega do četrtega odstavka tega
člena distribucijski operater na zahtevo sporoči ministrstvu, pristojnemu za
energijo, centru za podpore ali Agenciji za energijo dodatne podatke in
pojasnila, najpozneje v 14 dneh po prejemu zahteve.
20. člen
(izračun proizvedene količine električne energije iz naprav
za samooskrbo)
Center za podpore naredi izračun ocene proizvedene količine
električne energije priključenih naprav za individualno samooskrbo za preteklo
koledarsko leto in ga do 1. aprila tekočega leta posreduje ministrstvu,
pristojnemu za energijo.
VIII. PREHODNA IN KONČNA DOLOČBA
21. člen
(soglasje ministra k obrazcu enostavne vloge za priključitev
in evidentiranje količin na prevzemno-predajnih mestih)
(1) Distribucijski operater obrazec enostavne vloge za
priključitev iz tretjega odstavka 9. člena te uredbe pošlje v soglasje
ministru, pristojnemu za energijo, najpozneje v roku 15 dni od dne uveljavitve
te uredbe.
(2) Določba drugega odstavka 3. člena te uredbe se
začne uporabljati z uveljavitvijo oziroma dodelitvijo merilnih točk posameznim
prevzemno-predajnim mestom skladno z zakonom, ki ureja oskrbo z električno
energijo, in sistemskimi obratovalnimi navodili. Do takrat se vse količine
proizvedene, oddane in prevzete električne energije evidentirajo na
prevzemno-predajnih mestih.
22. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00704-115/2022
Ljubljana, dne 24. marca 2022
EVA 2021-2430-0139
Vlada Republike Slovenije
Zdravko Počivalšek
podpredsednik