I. SPLOŠNA DOLOČBA
1. člen
Ta pravilnik določa način vpogleda v davčne evidence ter
postopek, po katerem lahko zavezanec za davek (v nadaljnjem besedilu:
zavezanec) uveljavi svojo pravico do vpogleda v davčne evidence.
II. NAČIN VPOGLEDA V DAVČNE EVIDENCE
2. člen
Zavezanec ima pravico do vpogleda samo v tiste podatke iz
davčnih evidenc, ki se nanašajo nanj.
3. člen
(1) Za vpogled v davčne evidence šteje samo neposredni
vpogled. Zavezanec si lahko podatke iz davčnih evidenc prepiše. 
(2) Za izdajo izpisov iz evidence se uporabljajo določbe
Zakona o splošnem upravnem postopku (Uradni list RS, št. 22/05 – uradno
prečiščeno besedilo).
4. člen
Če so zagotovljene tehnične možnosti, se lahko vpogled v
davčne evidence izvede preko sistema za elektronsko davčno poslovanje z uporabo
kvalificiranega potrdila za elektronski podpis.
5. člen
Vpogled v davčne evidence se opravi pri organizacijski enoti
Davčne uprave Republike Slovenije, ki v skladu s predpisom na podlagi 26. člena
Zakona o davčni službi (Uradni list RS, št. 17/05 – uradno prečiščeno besedilo
in 59/05 – odločba US; v nadaljnjem besedilu: ZDS-1) vodi predpisano evidenco.
III. POSTOPEK VPOGLEDA V DAVČNE EVIDENCE
6. člen
(1) Zavezanec, ki zahteva vpogled v davčno evidenco, mora pri
organizacijski enoti iz prejšnjega člena podati zahtevo. Zahtevo lahko poda pisno
ali ustno na zapisnik. Zahteva mora vsebovati: 
-       
podatke o zavezancu, za katerega se zahteva vpogled v davčno evidenco,
in njegovo davčno številko; 
-       
podatke o pooblaščencu ali zakonitemu zastopniku, ki zahteva vpogled v
davčno evidenco, in njegovo davčno številko; 
-       
navedbo davčne evidence, za katero se zahteva vpogled; 
-       
kraj, datum in podpis vložnika. 
(2) Kolikor se davčna evidenca v skladu s predpisom na
podlagi četrtega odstavka 26. člena ZDS-1 vodi za vsako leto posebej, se v
zahtevi poleg podatkov iz prejšnjega odstavka navede tudi leto, na katero se
nanašajo zahtevani podatki. 
(3) Če vložnik zahtevo iz prvega odstavka tega člena poda
pisno, jo mora podati na obrazcu, ki je objavljen v Prilogi 1 tega pravilnika
in je njegov sestavni del.
7. člen
(1) Pred vpogledom v davčno evidenco pooblaščena oseba
davčnega organa preveri zahtevo. Pri tem preveri identiteto zavezanca oziroma
njegovega zastopnika ali pooblaščenca. 
(2) Vpogled v davčno evidenco na podlagi zahteve, podane
ustno na zapisnik, oziroma pisne zahteve, ki jo zavezanec vloži osebno pri
organu, se zavezancu omogoči praviloma istega dne, ko je zavezanec zahteval
vpogled, najpozneje pa v 15 dneh od vložitve zahteve. 
(3) V primeru pisne zahteve, prispele po pošti, davčni organ
obvesti zavezanca o datumu in uri, ko mu bo omogočen vpogled. Pri tem upošteva
rok iz prejšnjega odstavka.
8. člen
(1) Vpogled v davčno evidenco se opravi ob prisotnosti in
nadzoru pooblaščene osebe davčnega organa. Ta mora pri tem paziti, da zavezancu
ne razkrije podatkov, ki se nanašajo na druge zavezance. 
(2) Prepisovanje nadzoruje pooblaščena oseba davčnega organa
ali pa poteka v informacijskem sistemu organa preko sistema za elektronsko
davčno poslovanje.
IV. KONČNA DOLOČBA
9. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 420-58/2005/6
Ljubljana, dne 1. septembra 2005.
EVA 2005-1611-0066
dr. Andrej Bajuk l. r. 
Minister 
za finance

Priloga
1: Zahteva za vpogled v davčno evidenco