I. UVODNE DOLOČBE
1. člen
Inštitut za hmeljarstvo in pivovarstvo
Žalec, p.o. (v nadaljnjem besedilu: inštitut) je bil ustanovljen 1. avgusta
1952. Ustanoviteljica inštituta je bila Okrajna zadružna zveza Celje (vpis
izvršen dne 1. avgusta 1952 v registrskem vložku registracijskega sodišča v
Celju št. 1.316-00), ki je svoje ustanoviteljske pravice 16. maja 1975 prenesla
na Poslovno skupnost za hmeljarstvo Slovenije n.sol.o. (vpis izvršen dne 16.
maja 1975 v registrskem vložku registracijskega sodišča v Celju).
Na podlagi sklepa Temeljnega sodišča v
Celju, enota v Celju, z dne 31. 10. 1991 se je Poslovna skupnost za hmeljarstvo
Slovenije n.sol.o. preoblikovala v družbo z omejeno odgovornostjo v mešani
lastnini s firmo: Hmeljarska družba Slovenije, d.o.o., Žalec (vpis izvršen v
sodni register Temeljnega sodišča v Celju, enota v Celju s sklepom št. Srg
916/91 z dne 31. oktobra 1991).
Na podlagi sklepa Okrožnega sodišča v
Celju, št. Srg 3287/94 z dne 13. septembra 1995 je bila zaradi uskladitve z
zakonom o gospodarskih družbah (Uradni list RS, št. 30/93) pri Hmeljarski
družbi Slovenije, d.o.o., Žalec vpisana sprememba firme, in sicer Hmeljarsko
združenje Slovenije, s pravno organizacijsko obliko Gospodarskega interesnega
združenja.
Hmeljarsko združenje Slovenije-GIZ Žalec je
na podlagi sklepa skupščine z dne 31. januarja 2002 preneslo vse
ustanoviteljske pravice na Republiko Slovenijo.
2. člen
S tem sklepom se inštitut preoblikuje v javni
zavod Inštitut za hmeljarstvo in pivovarstvo Slovenije (v nadaljnjem besedilu:
zavod).
3. člen
Ustanovitelj zavoda je Republika Slovenija,
ustanoviteljske pravice in obveznosti pa izvršuje Vlada Republike Slovenije.
4. člen
Zavod je univerzalni pravni naslednik
inštituta.
II. IME IN SEDEŽ ZAVODA
5. člen
Ime zavoda je: Inštitut za hmeljarstvo in
pivovarstvo Slovenije.
Skrajšano ime zavoda je: IHPS.
Ime v angleškem jeziku: Slovenian Institute
of Hop Research and Brewing.
Ime v nemškem jeziku: Slowenisches Institut
für Hopfenanbau und Brauereiwesen.
Ime zavoda v tujem jeziku se lahko
uporablja pri poslovanju s tujimi partnerji poleg imena zavoda v slovenskem
jeziku.
Sestavni del imena zavoda je znak
(logotip), ki predstavlja dva hmeljna storžka in dva hmeljna lista, od katerih
je eden v ospredju in delno prekriva storžka, drugi pa je v ozadju in je delno
prekrit s storžkom.
Sedež zavoda je: Cesta Žalskega tabora 2,
Žalec.
Naslov zavoda se lahko spremeni s soglasjem
sveta zavoda.
6. člen
Zavod uporablja v pravnem prometu žig, ki
je okrogle oblike in ima premer do 35 mm.
Direktor določi število, hrambo in uporabo
žigov ter delavce, ki so zanje odgovorni.
III. DEJAVNOSTI ZAVODA
7. člen
Glavne dejavnosti zavoda v skladu z uredbo,
ki ureja standardno klasifikacijo dejavnosti, so: 
A01.110          Pridelovanje
žit (razen riža), stročnic in oljnic
A01.130          Pridelovanje
zelenjadnic in melon, korenovk in gomoljnic
A01.150          Pridelovanje
tobaka
A01.160          Pridelovanje
rastlin za vlakna
A01.190          Pridelovanje
cvetja in drugih enoletnih rastlin
A01.210          Vinogradništvo
A01.220          Gojenje
tropskega in subtropskega sadja
A01.230          Gojenje
citrusov
A01.240          Gojenje
pečkatega in koščičastega sadja
A01.250          Gojenje
drugih sadnih dreves in grmovnic
A01.260          Pridelovanje
oljnih sadežev
A01.270          Gojenje
rastlin za izdelavo napitkov
A01.280          Gojenje
začimbnih, aromatskih in zdravilnih rastlin
A01.290          Gojene
drugih trajnih nasadov
A01.300          Razmnoževanje
rastlin
A01.500          Mešano
kmetijstvo
A01.610          Storitve
za rastlinsko pridelavo
A01.640          Obdelava
semen
C10.830          Predelava
čaja in kave
C10.840          Proizvodnja
začimb, dišav in drugih dodatkov
C11.050          Proizvodnja
piva
C11.060          Proizvodnja
slada
G46.210         Trgovina
na debelo z žiti, tobakom, semeni in krmo
G46.220         Trgovina
na debelo s cvetjem in rastlinami
G46.310         Trgovina
na debelo s sadjem in zelenjavo
G47.910         Trgovina
na drobno po pošti ali po internetu
G47.990         Druga
trgovina na drobno zunaj prodajaln, stojnic in tržnic
H52.100          Skladiščenje
J58.110          Izdajanje
knjig
J58.140          Izdajanje
revij in druge periodike
J58.190          Drugo
založništvo
J62.010          Računalniško
programiranje
J62.030          Upravljanje
računalniških naprav in sistemov
J62.090          Druge
z informacijsko tehnologijo in računalniškimi storitvami povezane dejavnosti
J63.110          Obdelava
podatkov in s tem povezane dejavnosti
J63.120          Obratovanje
spletnih portalov
M69.200         Računovodske,
knjigovodske in revizijske dejavnosti; davčno svetovanje
M70.210         Dejavnost
stikov z javnostjo
M70.220         Drugo
podjetniško in poslovno svetovanje
M71.112         Krajinsko
arhitekturno, urbanistično in drugo projektiranje
M71.200         Tehnično
preizkušanje in analiziranje
M72.110         Raziskovalna
in razvojna dejavnost na področju biotehnologije
M72.190         Raziskovalna
in razvojna dejavnost na drugih področjih naravoslovja in tehnologije
M72.200         Raziskovalna
in razvojna dejavnost na področju družboslovja in humanistike
M73.200         Raziskovanje
trga in javnega mnenja
M74.100         Oblikovanje,
aranžerstvo, dekoraterstvo
M74.200         Fotografska
dejavnost
M74.300         Prevajanje
in tolmačenje
M74.900         Drugje
nerazvrščene strokovne in tehnične dejavnosti
N77.310          Dajanje
kmetijskih strojev in opreme v najem in zakup
N77.330          Dajanje
pisarniške opreme in računalniških naprav v zakup
N77.390          Dajanje
drugih strojev, naprav in opredmetenih sredstev v najem in zakup
N81.300          Urejanje
in vzdrževanje zelenih površin in okolice
M74.100         Oblikovanje,
aranžerstvo, dekoraterstvo
M74.200         Fotografska
dejavnost
M74.300         Prevajanje
tolmačenje
M74.900         Drugje
nerazvrščene strokovne in tehnične dejavnosti
N77.400          Dajanje
pravic in uporabe intelektualne lastnine v zakup, razen avtorsko zaščitenih del
N81.300          Urejanje
in vzdrževanje zelenih površin in okolice
N82.110          Nudenje
celovitih pisarniških storitev
N82.190          Fotokopiranje,
priprava dokumentov in druge posamične pisarniške dejavnosti
N82.300          Organiziranje
razstav, sejmov, srečanj
N82.920          Pakiranje
P85.320          Srednješolsko
poklicno in strokovno izobraževanje
P85.590          Drugje
nerazvrščeno izobraževanje, izpopolnjevanje in usposabljanje
P85.600          Pomožna
dejavnost za izobraževanje
R91.011          Dejavnost
knjižnic
R91.012          Dejavnost
arhivov
R91.040          Dejavnost
botaničnih in živalskih vrtov, varstvo naravnih vrednot
Zavod lahko opravlja v manjšem obsegu tudi
druge dejavnosti, ki so potrebne za izvajanje glavne dejavnosti in se
podrobneje določijo v statutu.
8. člen
Zavod lahko v okviru registriranih dejavnosti
iz prejšnjega člena opravlja tudi naloge javne službe ter strokovne in druge
naloge, za katere pridobi pooblastilo oziroma imenovanje v skladu z veljavnimi
predpisi.
Naloge javne službe, strokovne in druge
naloge, ki jih zavod opravlja na podlagi pooblastila ali imenovanja, se
podrobneje opredelijo v statutu zavoda.
9. člen
V okviru svoje dejavnosti lahko zavod v
soglasju z ustanoviteljem ustanovi drug zavod ali podjetje.
10. člen
Organiziranost zavoda se podrobneje določi
s statutom zavoda.
IV. ORGANI ZAVODA
11. člen
Organi zavoda so:
-      
svet zavoda,
-      
strokovni svet in
-      
direktor.
Svet zavoda
12. člen
Zavod upravlja svet zavoda.
Svet zavoda ima sedem članov, od katerih
imenuje:
-      
ustanovitelj: štiri člane, od tega dva člana na
predlog ministrstva, pristojnega za kmetijstvo, enega člana na predlog
ministrstva, pristojnega za okolje, in enega člana na predlog ministrstva,
pristojnega za znanost,
-      
Kmetijsko gozdarska zbornica Slovenije: dva
člana, ki sta tudi pridelovalca hmelja, in
-      
zaposleni delavci zavoda: enega člana.
Predsednika sveta izvolijo člani izmed
predstavnikov ustanovitelja.
12.a. člen
Predstavniki ustanovitelja, ki jih imenuje
Vlada Republike Slovenije, se izberejo na podlagi predhodnega izbirnega postopka,
ki ga izvede strokovna komisija.
Strokovno komisijo imenuje minister,
pristojen za kmetijstvo. Sestavljajo jo štirje strokovnjaki z izkušnjami in
poznavanjem področja kmetijskih, naravoslovnih, tehniških in tehnoloških ved
ali pravnih zadev, ki jih predlagajo:
-      
dva strokovnjaka minister, pristojen za kmetijstvo;
-      
enega strokovnjaka minister, pristojen za
okolje, in
-      
enega strokovnjaka minister, pristojen za
znanost.
Strokovna komisija, ki jo vodi predstavnik
ministrstva, pristojnega za kmetijstvo, na spletni strani ministrstva,
pristojnega za kmetijstvo, najmanj enkrat na štiri leta objavi javni poziv za
izbiro kandidatov za predstavnike ustanovitelja v svetu zavoda, izvede postopek
ocenjevanja in izbire kandidatov ter pripravi stalni seznam primernih
kandidatov za predstavnike ustanovitelja (v nadaljnjem besedilu: stalni
seznam).
Če se na javni poziv ne prijavi zadostno
število kandidatov ali če prijavljeni kandidati ne izpolnjujejo pogojev in je
treba zagotoviti nemoteno delovanje sveta zavoda, lahko strokovna komisija na
predlog ministra, pristojnega za področje, s katerega ni dovolj prijavljenih
kandidatov, na stalni seznam vključi tudi kandidate, ki se niso prijavili na
javni poziv, vendar izpolnjujejo pogoje iz tega javnega poziva, brez
ponovljenega javnega poziva.
Kandidati iz prejšnjega odstavka morajo
dati pisno soglasje za vključitev na stalni seznam. Strokovna komisija tudi
glede teh kandidatov izvede postopek ocenjevanja in izbire iz tretjega odstavka
tega člena.
V predlog za imenovanje predstavnikov
ustanovitelja v svet zavoda strokovna komisija s stalnega seznama ob upoštevanju
načela uravnotežene zastopanosti spolov in pogojev delovnih izkušenj z
ustreznega področja vključi:
-      
dva kandidata s področja kmetijstva;
-      
enega kandidata s področja okolja in
-      
enega kandidata s področja znanosti.
Prednost imajo kandidati, ki imajo znanje
in izkušnje s področja vodenja in upravljanja zavodov ter delovanja zavoda.
Tako oblikovani predlog kandidatov za predstavnike ustanovitelja ministrstvo,
pristojno za kmetijstvo, pošlje Vladi Republike Slovenije v imenovanje.
12.b člen
Za predstavnika ustanovitelja v svetu
zavoda je lahko imenovana fizična oseba, ki izpolnjuje naslednje pogoje:
-      
ima izobrazbo, pridobljeno po študijskem
programu druge stopnje, ali izobrazbo, ki ustreza ravni izobrazbe, pridobljeni
po študijskih programih druge stopnje in je v skladu z zakonom, ki ureja slovensko ogrodje kvalifikacij,
uvrščena na 8. raven slovenskega ogrodja kvalifikacij;
-      
ima najmanj štiri leta delovnih izkušenj s
področja kmetijskih, naravoslovnih, tehniških in tehnoloških ved ali pravnih
zadev;
-      
ni član sveta zavoda kot predstavnik
ustanovitelja v več kakor treh organih nadzora ali upravljanja pravnih oseb
javnega sektorja, v katerih vlogo ustanovitelja v imenu Republike Slovenije
izvršuje Vlada Republike Slovenije;
-      
če je član javni uslužbenec, ki je zaposlen pri
državnem organu, ne sme biti član v več kakor dveh organih nadzora ali
upravljanja pravnih oseb javnega sektorja, v katerih vlogo ustanovitelja v
imenu Republike Slovenije izvršuje Vlada Republike Slovenije;
-      
ima delovne izkušnje v državni upravi ali
javnih zavodih, katerih ustanovitelj je Republika Slovenija, s področja kmetijskih,
naravoslovnih, tehniških in tehnoloških ved ali pravnih zadev;
-      
jo odlikujeta osebna integriteta in poslovna
etičnost ter Komisija za preprečevanje korupcije zanjo s pravnomočnim aktom ni
ugotovila kršitev integritete, kot jo opredeljuje zakon, ki ureja integriteto
in preprečevanje korupcije;
-      
je časovno razpoložljiva ali bo časovno
razpoložljiva med opravljanjem funkcije;
-      
ni ekonomsko, osebno ali kako drugače povezana
z zavodom ali direktorjem in
-      
ni v morebitnem nasprotju interesov, kot ga
opredeljuje zakon, ki ureja integriteto in preprečevanje korupcije.
Člani sveta zavoda, predstavniki
ustanovitelja, morajo pri delu ravnati nepristransko in s skrbnostjo dobrega
gospodarstvenika. Za kršitev dolžne skrbnosti in zaradi kršitve varovanja
poslovne skrivnosti so odškodninsko odgovorni po splošnih načelih kazenskega in
obligacijskega prava.
13. člen
Svet zavoda ima naslednje naloge in
pristojnosti:
-      
sprejema statut,
-      
sprejema akt o notranji organizaciji in
sistemizaciji delovnih mest,
-      
sprejema 5-letni program razvoja na predlog
direktorja,
-      
sprejema poslovnik o delu sveta,
-      
sprejema cenik storitev tržne dejavnosti zavoda
na predlog direktorja,
-      
daje predhodno soglasje na dolgoročno
zadolževanje zavoda,
-      
sprejema letni program dela in finančni načrt
na predlog direktorja,
-      
spremlja in nadzoruje poslovanje zavoda skladno
s programom dela in finančnim načrtom,
-      
sprejema letno poročilo na predlog direktorja,
-      
obravnava pobude strokovnega sveta in o njih
sklepa,
-      
imenuje in razrešuje direktorja zavoda,
-      
opravlja druge naloge v skladu z zakonom, tem
sklepom in statutom.
K statutu, programu razvoja zavoda, letnemu
programu dela, finančnemu načrtu, letnemu poročilu in imenovanju in razrešitvi
direktorja mora svet pridobiti soglasje ustanovitelja.
Na prvi akt o notranji organizaciji in
sistemizaciji delovnih mest zavoda je potrebno pridobiti predhodno soglasje
ustanovitelja. Morebitne nadaljnje spremembe in dopolnitve tega akta sprejema
svet zavoda na predlog direktorja, razen ko se sistemizacija delovnih mest
poveča za več kot 5 % glede na obstoječe stanje. V tem primeru je potrebno pridobiti
soglasje ustanovitelja.
14. člen
Mandat članov sveta zavoda traja štiri leta
z možnostjo ponovnega imenovanja.
Način dela sveta se določi s statutom
zavoda in poslovnikom o delu sveta.
Člani sveta zavoda so upravičeni do
nadomestila potnih stroškov in dnevnice, razen če teh stroškov niso imeli
oziroma so jih dobili povrnjene že pri svojem delodajalcu.
Člani sveta so upravičeni do sejnine, le če
tako odloči ustanovitelj.
Direktor zavoda
15. člen
Direktor organizira in vodi delo ter
poslovanje zavoda, predstavlja in zastopa zavod, je odgovoren za strokovnost in
zakonitost dela zavoda ter ima druge pristojnosti, pravice in obveznosti, ki
jih določa zakon, kolektivna pogodba, ta sklep, statut in drugi splošni akti.
Med odsotnostjo direktorja zavod zastopa in
predstavlja delavec, ki ga določi direktor s pisnim pooblastilom, v katerem sta
določena obseg in vsebina zastopanja.
Dokumente s področja finančnega in
računovodskega poslovanja obvezno sopodpisujeta direktor oziroma oseba, ki jo
direktor pooblasti, ter vodja finančno računovodske službe, ki je poleg
direktorja še posebej odgovoren za zakonitost in gospodarnost poslovanja v
skladu z zakonom.
16. člen
Direktorja zavoda imenuje in razrešuje svet
zavoda na podlagi javnega razpisa s soglasjem ustanovitelja. Podrobnejša
določila glede postopka imenovanja in razrešitve direktorja se določijo v
statutu.
Mandat direktorja traja štiri leta z
možnostjo ponovnega imenovanja.
17. člen
Za direktorja je lahko imenovan kandidat,
ki poleg pogojev, določenih z zakonom, izpolnjuje še naslednje pogoje: 
-      
ima najmanj izobrazbo, pridobljeno po
študijskih programih druge stopnje pravne ali ekonomske ali ustrezne
naravoslovne smeri, oziroma raven izobrazbe, ki v skladu z zakonom ustreza
izobrazbi druge stopnje pravne ali ekonomske ali ustrezne naravoslovne smeri,
ki je povezana z osnovno dejavnostjo zavoda,
-      
ima najmanj deset let delovnih izkušenj, od
tega vsaj pet let pri vodenju organizacijskih enot,
-      
znanje angleškega, nemškega ali francoskega
jezika na osnovni ravni in
-      
izdela ustrezno kvaliteten program dela zavoda
za obdobje štirih let.
18. člen
Delavce s posebnimi pooblastili in
vodstvene delavce imenuje direktor po predhodnem soglasju sveta zavoda.
Strokovni svet
19. člen
Za obravnavanje in odločanje o vprašanjih s
področja strokovnega dela zavoda se oblikuje strokovni svet.
Strokovni svet odloča o strokovnih
vprašanjih v okviru pooblastil, določenih z zakonom in statutom.
20. člen
Člane strokovnega sveta imenuje direktor
zavoda izmed zaposlenih, ki imajo status raziskovalca.
Direktor zavoda je član strokovnega sveta
po položaju. Direktor zavoda ne more biti predsednik strokovnega sveta.
Mandat članov strokovnega sveta traja štiri
leta.
Člani strokovnega sveta so upravičeni do
sejnine le, če tako odloči ustanovitelj.
21. člen
Podrobnejše pristojnosti strokovnega sveta,
število članov in način dela določi statut zavoda.
V. SREDSTVA ZA DELO IN ODGOVORNOST ZA OBVEZNOSTI ZAVODA
22. člen
Premoženje, s katerim upravlja zavod, je
last Republike Slovenije. Zavod mora s premoženjem ravnati s skrbnostjo dobrega
gospodarja.
Tekoče in investicijsko vzdrževanje
delovanja javne službe je obveznost ustanovitelja.
23. člen
Zavod samostojno razpolaga s premičnim
premoženjem, z nepremičnim pa samo po predhodnem soglasju ustanovitelja.
24. člen
Zavod pridobiva sredstva za izvajanje svoje
dejavnosti:
-      
iz državnega proračuna,
-      
iz proračunov lokalnih skupnosti,
-      
z opravljanjem dejavnosti za naročnike,
-      
s prodajo blaga in storitev na trgu,
-      
z donacijami in darili ter
-      
iz drugih zakonitih virov.
Sredstva iz državnega proračuna zavod
pridobiva na podlagi potrjenega letnega programa dela in finančnega načrta.
Letni program dela, ki se izdela na podlagi veljavnih meril strokovnega
programa zavoda, in finančni načrt pripravi direktor in predloži v sprejem
svetu zavoda. Svet zavoda mora k letnemu programu dela in finančnemu načrtu
pridobiti soglasje ustanovitelja.
VI. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
25. člen
Zavod je pravna oseba in nastopa v pravnem
prometu v svojem imenu in za svoj račun.
26. člen
Za svoje obveznosti zavod odgovarja z vsemi
sredstvi, s katerimi razpolaga.
VII. ODGOVORNOST USTANOVITELJA ZA OBVEZNOSTI ZAVODA
27. člen
Ustanovitelj odgovarja za obveznosti zavoda
iz naslova opravljanja javne službe največ do vrednosti sredstev, ki so zavodu
letno namenjena za opravljanje javne službe in izvajanje javnih pooblastil.
Ustanovitelj ne odgovarja za obveznosti
zavoda iz naslova tržne dejavnosti. Za te obveznosti odgovarja zavod samostojno
s prihodki iz tržne dejavnosti.
VIII. RAZPOLAGANJE S PRESEŽKOM IN KRITJE PRIMANJKLJAJA
PRIHODKOV NAD ODHODKI ZAVODA
28. člen
Presežek prihodkov nad odhodki zavod
uporablja za izvajanje in razvoj svoje dejavnosti. O načinu razpolaganja s
presežkom prihodkov nad odhodki odloča ustanovitelj na predlog sveta zavoda.
29. člen
O načinu pokrivanja presežka odhodkov nad
prihodki odloča ustanovitelj na predlog sveta zavoda.

Sklep o preoblikovanju Inštituta za
hmeljarstvo in pivovarstvo Žalec, p.o., v javni zavod Inštitut za hmeljarstvo
in pivovarstvo Slovenije (Uradni list RS, št. 71/02)
vsebuje naslednje prehodne in končne določbe:
»IX. PREHODNE IN KONČNE DOLOČBE
30. člen
Organi inštituta, ki so bili izvoljeni ali
imenovani pred uveljavitvijo tega sklepa, nadaljujejo z delom do imenovanja
novih organov zavoda, v okviru pristojnosti, določenih v tem sklepu.
31. člen
Direktor inštituta nadaljuje delo kot
vršilec dolžnosti direktorja zavoda.
Vršilec dolžnosti direktorja je dolžan
poskrbeti za vpis tega sklepa v sodni register, za izpeljavo vseh postopkov za
sprejem aktov, ki so pomembni za delo zavoda, in za izpeljavo postopkov za
oblikovanje organov zavoda v skladu s tem sklepom.
32. člen
Svet inštituta nadaljuje z delom do imenovanja
novega sveta zavoda, ki se konstituira najkasneje v 60 dneh od uveljavitve tega
sklepa.
Prvo konstitutivno sejo sveta zavoda skliče
vršilec dolžnosti direktorja.
33. člen
Z dnem uveljavitve tega sklepa preidejo
redno zaposleni delavci inštituta v delovno razmerje z zavodom.
34. člen
Plače zaposlenih v zavodu se določajo v
skladu z zakonodajo, ki ureja razmerja plač v javnem sektorju, in kolektivno
pogodbo za področje negospodarstva.
35. člen
Do razporeditve delavcev v skladu s prvim
aktom o notranji organizaciji in sistemizaciji delovnih mest zavoda obdržijo
zaposleni delavci plače, kot so jih imeli pred preoblikovanjem inštituta v
zavod.
36. člen
Do sprejema novega statuta zavoda velja obstoječi
statut inštituta v vseh določbah, ki niso v nasprotju z zakoni in s tem
sklepom.
Statut zavoda mora biti sprejet najkasneje
v štirih mesecih od uveljavitve tega sklepa.
V 60 dneh od dneva veljavnosti statuta se
imenuje direktorja.
37. člen
Zavod razpolaga z vsem premoženjem
inštituta, ki je izkazano v bilanci stanja inštituta na dan 31. decembra 2001.
38. člen
Vršilec dolžnosti direktorja zavoda je
dolžan takoj pričeti s postopki za vpis lastninske pravice zavoda na
premoženju, ki ima v zemljiški knjigi status družbene lastnine s pravico
uporabe dosedanjega inštituta in ki ni predmet vračanja po zakonu, ki ureja
denacionalizacijo, oziroma ki ni predmet lastninjenja po zakonu, ki ureja sklad
kmetijskih zemljišč in gozdov Republike Slovenije.
Po opravljenih postopkih iz prejšnjega
odstavka se premoženje, na katerem je vpisana lastninska pravica zavoda in mora
biti brez bremen, s pogodbo neodplačno prenese v last Republike Slovenije,
le-ta pa v upravljanje zavoda.
Vršilec dolžnosti direktorja oziroma direktor
zavoda v okviru letnih poročil zavoda predloži tudi podrobna poročila o
izvršitvi nalog iz prvega in drugega odstavka tega člena.
39. člen
Zavod mora v dveh mesecih po vpisu
statusnega preoblikovanja v sodni register ustanovitelju predložiti v sprejem
otvoritveno bilanco stanja po stanju na dan vpisa statusnega preoblikovanja v
sodni register in prilogo s podrobnimi pojasnili k postavkam iz otvoritvene
bilance stanja.
Otvoritveni bilanci stanja mora zavod
predložiti tudi poročilo o poslovanju inštituta za obdobje od 1. januarja 2002
do dneva vpisa statusnega preoblikovanja v sodni register.
40. člen
Z dnem uveljavitve tega sklepa preneha
veljati dosedanji ustanovitveni akt inštituta.
41. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
preoblikovanju Inštituta za hmeljarstvo in pivovarstvo Žalec, p.o., v javni
zavod Inštitut za hmeljarstvo in pivovarstvo Slovenije (Uradni list RS, št. 5/07) vsebuje naslednji prehodni in
končno določbo:
»5. člen
Spremembe in dopolnitve statuta zavoda
morajo biti sprejete najpozneje v dveh mesecih po uveljavitvi tega sklepa.
6. člen
Ne glede na določbe 3. člena tega sklepa
ter določbe 12. in 14. člena Sklepa o preoblikovanju Inštituta za hmeljarstvo
in pivovarstvo Žalec, p.o., v javni zavod Inštitut za hmeljarstvo in
pivovarstvo Slovenije (Uradni list RS, št. 71/02) dosedanji člani sveta zavoda
opravljajo svoje naloge do imenovanja novih članov sveta zavoda.
7. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
preoblikovanju Inštituta za hmeljarstvo in pivovarstvo Žalec, p.o., v javni
zavod Inštitut za hmeljarstvo in pivovarstvo Slovenije (Uradni list RS, št. 20/11) vsebuje naslednjo končno določbo:
»KONČNA DOLOČBA
5. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep
o spremembah in dopolnitvah Sklepa o preoblikovanju Inštituta za hmeljarstvo in
pivovarstvo Žalec, p. o., v javni zavod Inštitut za hmeljarstvo in pivovarstvo
Slovenije (Uradni
list RS, št. 79/23)
vsebuje naslednjo prehodno in končno določbo:
»PREHODNA IN KONČNA DOLOČBA
3. člen
Zavod v treh mesecih od uveljavitve tega
sklepa uskladi statut s tem sklepom.
Mandat sveta zavoda se nadaljuje do
imenovanja novih predstavnikov ustanovitelja po tem sklepu.
4. člen
Ta sklep začne veljati naslednji dan po
objavi v Uradnem listu Republike Slovenije.«.