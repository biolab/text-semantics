1. člen
(vsebina)
Ta uredba določa pristojna organa za izvajanje Delegirane
uredbe Komisije (EU) št. 2016/161 z dne 2. oktobra 2015 o dopolnitvi Direktive
2001/83/ES Evropskega parlamenta in Sveta z določitvijo podrobnih pravil za
zaščitne elemente na ovojnini zdravil za uporabo v humani medicini (UL L št. 32
z dne 9. 2. 2016, str. 1; v nadaljnjem besedilu: Delegirana uredba
2016/161/EU), odstopanja od obveznosti trgovcev na debelo in oseb z dovoljenjem
za izdajanje ali pravico do izdajanja zdravil javnosti ter prekrške in sankcije
za kršitve določb Delegirane uredbe 2016/161/EU in te uredbe.
2. člen
(pristojna organa)
(1) Pristojni organ za izvajanje Delegirane uredbe
2016/161/EU in te uredbe je Javna agencija Republike Slovenije za zdravila in
medicinske pripomočke (v nadaljnjem besedilu: JAZMP). JAZMP je tudi pristojni
organ za izvajanje inšpekcijskega nadzora in vodenje postopkov zaradi prekrškov
iz 5. člena te uredbe.
(2) Pristojni organ za dostop do podatkov iz 39. člena
Delegirane uredbe 2016/161/EU je poleg JAZMP tudi ministrstvo, pristojno za
zdravje.
3. člen
(odstopanja)
(1) Trgovec na debelo preveri zaščitne elemente in deaktivira
edinstveno oznako zdravila v skladu s 23. členom Delegirane uredbe 2016/161/EU,
preden ga dobavi:
1.     
veterinarskim in drugim organizacijam, ki po predpisih o veterinarstvu
opravljajo veterinarsko dejavnost,
2.     
oboroženim silam,
3.     
Ministrstvu za notranje zadeve,
4.     
Zavodu Republike Slovenije za blagovne rezerve, kadar se zdravila
zagotavljajo v izjemnih razmerah ali v primerih donacije, v skladu z navodilom
ministra, pristojnega za zdravje, iz zakona, ki ureja zdravila,
5.     
vzgojno-izobraževalnim zavodom in
6.     
socialnovarstvenim zavodom.
(2) Trgovec na debelo ravna enako kot v prejšnjem odstavku,
kadar dobavi zdravilo izvajalcem zdravstvene dejavnosti, ki v svoji sestavi
nimajo organizirane lekarne, zaradi preskrbe z zdravili za namen cepljenja.
(3) Ne glede na 25. člen Delegirane uredbe 2016/161/EU osebi
z dovoljenjem za izdajanje ali pravico do izdajanja zdravil javnosti, ki svojo
dejavnost izvaja v zdravstveni ustanovi, ni treba preveriti in deaktivirati
edinstvene oznake, če so izpolnjeni pogoji iz tretjega odstavka 26. člena Delegirane
uredbe 2016/161/EU.
4. člen
(ukrepi)
Pravna oseba, odgovorna za vzpostavitev in upravljanje
arhiva, ki je del sistema arhivov, ne sme v arhivu ali sistemu arhivov
vzpostaviti stanja oziroma izvesti ukrepov ali aktivnosti, ki bi osebi z
dovoljenjem za izdajanje ali pravico do izdajanja zdravil javnosti preprečevali
izdajo zdravila končnemu uporabniku, razen kadar:
-       
je zdravilo v sistemu arhivov v skladu z Delegirano uredbo 2016/161/EU
označeno kot morebitni primer ponarejanja, brezplačni vzorec, odpoklicano,
umaknjeno, ukradeno ali namenjeno za uničenje,
-       
je zdravilo v sistemu arhivov deaktivirano v skladu z Delegirano uredbo
2016/161/EU,
-       
je bila edinstvena oznaka zdravila odstranjena iz sistema arhivov v
skladu z 42. členom Delegirane uredbe 2016/161/EU,
-       
je zdravilu potekel rok uporabnosti ali
-       
gre za preprečitev tveganja za javno zdravje v okviru ukrepov JAZMP,
Evropske agencije za zdravila ali imetnika dovoljenja za promet z zdravilom.
5. člen
(prekrški)
(1) Z globo od 8.000 do 120.000 eurov se za prekršek kaznuje
pravna oseba, če:
1.     
na ovojnino zdravila ne namesti edinstvene oznake, ki je v skladu s
tehničnimi specifikacijami iz 4. člena Delegirane uredbe 2016/161/EU;
2.     
ne preveri zaščitnih elementov ali ne deaktivira edinstvene oznake
zdravila, preden ga dobavi, v skladu s 3. členom te uredbe;
3.     
v arhivu ali sistemu arhivov vzpostavi stanje oziroma izvede ukrepe ali
aktivnosti, ki osebi z dovoljenjem za izdajanje ali pravico do izdajanja
zdravil javnosti med potekom izdaje zdravil končnemu uporabniku preprečuje
vročitev zdravila v nasprotju s prejšnjim členom;
4.     
ne ravna v skladu s 5. členom Delegirane uredbe 2016/161/EU;
5.     
uporabi kakovost tiskanja, ki je slabša od najnižje kakovosti iz drugega
odstavka 6. člena Delegirane uredbe 2016/161/EU;
6.     
ne natisne podatkovnih elementov edinstvene oznake iz 7. člena
Delegirane uredbe 2016/161/EU na ovojnino v človeku berljivi obliki zapisa;
7.     
ravna v nasprotju z 8. členom Delegirane uredbe 2016/161/EU;
8.     
na ovojnino zdravila za namene identifikacije in preverjanja
avtentičnosti teh zdravil poleg dvodimenzionalne črtne kode, v kateri je
zapisana edinstvena oznaka zdravila, namesti še druge vidne dvodimenzionalne
črtne kode, kot to prepoveduje 9. člen Delegirane uredbe 2016/161/EU;
9.     
nadalje distribuira ali izdaja javnosti zdravilo z edinstveno oznako, ki
je bila deaktivirana, v nasprotju z 12. členom Delegirane uredbe 2016/161/EU;
10.  
status deaktivirane edinstvene oznake povrne v aktivni status v
nasprotju s 13. členom Delegirane uredbe 2016/161/EU;
11.  
zdravila z edinstveno oznako, katere statusa ni mogoče povrniti v
aktivnega, vrne v prodajno zalogo v nasprotju s 13. členom Delegirane uredbe
2016/161/EU;
12.  
ne preveri dvodimenzionalne črtne kode v skladu s 14. členom Delegirane
uredbe 2016/161/EU;
13.  
ne vodi evidenc v skladu s 15. členom Delegirane uredbe 2016/161/EU ali
evidence ne predloži pristojnemu organu na njegovo zahtevo;
14.  
ne deaktivira edinstvene oznake na pakiranju zdravila v skladu s 16.
členom Delegirane uredbe 2016/161/EU;
15.  
ne preveri, ali sta struktura in sestava edinstvene oznake na ovojnini v
skladu s 17. členom Delegirane uredbe 2016/161/EU;
16.  
ne sprejme ukrepov v primeru nedovoljenega poseganja v zdravilo ali suma
o ponarejanju v skladu z 18. členom Delegirane uredbe 2016/161/EU;
17.  
ne preveri avtentičnosti edinstvene oznake v skladu z 20. členom
Delegirane uredbe 2016/161/EU;
18.  
ne preveri avtentičnosti edinstvene oznake in je ne deaktivira v skladu
z 22. členom Delegirane uredbe 2016/161/EU;
19.  
ravna v nasprotju s 24. členom Delegirane uredbe 2016/161/EU;
20.  
ravna v nasprotju s 25. členom Delegirane uredbe 2016/161/EU;
21.  
ne preveri celovitosti pripomočka za zaščito pred poseganjem v zdravilo
ob izdaji zdravila javnosti v primerih, ko sta se preverjanje avtentičnosti in
deaktiviranje edinstvene oznake izvedla prej, v skladu s 27. členom Delegirane
uredbe 2016/161/EU;
22.  
ne upošteva obveznosti pri izdaji le dela pakiranja zdravila v skladu z
28. členom Delegirane uredbe 2016/161/EU;
23.  
ne upošteva obveznosti, kadar preverjanje avtentičnosti in deaktiviranje
edinstvene oznake nista mogoča v skladu z 29. členom Delegirane uredbe
2016/161/EU;
24.  
izda zdravilo ali ne obvesti ustreznih pristojnih organov, kadar
utemeljeno domneva, da se je poseglo v ovojnino zdravila, ali se je pri
preverjanju zaščitnih elementov pokazalo, da zdravilo morda ni avtentično, v
nasprotju s 30. členom Delegirane uredbe 2016/161/EU;
25.  
od proizvajalcev, imetnikov dovoljenj za promet, trgovcev na debelo ali
oseb z dovoljenjem za izdajanje ali pravico do izdajanja zdravil javnosti
zahteva, da so člani posebne organizacije ali organizacij, da bi lahko
uporabljali sistem arhivov, v nasprotju z 31. členom Delegirane uredbe
2016/161/EU;
26.  
vzpostavi in upravlja arhiv, ki je del sistema arhivov, ki ne vključuje
potrebne infrastrukture informacijske tehnologije ter programske in strojne
opreme za izvajanje nalog iz tretjega odstavka 32. člena Delegirane uredbe
2016/161/EU;
27.  
vzpostavi in upravlja arhiv, ki je del sistema arhivov, ki ne vključuje
vmesnikov za programiranje aplikacij in grafičnih uporabniških vmesnikov v
skladu s četrtim odstavkom 32. člena Delegirane uredbe 2016/161/EU;
28.  
ne zagotovi nalaganja informacij v sistem arhivov v skladu s 33. členom
Delegirane uredbe 2016/161/EU;
29.  
vzpostavi in upravlja arhiv, ki je del sistema arhivov, ki ne izpolnjuje
pogojev iz prvega odstavka 35. člena Delegirane uredbe 2016/161/EU;
30.  
ne pošlje obvestila o spremembi statusa edinstvene oznake na zdravilu
vozlišču v skladu z drugim odstavkom 35. člena Delegirane uredbe 2016/161/EU;
31.  
dovoli nalaganje ali shranjevanje edinstvene oznake zdravila v nasprotju
s tretjim odstavkom 35. člena Delegirane uredbe 2016/161/EU;
32.  
ne pošlje številke serije ali številk serij na pakiranjih, ki bodo
prepakirana ali znova označena, in edinstvene oznake navedenih pakiranj oziroma
številke nove serije ter edinstvenih oznak v navedeni seriji v vozlišče v
skladu s četrtim odstavkom 35. člena Delegirane uredbe 2016/161/EU;
33.  
vzpostavi in upravlja arhiv, ki je del sistema arhivov, ki ne omogoča
dejavnosti iz 36. člena Delegirane uredbe 2016/161/EU;
34.  
ne izpolnjuje obveznosti iz 37. člena Delegirane uredbe 2016/161/EU;
35.  
dostopa do revizijske sledi in podatkov v njej brez pisnega soglasja
zakonitih lastnikov podatkov v nasprotju z drugim odstavkom 38. člena
Delegirane uredbe 2016/161/EU;
36.  
pristojnima organoma ne odobri dostopa do arhiva in informacij v njem v
skladu z 39. členom Delegirane uredbe 2016/161/EU;
37.  
ne sprejme ustreznih ukrepov v primeru odpoklicanih, umaknjenih ali
ukradenih zdravil iz 40. člena Delegirane uredbe 2016/161/EU;
38.  
zdravila, ki se daje kot brezplačni vzorec, ne označi v sistemu arhivov
kot brezplačni vzorec in ne zagotovi deaktiviranja njegove edinstvene oznake v
skladu z 41. členom Delegirane uredbe 2016/161/EU;
39.  
ne naloži edinstvenih oznak v sistem arhivov, preden iz njega ne
odstrani starejših edinstvenih oznak, če obstajajo in vsebujejo isto šifro
proizvoda in serijsko številko kot edinstvene oznake, ki bodo naložene v arhiv,
v skladu z 42. členom Delegirane uredbe 2016/161/EU.
(2) Z globo od 500 do 3.000 eurov se kaznuje samostojni
podjetnik posameznik ali posameznik, ki samostojno opravlja dejavnost, če stori
prekršek iz prejšnjega odstavka.
(3) Z globo od 500 do 5.000 eurov
se kaznuje tudi odgovorna oseba pravne osebe, odgovorna oseba samostojnega
podjetnika posameznika ali odgovorna oseba posameznika, ki samostojno opravlja
dejavnost, če stori prekršek iz prvega odstavka tega člena.
(4) Z globo od 400 do 4.000 eurov
se kaznuje posameznik, če stori prekršek iz prvega odstavka tega člena.
6. člen
(pooblastilo za izrek globe v razponu)
V primerih iz prejšnjega člena lahko farmacevtski inšpektor v
hitrem postopku o prekršku izreče globo v katerikoli višini znotraj razpona iz
prejšnjega člena.
KONČNA DOLOČBA
7. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.
Št. 00725-10/2018
Ljubljana, dne 7. novembra 2019
EVA 2018-2711-0030
Vlada Republike Slovenije
Marjan Šarec
predsednik