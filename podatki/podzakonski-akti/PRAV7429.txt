I. UVODNE DOLOČBE
1. člen
(vsebina)
(1) Ta pravilnik v skladu z Direktivo 2004/108/ES Evropskega
parlamenta in Sveta z dne 15. decembra 2004 o približevanju zakonodaj držav
članic v zvezi z elektromagnetno združljivostjo in razveljavitvi Direktive
89/336/EGS (UL L št. 390 z dne 31. 12. 2004, str. 24) določa zahteve za
elektromagnetno združljivost opreme. Namen pravilnika je zagotoviti, da so
aparati, nepremični sestavi, telekomunikacijska in radiokomunikacijska omrežja
vključno s sprejemanjem radiodifuznih in radioamaterskih storitev ter omrežja
za dobavo električne energije ustrezno zaščiteni pred elektromagnetnimi
motnjami, ki bi jih povzročali aparati ali nepremični sestavi. 
(2) Priloge I do VII so sestavni del tega pravilnika in so
objavljene hkrati z njim.
2. člen
(področje uporabe)
(1) Ta pravilnik se uporablja za opremo, kot je opredeljena v
3. členu tega pravilnika. 
(2) Ta pravilnik se ne uporablja za: 
-       
opremo, ki jo ureja Pravilnik o radijski in terminalski opremi (Uradni
list RS, št. 77/01, 40/03); 
-       
letalske proizvode, dele in naprave iz Uredbe (ES) Evropskega parlamenta
in Sveta št. 1592/2002 z dne 15. julija 2002 o skupnih predpisih na področju
civilnega letalstva in ustanovitvi Evropske agencije za varnost v letalstvu (UL
L št. 240 z dne 7. 9. 2002, str. 1), zadnjič spremenjeno z Uredbo Komisije (ES)
št. 1701/2003 z dne 24. septembra 2003 o prilagoditvi člena 6 Uredbe (ES) št.
1592/2002 Evropskega parlamenta in Sveta o skupnih predpisih na področju
civilnega letalstva in ustanovitvi Evropske agencije za varnost v letalstvu (UL
L št. 243 z dne 27. 9. 2003, str. 5); 
-       
radijsko opremo, ki jo uporabljajo radioamaterji v skladu s pravilnikom
o radijski službi, sprejetim v okviru Ustave in Konvencije Mednarodne
telekomunikacijske zveze, razen če je oprema na voljo na trgu. Kompleti posameznih
delov, ki jih radioamaterji lahko sami sestavijo, in oprema na trgu, ki jo
radioamaterji predelajo za lastno uporabo, se ne štejejo za opremo na voljo na
trgu. 
(3) Ta pravilnik se ne uporablja za opremo, katere fizikalne
lastnosti so same po sebi take, da: 
-       
ta oprema ne more proizvajati ali prispevati k elektromagnetnim
emisijam, ki presegajo ravni, ki omogočajo radijski in telekomunikacijski
opremi ter drugim aparatom, da delujejo, kakor je predvideno; 
-       
bo delovala brez nesprejemljivega poslabšanja v prisotnosti
elektromagnetnih motenj, ki so običajno rezultat predvidene uporabe. 
(4) Če so bistvene zahteve iz Priloge I tega pravilnika za
opremo iz prvega odstavka tega člena v celoti ali delno bolj podrobno določene
z drugimi predpisi, se ta pravilnik ne uporablja ali pa se preneha uporabljati
za to opremo v zvezi s temi zahtevami od dne, ko se začnejo uporabljati ti
predpisi.
3. člen
(pomen izrazov)
(1) Izrazi, uporabljeni v tem pravilniku, pomenijo: 
1.     
»oprema« je kateri koli aparat ali nepremični sestav; 
2.     
»aparat« je končna naprava ali kombinacije teh naprav, ki so kot
samostojne funkcionalne enote na voljo na trgu za končnega uporabnika in bi
lahko povzročale elektromagnetne motnje ali pa bi take motnje lahko vplivale na
njihovo delovanje; 
3.     
»nepremični sestav« je določena kombinacija več vrst aparatov in, če je
to primerno, drugih naprav, ki so sestavljene, nameščene in namenjene za stalno
uporabo na vnaprej določenem mestu; 
4.     
»elektromagnetna združljivost« je zmožnost opreme, da v svojem
elektromagnetnem okolju deluje zadovoljivo, ne da bi pri tem proizvajala
nedopustne elektromagnetne motnje za ostalo opremo v tem okolju; 
5.     
»elektromagnetna motnja« je vsak elektromagnetni pojav, ki lahko
poslabša delovanje opreme. Elektromagnetna motnja je lahko elektromagnetni šum,
neželeni signal ali sprememba v samem mediju razširjanja; 
6.     
»odpornost« je zmožnost opreme, da v navzočnosti elektromagnetne motnje
deluje brez poslabšanja; 
7.     
»varnostni nameni« je namen zaščite človeškega življenja ali premoženja;
8.     
»elektromagnetno okolje« so vsi elektromagnetni pojavi, ki obstajajo na
danem kraju; 
9.     
»operater (upravljalec)« nepremičnega sestava je lastnik, čigar
predstavnik ali zastopnik je njegov podrejeni ali kakšna druga oseba, ki je
nesporno zadolžena za nadzor relevantnega sestava. 
(2) Za namene tega pravilnika se za aparat v smislu druge
alinee prejšnjega odstavka šteje naslednje: 
1.     
»sestavni deli« ali »podsklopi«, namenjeni za vgradnjo v aparat s strani
končnega uporabnika, ki lahko povzročijo elektromagnetne motnje ali take motnje
lahko vplivajo na njihovo delovanje; 
2.     
»premične naprave« so opredeljene kot kombinacije aparatov in, kjer je
to ustrezno, drugih naprav, ki se lahko premeščajo in uporabljajo na različnih
mestih.
II. DAJANJE NA TRG IN V OBRATOVANJE
4. člen
(dajanje na trg in v obratovanje)
Na trg oziroma v obratovanje se lahko da oprema samo, če je
skladna z zahtevami tega pravilnika, je ustrezno nameščena in vzdrževana ter se
uporablja za namene, za katere je bila izdelana.
5. člen
(prost pretok opreme)
(1) Dajanje opreme, ki je skladna z zahtevami tega
pravilnika, na trg in v obratovanje ne sme biti ovirano zaradi razlogov, ki
temeljijo na elektromagnetni združljivosti. 
(2) Zahteve tega pravilnika ne preprečujejo uporabe
naslednjih posebnih ukrepov v zvezi z dajanjem opreme v obratovanje: 
-       
ukrepov za rešitev obstoječega ali predvidenega problema elektromagnetne
združljivosti na določenem mestu; 
-       
ukrepov iz varnostnih razlogov za zaščito javnih telekomunikacijskih
omrežij ali sprejemnih oziroma oddajnih postaj, ki se uporabljajo v varnostne
namene v točno določenem frekvenčnem območju. 
(3) Minister, pristojen za gospodarstvo (v nadaljnjem
besedilu: minister), o posebnih ukrepih iz prejšnjega odstavka uradno obvesti
Evropsko komisijo (v nadaljnjem besedilu: Komisija) in države članice Evropske
unije (v nadaljnjem besedilu: države članice), ob upoštevanju Uredbe o
postopkih notificiranja na področju standardov, tehničnih predpisov in
postopkov ugotavljanja skladnosti (Uradni list RS, št. 66/00 in 35/05). 
(4) Na sejmih, razstavah ali podobnih prireditvah se oprema,
ki ni skladna z določili tega pravilnika, lahko prikazuje oziroma
razstavljanja, če viden znak jasno opozarja na to, da se ta oprema ne sme
dajati na trg oziroma v obratovanje, dokler ni usklajena s tem pravilnikom.
Razstavljanje je dovoljeno le, če so zagotovljeni zadostni ukrepi za
preprečitev elektromagnetnih motenj.
6. člen
(bistvene zahteve)
Oprema iz prvega odstavka 2. člena tega pravilnika mora
izpolnjevati bistvene zahteve, določene v Prilogi I tega pravilnika.
7. člen
(harmonizirani standardi)
(1) »Harmoniziran standard« pomeni tehnično specifikacijo, ki
jo je sprejela evropska organizacija za standardizacijo na podlagi mandata
Komisije po postopkih, ki jih določa Direktiva 98/34/ES Evropskega parlamenta
in Sveta z dne 22. junija 1998 o določitvi postopka za zbiranje informacij na
področju tehničnih standardov in tehničnih predpisov (UL L št. 204 z dne 21. 7.
1998, str. 37, v nadaljnjem besedilu: Direktiva 98/34/ES), zadnjič spremenjena
z Direktivo 98/48/ES Evropskega parlamenta in Sveta z dne 20. julija 1998 o
spremembi Direktive 98/34/ES o določitvi postopka za zbiranje informacij na
področju tehničnih standardov in tehničnih predpisov (UL L št. 217 z dne 5. 8.
1998, str. 18). Skladnost s »harmoniziranim standardom« ni obvezna. 
(2) Minister objavi seznam harmoniziranih standardov (v
nadaljnjem besedilu: seznam standardov) katerih uporaba ustvari domnevo o
skladnosti opreme z zahtevami tega pravilnika, na način določen z zakonom, ki
ureja tehnične zahteve za proizvode in ugotavljanje skladnosti. 
(3) Kadar je oprema zasnovana in izdelana v skladu s
standardi, navedenimi v seznamu standardov, velja domneva, da ta oprema ustreza
bistvenim zahtevam iz Priloge I tega pravilnika, na katere se nanašajo navedeni
harmonizirani standardi. Ta domneva o skladnosti je omejena na področje uporabe
harmoniziranega(ih) standarda(ov) in ustreznih bistvenih zahtev, ki jih ta
harmoniziran(i) standard(i) pokriva. 
(4) Če minister meni, da harmonizirani standard ne izpolnjuje
v celoti bistvenih zahtev iz Priloge I tega pravilnika, predloži zadevo
Stalnemu odboru, ustanovljenemu z Direktivo 98/34/ES (v nadaljevanju »odbor«)
in navede razloge.
III. APARAT
8. člen
(postopek ugotavljanja skladnosti aparatov)
Skladnost aparatov z bistvenimi zahtevami iz Priloge I tega
pravilnika se ugotavlja v postopku, opisanem v Prilogi II tega pravilnika
(notranja kontrola proizvodnje). Vendar pa se po prosti presoji proizvajalca
ali njegovega pooblaščenega zastopnika v Skupnosti lahko uporabi tudi postopek,
opisan v Prilogi III tega pravilnika.
9. člen
(oznaka »CE«)
(1) Aparati, katerih skladnost s tem pravilnikom je bila
ugotovljena po postopku iz 8. člena, morajo biti opremljeni z oznako »CE«, ki
potrjuje skladnost s tem pravilnikom. Za pritrditev oznake »CE« je odgovoren
proizvajalec ali njegov pooblaščeni zastopnik s sedežem v Skupnosti. Oznako
»CE« je treba pritrditi v skladu z določbami Priloge V tega pravilnika. 
(2) Na aparate, njihovo embalažo ali navodila za uporabo je
prepovedano pritrjevanje oznak, ki lahko zavedejo tretje strani glede pomena
oziroma grafične oblike oznake »CE«. 
(3) Na aparate, njihovo embalažo ali navodila za uporabo se
lahko pritrdijo kakršne koli oznake, pod pogojem, da s tem nista okrnjeni
vidnost in berljivost oznake »CE«. 
(4) Če pristojna inšpekcija ugotovi, da je bila oznaka »CE«
pritrjena neupravičeno, mora proizvajalec ali njegov pooblaščeni zastopnik v
Skupnosti ne glede na določila 14. člena tega pravilnika uskladiti aparat z
določbami o oznaki »CE« v skladu z določili iz tega pravilnika in s pogoji, ki
jih določi pristojna inšpekcija.
10. člen
(druge oznake in podatki)
(1) Vsak aparat mora biti označen s tipom, serijo, serijsko
številko ali drugimi podatki, ki omogočajo identifikacijo aparata. 
(2) Vsak aparat mora bili opremljen z imenom in naslovom
proizvajalca in, če proizvajalec nima sedeža v Skupnosti, z imenom in naslovom
njegovega pooblaščenega zastopnika ali osebe v Skupnosti, ki je odgovorna za
dajanje aparata na trg Skupnosti. 
(3) Proizvajalec mora predložiti podatke o vseh posebnih
varnostnih ukrepih, ki so potrebni pri montaži, namestitvi, vzdrževanju ali
uporabi, da se pri dajanju v obratovanje zagotovi skladnost aparata z
zaščitnimi zahtevami iz 1. točke Priloge I tega pravilnika. 
(4) Če aparat ni skladen z zaščitnimi zahtevami za
stanovanjska območja, mora biti opremljen z jasno oznako te omejene uporabe na
ustreznem mestu, po potrebi tudi na embalaži. 
(5) Podatki, potrebni za uporabo aparata v skladu z njegovo
namembnostjo, morajo biti navedeni v navodilih, ki so priložena k aparatu.
11. člen
(priglašeni organi)
(1) Pravne in fizične osebe, ki želijo opravljati naloge
priglašenega organa iz 3. točke Priloge III tega pravilnika, morajo
izpolnjevati merila, ki so določena v Prilogi VI tega pravilnika. Minister na
podlagi vloge organa izda odločbo, s katero določi organ in naloge, za katerih
izvajanje je določen. 
(2) Pravne in fizične osebe, ki jim je bila izdana odločba iz
prejšnjega odstavka, minister priglasi Komisiji. Pri priglasitvi navede, ali so
organi imenovani za opravljanje nalog iz Priloge III tega pravilnika za vse
aparate, ki jih zajema ta pravilnik, oziroma za bistvene zahteve iz Priloge I
tega pravilnika ali pa je imenovanje omejeno na določene posebne vidike oziroma
kategorije aparatov. 
(3) Za organe, ki ustrezajo ocenjevalnim merilom, določenim z
ustreznimi harmoniziranimi standardi, se domneva, da izpolnjujejo merila iz
Priloge VI tega pravilnika, ki jih ti harmonizirani standardi zajemajo. 
(4) Če priglašeni organ ne izpolnjuje več meril, navedenih v
Prilogi VI tega pravilnika, mora minister priglasitev umakniti in o tem obvestiti
Komisijo in države članice.
IV. NEPREMIČNI SESTAVI
12. člen
(nepremični sestavi)
(1) Za aparate, ki so bili dani na trg in se lahko vgradijo v
nepremične sestave, veljajo vse ustrezne določbe tega pravilnika za aparate. 
(2) Vendar pa določbe 6., 8., 9. in 10. člena niso obvezne za
aparate, ki so namenjeni za vgraditev v določen nepremični sestav, sicer pa
niso na voljo na trgu. V teh primerih je treba v priloženi dokumentaciji
določiti nepremični sestav in njegove značilnosti elektromagnetne združljivosti
ter navesti zaščitne ukrepe, ki so potrebni za vgraditev aparata v nepremični
sestav, da skladnost tega sestava ne bi bila ogrožena. Poleg tega mora
vključevati podatke iz prvega in drugega odstavka 10. člena. 
(3) Proizvajalec ali njegov pooblaščeni zastopnik v Skupnosti
lahko pridobi dokazilo o skladnosti nepremičnega sestava z bistvenimi zahtevami
iz drugega odstavka Priloge I tega pravilnika od usposobljenega priglašenega
organa iz 11. člena tega pravilnika. 
(4) Za dokazovanje skladnosti nepremičnih sestavov z
ustreznimi bistvenimi zahtevami iz Priloge I tega pravilnika je odgovoren
operater (upravljalec).
V. NADZOR IN OBVEŠČANJE
13. člen
(nadzor)
Nadzor nad izvajanjem tega pravilnika opravljajo v skladu s
predpisi, ki urejajo organizacijo in delovna področja ministrstev in organov v
njihovi sestavi: 
-       
Tržni inšpektorat Republike Slovenije za aparate na trgu, 
-       
Inšpektorat Republike Slovenije za elektronske komunikacije, elektronsko
podpisovanje in pošto za nadzor aparatov in nepremičnih naprav v obratovanju
ter 
-       
Inšpektorat Republike Slovenije za energetiko in rudarstvo za nadzor
nepremičnih naprav v obratovanju.
14. člen
(zaščitni ukrepi – umik aparatov iz trga)
(1) Če aparat z oznako »CE« ni skladen z zahtevami tega
pravilnika, mora pristojni inšpektorat sprejeti vse primerne ukrepe za umik
aparata s trga, prepoved njegovega dajanja na trg oziroma dajanja v obratovanje
ali za omejitev njegovega prostega pretoka. 
(2) O vsakem takšnem ukrepu iz prvega odstavka tega člena,
mora pristojni inšpektorat, ki je tak ukrep sprejel, nemudoma obvestiti
Komisijo in države članice. Pri tem mora pristojni inšpektorat navesti razloge
za takšno odločitev, še posebej ali je neskladnost posledica: 
(a)   
neizpolnjevanja bistvenih zahtev iz Priloge I tega pravilnika, če aparat
ne ustreza harmoniziranim standardom, navedenim v 7. členu tega pravilnika; 
(b)   
nepravilne uporabe harmoniziranih standardov, navedenih v 7. členu tega
pravilnika ali 
(c)   
pomanjkljivosti harmoniziranih standardov navedenih v 7. členu tega
pravilnika. 
(3) Če je bil neskladen aparat obravnavan v postopku za
ugotavljanje skladnosti iz Priloge III tega pravilnika, mora pristojna
inšpekcija ustrezno ukrepati proti avtorju izjave iz 3. točke Priloge III tega
pravilnika ter o tem obvesti Komisijo in državo članico. 
(4) Pristojna inšpekcija izvede obveščanje Komisije, držav
članic, pristojnega ministrstva in drugih pristojnih organov v skladu z
določbami predpisa, ki ureja način mednarodne izmenjave informacij o ukrepih in
dejanjih, ki omejujejo trgovanje s proizvodi.
15. člen
(zaščitni ukrepi – nepremični sestavi)
(1) Če nepremični sestav kaže znake neskladnosti, zlasti če
prihaja do pritožb v zvezi z motnjami, ki jih sestav povzroča, lahko pristojni
inšpektorat zahteva dokazila o skladnosti nepremičnega sestava in po potrebi
sproži postopek ugotavljanja skladnosti. 
(2) Če se ugotovi neskladnost, lahko pristojni inšpektorat
sprejme ustrezne ukrepe, da se nepremični sestav uskladi z zaščitnimi zahtevami
iz 1. točke Priloge I tega pravilnika. 
(3) Če nepremični sestav kljub ukrepom pristojnega
inšpektorja v predvidenem roku ni usklajen z zaščitnimi zahtevami iz 1. točke
Priloge I tega pravilnika, lahko pristojni inšpektor omeji njegovo delovanje
ali pa prepove njegovo delovanje dokler neskladnost ni odpravljena.
16. člen
(postopek obveščanja o umiku, prepovedi ali omejitvi
prostega pretoka aparatov in zaščitnemu ukrepu za nepremični sestav)
(1) Vsaka odločitev, sprejeta v skladu s tem pravilnikom, za
umik aparata s trga, prepoved ali omejitev njegovega dajanja na trg ali v
obratovanje ali omejitev njegovega prostega pretoka ali zaščitnemu ukrepu za
nepremični sestav mora navajati natančne razloge, na katerih temelji. Takšne
odločitve mora pristojni inšpektorat brez odlašanja sporočiti prizadeti stranki
in jo hkrati obvestiti o pravnih sredstvih, ki so ji na voljo v skladu z
določbami Zakona o tehničnih zahtevah za proizvode in o ugotavljanju skladnosti
(Uradni list RS, št. 99/04 – uradno prečiščeno besedilo) in o rokih, v katerih
lahko vloži pravna sredstva. 
(2) V primeru odločitve iz prejšnjega odstavka mora imeti
proizvajalec, njegov pooblaščeni zastopnik ali katera koli druga zainteresirana
stranka možnost vnaprej predstaviti svoje stališče, razen če tako posvetovanje
ni mogoče zaradi nujnosti ukrepa, še posebej, če je njegov sprejem v javnem
interesu.
VI. PREHODNE IN KONČNE DOLOČBE
17. člen
(prenehanje veljavnosti)
Z dnem 20. julij 2007 preneha veljati Pravilnik o
elektromagnetni združljivosti (EMC) (Uradni list RS, št 84/01, 32/02).
18. člen
(prehodni določbi)
(1) Na trg oziroma v obratovanje se lahko da oprema, ki je
skladna z določbami Pravilnika o elektromagnetni združljivosti (EMC) (Uradni
list RS, št. 84/01, 32/02), če je bila dana na trg pred 20. julijem 2009. 
(2) Sklicevanja na Direktivo 89/336/EGS oziroma na Pravilnik
o elektromagnetni združljivosti (EMC) (Uradni list RS, št 84/01, 32/02) se
štejejo za sklicevanja na ta pravilnik, skladno s povezovalno tabelo iz priloge
VII tega pravilnika.
19. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne 20. julija 2007.
Št. 007-99/2005-7
Ljubljana, dne 20. novembra 2006
EVA 2006-2111-0057
mag. Andrej Vizjak l.r.
Minister
za gospodarstvo

Priloga
I: Bistvene zahteve iz 6. člena tega pravilnika
Priloga
II: Postopek ugotavljanja skladnosti iz 8. člena tega pravilnika
Priloga
III: Postopek ugotavljanja skladnosti iz 8 člena tega pravilnika
Priloga
IV: Tehnična dokumentacija in ES - izjava o skladnosti iz 9. člena tega pravilnika
Priloga
V: Oznaka CE iz 8. člena tega pravilnika
Priloga
VI: Merila za ocenjevanje priglašenih organov
Priloga
VII: Korelacijska tabela