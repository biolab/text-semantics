1. člen
Ta pravilnik ureja način namestitve, pritrditve in
zavarovanja tovora na vozilih med prevozom v cestnem prometu.
2. člen
(1) Med prevozom v cestnem prometu mora biti tovor na vozilu
naložen, pritrjen in zavarovan tako, da: 
-       
ne predstavlja nevarnosti ali ovire za druge udeležence cestnega
prometa, 
-       
ne povzroča škode na cesti in objektih, 
-       
ne onesnažuje okolja, 
-       
ne zmanjšuje stabilnosti vozila, 
-       
ne povzroča več hrupa, kot je dovoljeno, 
-       
ne zmanjšuje preglednosti vozniku, 
-       
ne zakriva naprav vozila, registrskih tablic in drugih predpisanih
označb, 
-       
se ne razsipa ali pada z vozila. 
(2) Prav tako mora biti med prevozom v cestnem prometu sipki
tovor, gradbeni odpadki ter drug material, ki povzroča prašenje, na vozilu
naložen, pritrjen in zavarovan tako, da onemogoča prašenje.
3. člen
Med prevozom v cestnem prometu mora biti tovor na vozilu
naložen, pritrjen in zavarovan v skladu z navodili za varno nalaganje in
pritrjevanje tovora v cestnem prometu, določenimi v Prilogi, ki je sestavni del
tega pravilnika.
4. člen
Z dnem uveljavitve tega pravilnika se preneha uporabljati
Pravilnik o nalaganju in pritrjevanju tovora v cestnem prometu (Uradni list RS,
št. 32/10 in 109/10 – ZPrCP).
5. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-70/2011
Ljubljana, dne 17. avgusta 2011
EVA 2011-2411-0057
dr. Patrick Vlačič l.r. 
Minister 
za promet

Priloga:
Navodila za varno nalaganje in pritrjevanje tovora v cestnem prometu