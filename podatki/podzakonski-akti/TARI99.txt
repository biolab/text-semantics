A) SPLOŠNI DEL
Predmet tarife
1. člen
(1) Ta tarifa določa način vrednotenja
in obračunavanja notarskih storitev. Po njej se vrednotijo notarske storitve,
določene v Zakonu o notariatu.
(2) Storitve zastopanja strank, ki jih
opravi notar, se vrednotijo po odvetniški tarifi.
(3) Izvleček posebnega dela notarske
tarife, ki je kot priloga 1 notarske tarife objavljen skupaj z njo in je njen
sestavni del, mora biti vidno izobešen v notarski pisarni.
Notarska pristojbina
2. člen
(1) Za notarsko storitev, ki je glede
na obseg, pravno zahtevnost in odgovornost ocenjena kot povprečna, se obračuna
pristojbina po tej tarifi v polnem znesku, kot je določeno v posebnem delu
tarife.
(2) V pristojbini za notarsko storitev
iz prejšnjega odstavka so vrednotena tudi običajna pripravljalna dela, ki so
povezana z notarsko storitvijo (posveti s stranko in drugimi udeleženci posla,
koncipiranje, branje in obrazložitev notarske listine).
(3) Za delo, ki je neobičajno obsežno (na
primer notarska storitev, pri kateri gre za več kot 25 nepremičnin ali
premičnin ali ki presega šest ur dela), sme notar za porabljeni čas obračunati
pristojbino po tar. št. 15, vendar za ta posebni primer znižano za 10
odstotkov.
Zvišanje pristojbine
3. člen
(1) V primeru uporabe tujih pravnih
virov, posebnega strokovnega znanja s področja drugih strok ali pri uporabi
tujega jezika ali pravnega specialističnega znanja, sme notar pristojbino zvišati iz vsakega od navedenih razlogov za
25 odstotkov, vendar iz vseh navedenih razlogov za največ 100 odstotkov.
(2) Za delo, ki ga mora notar na
zahtevo stranke ali zaradi preprečitve nastanka škodljivih posledic, ki bi za
stranko lahko nastale zaradi prekoračitve roka, opraviti v času med 18. in 8. uro ali ob sobotah, nedeljah in dela prostih dnevih, se pristojbine zvišajo za 25
odstotkov.
(3) (črtan)
Potrjevanje zasebnih listin
4. člen
(1) Skupna višina pristojbine za
sestavo in za potrditev zasebnih listin po 49. in 50. členu Zakona o notariatu se odmeri v enaki višini kot pristojbina, ki je v posebnem delu
tarife določena za sestavo notarskih zapisov.
(2) Če za potrditev zasebne listine po
določbi 49. člena Zakona o notariatu ni treba sestaviti notarskega zapisa, se
določi pristojbina v enaki višini kot pristojbina, ki je v posebnem delu tarife
določena za sestavo notarskega zapisa, znižana za eno četrtino.
Izdatki za stranko
5. člen
(1) Stranka mora notarju povrniti
sodne in upravne takse, izvednine, cenitve, izdatke za hrambo premoženja ter
druge izdatke, ki jih je zanjo založil.
(2) Stranka mora povrniti notarju tudi
izdatke za poštne storitve, obrazce, bančne storitve, fotokopiranje
dokumentacije in druge drobne izdatke. Te izdatke notar obračuna v dejanski
višini ali v višini 2 odstotka od skupne cene storitve, kolikor ta znaša skupaj
do 459 eurov, pri zadevah, v katerih skupna cena storitve presega 459 eurov, pa
še 1 odstotek od presežka nad 459 eurov, če glede na vrsto izdatka tega ni
mogoče obračunati v dejanski višini.
Potni stroški
6. člen
(1) Notar ima pravico do povračila
izdatkov za prevozne stroške, do dnevnice in dejanskih stroškov za
prenočevanje, če so ti stroški povezani z opravljanjem notarskih storitev.
(2) Notar ima pravico do uporabe
osebnega avtomobila in povračila kilometrine za potovanje na razdalji do 300 km v eno smer, pri čemer se sme notar s stranko dogovoriti za uporabo osebnega avtomobila in
plačilo kilometrine tudi na daljši razdalji.
(3) Kilometrina za uporabo osebnega
avtomobila se lahko odmeri največ v višini, ki se po Zakonu o dohodnini ne
všteva v davčno osnovo.
(4) Kolikor notar uporablja javna
prevozna sredstva (vlak, avtobus, ladja ali letalo), je upravičen do uporabe
poslovnega razreda ali 1. razreda in do uporabe spalnika v vlaku ali kabine na
ladji, če opravi potovanje ponoči.
(5) Dnevnica za odsotnost iz kraja
notarske pisarne se lahko odmeri največ v višini, ki se po Zakonu o dohodnini
ne všteva v davčno osnovo.
(6) Pravice iz prvega, drugega,
četrtega in petega odstavka pripadajo tudi notarskemu uslužbencu, če je njegova
prisotnost pri izvedbi notarske storitve nujna. Notar mora v ustreznem vpisniku
navesti razloge za nujno prisotnost notarskega uslužbenca pri izvedbi notarske
storitve.
(7) Za odsotnost iz pisarne med
potovanjem zaradi izvedbe notarske storitve pripada notarju za vsake začete pol
ure odsotnosti urnina v višini 9 eurov.
Osnove za odmero pristojbine
7. člen
Pristojbine za notarsko storitev po tej
tarifi se odmerijo:
-      
po vrednosti predmeta,
-      
po strokovni zahtevnosti oziroma zapletenosti
zadeve,
-      
po strokovnem znanju s področja drugih strok,
-      
po porabljenem času,
-      
v stalnem znesku.
Odmera pristojbine po vrednosti
predmeta
8. člen
(1) Za sestavo notarskih listin,
zasebnih listin in za plačilo drugih notarskih storitev, pri katerih je
vrednost predmeta znana ali se lahko določi, se pristojbina odmeri od vrednosti
predmeta, na katerega se storitev nanaša.
(2) Osnova za odmero pristojbine je
prometna vrednost predmeta ob sklenitvi pravnega posla brez odbitka dolgov.
(3) Notar sme določiti prometno
vrednost predmeta ne glede na vrednost, ki jo stranka in drugi udeleženci posla
navedejo kot vrednost pravnega posla, če tako navedena vrednost ne ustreza
prometni vrednosti. Pri tem mora notar upoštevati vrednost, ki jo je ugotovil
za sklenjeni posel pristojni davčni organ, oziroma vrednost, ki jo je ocenil
sodno zapriseženi cenilec, oziroma tržno vrednost nepremičnine, ugotovljene na
podlagi zakona, ki ureja množično vrednotenje nepremičnin.
(4) Osnova za odmero pristojbine pri
dvostranskih pravnih poslih, pri katerih obveznosti pogodbenih strank nista
enaki, je višja vrednost.
(5) Pri delitvi skupnega premoženja se
kot osnova za odmero pristojbine vzame vrednost celotnega premoženja.
(6) Za sestavo notarskih listin o
gospodarskih pogodbah je osnova za odmero pristojbine v pogodbi določena
vrednost predmeta.
(7) Za sestavo ustanovitvenih aktov
družb in drugih pravnih oseb ter za potrjevanje sklepov organov upravljanja je
osnova za odmero pristojbine vrednost osnovnega kapitala, pri spremembi
osnovnega kapitala pa vrednost spremenjenega osnovnega kapitala.
(8) Če so predmet pravnega posla
vrednostni papirji, ki kotirajo na borzi, se osnova za odmero pristojbine
izračuna po borznem tečaju, veljavnem na dan pred sklenitvijo pravnega posla.
(9) Notarske storitve, ki niso opisane
v posebnem delu tarife, se vrednotijo s primerjavo podobnih storitev, ki so
ovrednotene v posebnem delu tarife. Pri vrednotenju se upoštevajo tarifne
postavke za podobna opravila in porabljeni čas ter določila splošnega dela
tarife.
Odmera pristojbine po porabljenem
času
9. člen
(1) Kadar se pristojbina za opravljeno
notarsko storitev ne more odmeriti po vrednosti predmeta in tudi ne v stalnem
znesku, se odmeri po porabljenem času.
(2) Pri določitvi časa, potrebnega za
posamezno notarsko storitev, se poleg časa, ki je potreben za sestavo notarske
listine ali druge notarske storitve, upošteva tudi čas, ki ga je notar porabil
za posvet s stranko in drugimi udeleženci, čas za druga pripravljalna dela
notarja in čas odsotnosti iz pisarne, če se storitev opravi zunaj notarske
pisarne.
(3) Za sestavo meničnih in čekovnih
protestov se pristojbina odmeri od vrednosti in po porabljenem času, če se
storitev opravi zunaj notarske pisarne.
Neveljavnost dogovora
10. člen
Dogovor o višini pristojbine, ki bi ga
notar sklenil v nasprotju z določili te tarife, je neveljaven.
Izjemno znižanje ali odpustitev
pristojbine
11. člen
(1) Notar mora na prošnjo fizične
osebe, ki je v hudi premoženjski stiski, znižati pristojbino, ki bi mu
pripadala po tej tarifi, izjemoma pa celo odpustiti plačilo pristojbine, vendar
samo če pri poslu, na katerega se nanaša notarska storitev, ni udeležena druga
oseba, ki je plačila zmožna.
(2) Notar mora v ustreznem vpisniku
navesti razlog za odpustitev pristojbine oziroma znesek nižje odmerjene
pristojbine.
(3) O primerih iz prvega odstavka mora
notar voditi posebno evidenco, ki jo mora na zahtevo predložiti predsedniku
zbornice.
(4) Fizična oseba, ki prosi za
znižanje ali odpustitev pristojbine, mora na zahtevo notarja izkazati
utemeljenost prošnje z verodostojnimi pisnimi dokazili (npr. z mnenjem centra
za socialno delo, potrdilom o premoženjskem stanju ipd.).
Znižanje pristojbine
12. člen
(1) Pristojbine, določene v posebnem
delu tarife za sestavo zasebnih listin ter overitve, ki so v skladu z določbami
Zakona o splošnem upravnem postopku enakovredne notarskim overitvam (upravne
overitve), so določene kot najvišje pristojbine, ki jih sme notar odmeriti za
posamezno notarsko storitev.
(2) Notar sme za notarske storitve iz
prejšnjega odstavka odmeriti nižjo pristojbino kot je za posamezno notarsko
storitev določena v posebnem delu tarife.
Nedokončana storitev
13. člen
Če ostane naročena notarska storitev
nedokončana, je notar upravičen do povrnitve izdatkov in stroškov v celoti ter
do dela pristojbine, ki ustreza njegovemu že opravljenemu delu, če ni sam kriv
za nedokončanje storitve ali če lahko stranka in drugi udeleženci porabijo
delno opravljeno storitev.
Neveljavne in neuporabne listine
14. člen
(1) Za notarsko listino, ki je zaradi
napake v obliki ali sicer po krivdi notarja neveljavna ali nepotrebna in za
prepise, potrdila in overitve, ki so neuporabni zaradi formalnih
pomanjkljivosti, za katere je odgovoren notar, se pristojbina ne plača, že
plačano pristojbino pa mora notar vrniti.
(2) Če je listina iz prejšnjega
odstavka uporabna kot zasebna listina, stranke in drugi udeleženci pa se
strinjajo, da tako listino uporabijo kot zasebno listino, je notar upravičen do
povrnitve izdatkov in stroškov ter do pristojbine za sestavo zasebne listine.
Dolžnosti plačila pristojbine
15. člen
(1) Za plačilo pristojbine, izdatkov
in stroškov notarja so zavezane vse osebe, ki so notarsko storitev naročile, z
njihovim soglasjem pa tudi drugi udeleženci pravnega posla.
(2) Če je za plačilo notarske storitve
zavezanih več oseb, odgovarjajo notarju solidarno.
Plačilo pristojbine in akontacije
16. člen
(1) Notar je upravičen do plačila
pristojbine neposredno po opravljeni storitvi.
(2) Zavezanec za plačilo notarske
storitve mora plačati notarju storitev po tarifi, veljavni v času, ko je notar
storitev opravil.
(3) Notar sme zahtevati, da mu stranka ob naročilu storitve plača primerno akontacijo za potrebne izdatke in stroške ter za
pristojbino.
(4) Če akontacija ni plačana takoj ali
v roku, ki ga določi notar, je dolžan opraviti storitev šele po prejemu
akontacije.
Sodelovanje zapisnih prič in sodnega
tolmača
17. člen
Če pri sestavi notarske listine sodelujejo
zapisne priče ali sodni tolmač, morajo udeleženci pravnega posla plačati tudi
stroške zapisnih prič in sodnega tolmača ter nagrado, ki pripada sodnemu
tolmaču.
Sodelovanje drugega notarja
18. člen
Če pri sestavljanju notarske listine
sodelujeta dva notarja, obračuna notar, v katerega pisarni se opravlja notarska
storitev, pristojbino po tej tarifi, drugi notar pa 25 odstotkov pristojbine za
storitev, pri kateri sodeluje, vendar ne manj kot 23 eurov.
Izročitev dokumentacije in obračun
storitev ter izstavitev računa
19. člen
(1) Notar mora stranki ali drugim
udeležencem izročiti notarsko listino oziroma odpravke, prepise, potrdila,
overitve, zasebno listino ter druge pisne izdelke, namenjene strankam in udeležencem šele potem, ko so stroški, izdatki in pristojbine plačani v celoti.
(2) Notar mora stranki izdati
specificiran obračun izdatkov, stroškov in pristojbine po posameznih tarifnih
postavkah.
(3) Če je pristojbina zvišana v skladu
s 3. členom tarife ali zaradi zahtevnosti oziroma zapletenosti zadeve, mora
notar v računu izrecno navesti, za koliko je pristojbina zvišana, in razlog za
zvišanje pristojbine.
Mirna poravnava spora
20. člen
(1) Če zavezanec za plačilo ne soglaša
s pristojbino, izdatki in stroški, kot jih odmeri notar, lahko zahteva sam ali
notar mirno poravnavo spora pri izvršnem odboru Notarske zbornice Slovenije.
(2) Notarska zbornica Slovenije mora
na zaprosilo sodišča ali drugih državnih organov podati stališče o pravilnosti
in primernosti zahtevanih izdatkov, stroškov in pristojbine.

Posebni del: Tarifa
Priloga 1: Izvleček iz posebnega dela notarske tarife

Notarska tarifa (Uradni list RS, št. 94/08)
vsebuje naslednji končni določbi:
»Končni
določbi
21. člen
(1) Z dnem, ko začne veljati ta
tarifa, preneha veljati Notarska tarifa (Uradni list RS, št. 28/95, 31/96,
6/97, 65/98, 45/99 Odl. US: U-I-57/99, 48/99, 78/00, 27/01, 37/01 – prečiščeno
besedilo, 2/02, 71/03, 84/05).
(2) Ta tarifa začne veljati petnajsti
dan po objavi v Uradnem listu Republike Slovenije.«.

Spremembe in dopolnitve Notarske tarife
(Uradni list RS, št. 32/11) vsebujejo naslednjo končno
določbo:
»3. člen
Te spremembe in dopolnitve Notarske tarife
začnejo veljati 1. maja 2011.«.

Spremembe in dopolnitve Notarske tarife
(Uradni list RS, št. 88/12) vsebujejo naslednjo končno
določbo:
»10. člen
Te Spremembe in dopolnitve Notarske tarife
začnejo veljati petnajsti dan po objavi v Uradnem listu Republike Slovenije.«.

Sprememba Notarske tarife (Uradni list RS, št.
7/13) vsebuje naslednjo končno določbo:
»2. člen
Ta sprememba
Notarske tarife začne veljati naslednji dan po objavi
v Uradnem listu Republike Slovenije.«.

Dopolnitev Notarske tarife (Uradni list RS,
št. 15/14) vsebuje naslednjo končno določbo:
»2. člen
Ta dopolnitev notarske tarife začne veljati
petnajsti dan po objavi v Uradnem listu Republike Slovenije.«.