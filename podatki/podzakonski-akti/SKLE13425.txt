I.
Državni zbor ugotavlja, da zakonodajnega referenduma o Zakonu
o interventnih ukrepih za odpravo posledic poplav in zemeljskih plazov iz
avgusta 2023 (ZIUOPZP, EPA 998-IX) ni dopustno razpisati, ker gre za zakon iz
prve alineje drugega odstavka 90. člena
Ustave Republike Slovenije (Uradni list RS, št. 33/91-I, 42/97, 66/00,
24/03, 69/04, 68/06, 47/13, 75/16 in 92/21).
II.
Ta sklep začne veljati naslednji dan po objavi v Uradnem
listu Republike Slovenije.
III.
Državni zbor je na 46. izredni seji 31. 8. 2023 sprejel Zakon o interventnih ukrepih
za odpravo posledic poplav in zemeljskih plazov iz avgusta 2023 (ZIUOPZP, EPA
998-IX; v nadaljnjem besedilu: ZIUOPZP).
Vlada Republike Slovenije (v nadaljnjem besedilu: Vlada) je
25. 8. 2023 Državnemu zboru v skladu s
prvim odstavkom 21.a člena Zakona o referendumu in o ljudski iniciativi (Uradni
list RS, št. 26/07 – uradno prečiščeno
besedilo, 6/18 – odl. US in 52/20; v nadaljnjem besedilu: ZRLI) predlagala
sprejetje Sklepa o nedopustnosti razpisa zakonodajnega referenduma o Zakonu o
interventnih ukrepih za odpravo posledic poplav in zemeljskih plazov iz avgusta
2023.
Prva alineja drugega odstavka 90. člena
Ustave Republike Slovenije (Uradni list RS, št. 33/91-I,
42/97, 66/00, 24/03, 69/04, 68/06, 47/13, 75/16 in 92/21; v nadaljnjem
besedilu: Ustava) določa, da referenduma ni dopustno razpisati o zakonih o nujnih
ukrepih za zagotovitev obrambe države, varnosti ali odprave posledic naravnih
nesreč. V skladu z določbo prvega odstavka 21.a člena ZRLI Državni zbor na
predlog Vlade sprejme sklep, s katerim ugotovi, da referenduma ni dopustno
razpisati, ker gre za zakon o nujnih ukrepih za zagotovitev obrambe države,
varnosti ali odprave posledic naravnih nesreč, takoj po preteku sedmih dni od
sprejetja zakona. Če Državni svet Republike Slovenije (v nadaljnjem besedilu:
Državni svet) odloči, da glede zakona ne bo zahteval, da Državni zbor pred
razglasitvijo zakona o njem še enkrat odloča, Državni zbor sprejme sklep takoj
po prejetju obvestila o takšni odločitvi Državnega sveta. Sklep mora vsebovati
razloge, zaradi katerih referenduma ni dopustno razpisati.
Z Zakonom o spremembah in dopolnitvah Zakona o odpravi
posledic naravnih nesreč (Uradni list RS, št. 88/23;
v nadaljnjem besedilu: ZOPNN-F), ki ga je Državni zbor sprejel na 44. izredni
seji, je omogočeno sprejetje predhodnega programa odprave posledic naravnih nesreč
ter dodelitev predplačila do višine 20 % predhodne ocene škode najbolj
prizadetim občinam in državnim organom za izvedbo nujnih ukrepov za odpravo
nastalih posledic ter s tem omogočil začetek normalizacije življenja na
prizadetih območjih. S sprejetjem ZOPNN-F sta omogočena sprejetje delnega
programa odprave posledic naravnih nesreč in dodelitev sredstev predplačila iz
sredstev državnega proračuna kot pomoč države.
ZOPNN-F pa ne vsebuje vrste ukrepov za pomoč prizadetim
zaradi poplav in zemeljskih plazov v avgustu 2023, tako fizičnim osebam kot
občinam in gospodarstvu. Zato se je predlagatelj odločil predlagati rešitve, ki
zaradi izjemnih razmer oziroma nujnosti takojšnjega ukrepanja po eni strani
spreminjajo in dopolnjujejo veljavne zakone, po drugi pa začasno uvajajo
posebne ukrepe ali odstopajo od sistemske ureditve na več področjih.
Predlagani ukrepi bodo med drugim usmerjeni v nujno obnovo
poškodovane ali povsem uničene javne infrastrukture, v poenostavitev vrste
postopkov in pridobivanja dovoljenj, da bi ta obnova lahko bila čim hitrejša,
poleg tega ZIUOPZP vsebuje ukrepe za pomoč občinam, gospodarstvu ter
prebivalkam in prebivalcem – tako neposredno gmotno prizadetim kot v smislu
ohranitve delovnih mest. ZIUOPZP bo omogočil ustanovitev tehnične pisarne za
pospešitev izvajanja obnove ter zagotovil usklajeno izvajanje tako posameznih
ukrepov kot njihovih nosilcev, pri čemer bi predvsem osebam zasebnega prava kot
neukim strankam v postopku zagotovili potrebno svetovanje in pomoč pri
postopkih obnove in pridobivanja sredstev državnega proračuna za obnovo.
Rešitve, povezane s področjem naravnih virov in prostora,
določajo nujne interventne, sanacijske in preventivne ukrepe za odpravo
posledic poplav in plazov ter ustanovitev več komisij za odpravo nastale škode.
Predvidevajo tudi zagotovitev dodatnih sredstev in učinkovito porabo teh
sredstev za izvedbo nujnih interventnih, sanacijskih in preventivnih del.
ZIUOPZP predvideva tudi neposredno pomoč posameznikom in
gospodinjstvom, prizadetim v poplavah in zemeljskih plazovih (kot so oprostitev
plačila vrtca; zagotovitev brezplačnih malic in kosil za učence in dijake;
izplačilo solidarnostne pomoči več skupinam upravičencev: osebnim asistentom in
drugim zaposlenim pri izvajalcih osebne asistence, zaposlenim v vrtcih,
samozaposlenim; predvidena je tudi oprostitev plačila tiskovin ...). Začasni
ukrepi na področju socialnega varstva bodo omilili posledice, ki so jih poplave
in zemeljski plazovi povzročili prebivalstvu, denimo na področju uveljavljanja
subvencije tržne najemnine, hkrati pa bodo zagotovili čim bolj učinkovito
uveljavljanje pravic iz javnih sredstev, zagotovitev čim hitrejše dostopnosti
stanovanj tistim prizadetim v poplavah, ki so jim bile uničene njihove
stanovanjske enote ali pa so te neprimerne za bivanje in jih je pred vnovično
vselitvijo treba temeljito prenoviti, kar bo terjalo več časa.
Rešitve s področja energetike odjemalce, katerih objekti so
popolnoma uničeni in odjem električne energije oziroma plina zaradi poškodb
električnih instalacij oziroma plinovodnega omrežja sploh ni mogoč, oproščajo
plačila računov za električno energijo oziroma za zemeljski plin.
Preostali ukrepi zagotavljajo varno delovanje energetske
infrastrukture, z odstopom od Zakona o varstvu okolja se omogoča učinkovitejša
izvedba projektov za odpravo posledic poplav in zemeljskih plazov. Na področju
infrastrukture rešitve določajo, da se viški izkopanega materiala lahko
uporabijo na drugih gradbiščih in ne samo na gradbišču osnovnega projekta. Tako
bi se dovolilo, da se viškov ne odlaga na deponije viškov materiala, pač pa se
dober oziroma uporaben material uporabi za nasipe, kamnite zložbe, na bližnjih
območjih sanacij ali za vgradnjo v protipoplavne nasipe, seveda ob sočasnosti
gradnje. Poleg tega se rudarska koncesnina za materiale, izkopane pri
sanacijskih projektih, povezanih s poplavami, ne bi plačevala.
Delodajalci, ki prejemajo sredstva zaradi zaposlovanja
invalidov, bodo ta sredstva lahko porabili tudi za sanacijo v poplavah nastale
škode. Predvideva se pospešitev postopkov, povezanih z zaposlovanjem in delom
tujcev v poklicih, ki jih na trgu dela že zdaj primanjkuje in so nujno potrebni
za odpravo posledic poplav.
ZIUOPZP prinaša učinkovite rešitve tudi na področju
kmetijstva, ribištva, nakupa potrebnih zemljišč za graditev objektov, z
odstopom od javno-naročniške zakonodaje predvideva pospešitev postopkov javnega
naročanja in občinam omogoča višje zadolževanje.
Rešitve na finančnem in davčnem področju so povezane z
odlogom plačila obveznosti iz kreditnih pogodb zaradi nezmožnosti plačila
obveznosti zaradi nastanka premoženjske škode, z znižanjem stopnje DDV za
nabavo gasilske opreme, ustanovitvijo sklada za obnovo ter zagotovitvijo ugodnejše
davčne obravnave za osebe, ki so zaradi utrpljene hujše škode na osebnem
premoženju morale poiskati novo ali začasno nastanitev. ZIUOPZP med drugim
predvideva tudi spremembo davčne osnove od katastrskega dohodka ter zbiranje in
razdeljevanje sredstev na področju gasilstva.
Zaradi vsega navedenega Državni zbor ugotavlja, da se ZIUOPZP
nanaša na vsebino, glede katere v skladu s prvo alinejo drugega odstavka 90. člena Ustave razpis zakonodajnega referenduma
ni dopusten, saj gre za zakon o nujnih ukrepih za zagotovitev odprave posledic
naravnih nesreč v smislu prve alineje drugega odstavka 90. člena Ustave.
Št. 212-07/23-19/64
Ljubljana, dne 1. septembra 2023
EPA 998-IX
Državni zbor
Republike Slovenije
mag. Urška Klakočar Zupančič
predsednica