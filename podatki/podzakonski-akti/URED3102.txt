1. člen
Republika Slovenija v letu 2004 izda priložnostne kovance ob
250-letnici rojstva Jurija Vege, v obsegu in z glavnimi znamenji ter drugimi
značilnostmi, ki so določene s to uredbo.
2. člen
Ob 250-letnici rojstva Jurija Vege izda Republika Slovenija:
-       
zlatnike z nominalno vrednostjo 25.000 tolarjev, v količini 300 kovancev
in v skupni nominalni vrednosti 7,500.000 tolarjev,
-       
srebrnike z nominalno vrednostjo 5.000 tolarjev, v količini 1.500
kovancev in v skupni nominalni vrednosti 7,500.000 tolarjev in
-       
priložnostne bi-metalne kovance z nominalno vrednostjo 500 tolarjev, v
količini 200.000 kovancev in v skupni nominalni vrednosti 100,000.000 tolarjev.
3. člen
Zlatniki so izdelani iz zlata čistine 900/1000, v posebni tehniki
z ravnimi površinami visokega sijaja in matiranimi reliefnimi površinami
priložnostnega motiva. 
Zlatniki imajo težo 7 gramov in premer 24 milimetrov. Pri
vsakem posameznem zlatniku je dovoljen odmik pri teži do ± 1‰ in pri premeru do
± 0,1 milimetra.
4. člen
Srebrniki so izdelani iz srebra čistine 925/1000, v posebni
tehniki z ravnimi površinami visokega sijaja in matiranimi reliefnimi
površinami priložnostnega motiva.
Srebrniki imajo težo 15 gramov in premer 32 milimetrov. Pri
vsakem posameznem srebrniku je dovoljen odmik pri teži do ± 1% in pri premeru
do ± 0,1 milimetra.
5. člen
Priložnostni bi-metalni kovanci so sestavljeni iz jedra (zlitina:
75% baker in 25% nikelj) in iz oboda (zlitina: 78% baker, 20% cink, 2% nikelj).
Kovanci imajo težo 9 gramov in premer 28 milimetrov (od tega
jedro 18 milimetrov). Pri vsakem posameznem kovancu je dopusten odmik pri teži
± 2% in pri premeru do ± 0,1 milimetra.
6. člen
Videz priložnostnih kovancev iz 3., 4. in 5. člena te uredbe
je naslednji:
-       
sprednja stran:
Ob zgornjem robu kovanca je letnica: »2004«,
na spodnji polovici kovanca pa je polkrožni napis: »REPUBLIKA SLOVENIJA«. V
sredini kovanca je vbočena krožna površina, v kateri je v zgornji polovici
izpisana nominalna vrednost »25000«, »5000« oziroma »500«, pod njo pa je
beseda: »tolarjev«.
-       
hrbtna stran:
Na desni polovici kovanca je upodobljen
profil podobe Jurija Vege. Osrednji motiv je risba iz Vegove razprave o krogli.
Središče risbe krožnice je postavljeno v točko, kjer se nahaja oko v profilu
podobe Jurija Vege. Besedilo: »JURIJ VEGA« in letnici »1754-2004« potekajo
polkrožno ob robu leve polovice kovanca.
7. člen
Priložnostni kovanci, izdani na podlagi te uredbe, so po
obodu nazobčani.
8. člen
Ta uredba začne veljati naslednji dan po objavi v Uradnem listu
Republike Slovenije.
Št. 448-00/2001-11
Ljubljana, dne 11. decembra 2003.
EVA 2003-1611-0179
Vlada Republike Slovenije
mag. Anton Rop l. r.
Predsednik