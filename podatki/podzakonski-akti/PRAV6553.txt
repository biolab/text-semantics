1. člen
(1) Ta pravilnik določa posebna pravila glede določitve
velikega in največjega možnega kredita enemu posojilojemalcu, skupnega zneska
vseh kreditov, drugih terjatev in jamstev enemu posojilojemalcu in skupnega
zneska velikih in največjih možnih kreditov, meril in ukrepov za ugotavljanje,
obvladovanje in upravljanje rizikov, računovodska pravila in standarde ter
pravila o poslovnih knjigah, računovodskih izkazih, periodičnih in letnih
poročilih ter reviziji. 
(2) Določbe tega pravilnika se uporabljajo samo za tiste
kreditne posle, katerih vir so sredstva, ki jih je pooblaščena institucija
pridobila s poroštvom Republike Slovenije in s katerimi pooblaščena institucija
udeležencem mednarodne menjave in finančnim institucijam omogoča financiranje
mednarodnih gospodarskih poslov.
2. člen
(1) Pooblaščena institucija pred najetjem posameznega kredita
z ministrstvom, pristojnim za finance (v nadaljnjem besedilu: ministrstvo),
sklene pogodbo o izdaji poroštva v skladu s četrtim odstavkom 8. člena Zakona o
zavarovanju in financiranju mednarodnih gospodarskih poslov (Uradni list RS,
št. 2/04, v nadaljnjem besedilu: zakon). 
(2) Za zavarovanje svojih obveznosti pooblaščena institucija
ministrstvu predloži menice, ki jih ministrstvo unovči v primeru, da izvrši
plačilo po poroštvu. V pogodbi o izdaji poroštva lahko ministrstvo in
pooblaščena institucija dogovorita tudi dodatno zavarovanje poroštvenih
obveznosti.
3. člen
(1) Iz sredstev, pridobljenih s poroštvom Republike
Slovenije, sme pooblaščena institucija odobravati kredite: 
-    
bankam ali hranilnicam, ki so pridobile dovoljenje Banke Slovenije za
opravljanje bančnih storitev, ali 
-    
bankam ali hranilnicam držav članic Evropske unije (v nadaljnjem
besedilu: EU), ki so upravičene sklepati kreditne posle na območju Republike
Slovenije v skladu z zakonom, ki ureja bančništvo, in katerih bonitetna ocena
je najmanj BBB- (Fitch ali Standard & Poor’s) ali vsaj Baa3 (Moody’s), ali 
-    
drugim bankam, finančnim institucijam, gospodarskim družbam in drugim
pravnim osebam s sedežem v Republiki Sloveniji ali tujini, ki kot posredni ali
neposredni udeleženci mednarodne menjave sodelujejo v mednarodnih gospodarskih
poslih ali pa jim sredstva kredita tudi tako sodelovanje v prihodnje omogočajo,
in sicer pod pogojem: 
-    
da je njihova bonitetna ocena najmanj BBB- (Fitch ali Standard &
Poor’s) ali vsaj Baa3 (Moody’s) ali 
-    
da terjatve do teh oseb izpolnjujejo pogoje za uvrstitev v skupino A ali
B po 11. točki Sklepa o ocenjevanju izgub iz kreditnega tveganja bank in
hranilnic (Uradni list RS, št. 67/05 in 97/05) ali 
-    
da gre za osebe javnega prava iz držav, ki so po klasifikaciji OECD, ki
jo ta pripravlja za potrebe določanja minimalnih premijskih stopenj javnih
oziroma javno podprtih zavarovateljev izvoznih kreditov, uvrščene do vključno
tretjega razreda. 
(2) Kredite, odobrene osebam iz tretje alinee prvega odstavka
tega člena, ki nimajo bonitetne ocene ali njihova bonitetna ocena oziroma
uvrstitev ni v skladu z določbami prvega odstavka tega člena, pooblaščena
institucija ustrezno zavaruje, pri čemer se kot ustrezno zavarovanje šteje
zlasti: 
-    
jamstvo tretjih oseb, pri čemer terjatve do teh oseb izpolnjujejo pogoje
za uvrstitev v skupino A ali B po 11. točki Sklepa o ocenjevanju izgub iz
kreditnega tveganja bank in hranilnic, 
-    
zavarovalna polica, ki jo je na podlagi prvega odstavka 2. člena zakona
izdala pooblaščena institucija Republike Slovenije, pod pogojem prenosa pravic
do izplačila zavarovalnine na pooblaščeno institucijo, če ta ni zavarovanec, 
-    
zavarovalna polica zavarovalnice ali podružnice tuje zavarovalnice, ki
je pridobila dovoljenje Agencije za zavarovalni nadzor za opravljanje
zavarovalnih poslov v zavarovalni vrsti kreditnih ali kavcijskih zavarovanj,
pod pogojem prenosa pravic do izplačila zavarovalnine na pooblaščeno
institucijo, če ta ni zavarovanec, 
-    
zavarovalna polica zavarovalnice države članice EU, ki je v skladu z
Zakonom o zavarovalništvu (Uradni list RS, št. 102/04 – uradno prečiščeno
besedilo, 76/05 – ZZVZZ-H in 8/06 – ORZZavar62) pooblaščena neposredno
opravljati ali preko podružnice opravlja zavarovalne posle na območju Republike
Slovenije, pod pogojem prenosa pravic do izplačila zavarovalnine na pooblaščeno
institucijo, če ta ni zavarovanec, 
-    
jamstva oseb javnega prava iz držav, ki so po klasifikaciji OECD, ki jo
ta pripravlja za potrebe določanja minimalnih premijskih stopenj javnih oziroma
javno podprtih zavarovateljev izvoznih kreditov, uvrščene do vključno tretjega
razreda, 
-    
druga običajna zavarovanja (jamstva bank in drugih pravnih oseb s
sprejemljivo boniteto, zastava nepremičnega ali premičnega premoženja,
terjatev, vrednostnih papirjev, odstop terjatev, zavarovanja, specifična za
posamezno pravno ureditev in podobno), upoštevajoč tudi druge značilnosti posla
(ročnost, status dolžnika, vloga lastnika in podobno). 
(3) Pooblaščena institucija spremlja poslovanje
kreditojemalcev iz prvega odstavka tega člena in kvaliteto danih zavarovanj ob
smiselni uporabi 9. točke Sklepa o ocenjevanju izgub iz kreditnega tveganja
bank in hranilnic.
4. člen
(1) Izpostavljenost pooblaščene institucije do posameznega
dolžnika je vsota terjatev iz črpanih kreditnih poslov in potencialnih
obveznosti iz sklenjenih, še ne črpanih kreditnih poslov. 
(2) Izpostavljenost pooblaščene institucije do posameznega
kreditojemalca iz 3. člena tega pravilnika ne sme presegati višine 25%
sredstev, pridobljenih s poroštvom Republike Slovenije. Pri izračunu velike
izpostavljenosti se smiselno uporabljajo določbe 4., 9., 10. in 11. točke
Sklepa o veliki izpostavljenosti bank in hranilnic (Uradni list RS, št. 24/02,
22/03, 65/03 in 44/04), če ni s tem pravilnikom drugače določeno. Osnova za
ugotavljanje največje izpostavljenosti je stanje črpanih sredstev s poroštvom
Republike Slovenije na zadnji dan vsakega meseca.
5. člen
(1) Pooblaščena institucija zaradi zavarovanja pred valutnim
tveganjem dnevno izračunava svojo odprto devizno pozicijo. 
(2) Pooblaščena institucija je izpostavljena valutnemu
tveganju iz naslova spremembe deviznih tečajev, če je vsota pasivnih bilančnih
postavk v tujem denarju večja ali manjša od vsote aktivnih bilančnih postavk v
tujem denarju. 
(3) Povprečna mesečna kratka ali dolga devizna pozicija ne
sme presegati 10% sredstev, pridobljenih s poroštvom Republike Slovenije. 
(4) Osnova za ugotavljanje odprte devizne pozicije je stanje
črpanih sredstev s poroštvom Republike Slovenije na zadnji dan vsakega meseca.
6. člen
(1) Pooblaščena institucija posluje tako, da je v vsakem
trenutku sposobna izpolniti vse dospele obveznosti, vključno z vračilom
sredstev, pridobljenih s poroštvom Republike Slovenije. 
(2) Za ugotavljanje, merjenje in obvladovanje likvidnostnega
tveganja pooblaščena institucija smiselno uporablja določbe predpisa, izdanega
na podlagi šestega odstavka 17. člena zakona. 
(3) Za namene uravnavanja likvidnosti lahko pooblaščena
institucija morebitne likvidnostne presežke nalaga v kratkoročne dolžniške
instrumente, katerih izdajatelji so osebe iz prve in druge alinee prvega
odstavka 3. člena tega pravilnika in v državne vrednostne papirje, ki jih
izdajajo države članice EU.
7. člen
(1) Pooblaščena institucija zagotovi ločitev kreditnih
poslov, ki jih opravlja kot pooblaščena institucija, od drugih poslov, ki jih
opravlja. 
(2) V poslovnih knjigah, poslovni dokumentaciji in drugih
administrativnih oziroma poslovnih evidencah ter računovodskih izkazih oziroma
poročilih pooblaščena institucija zagotovi ločeno vodenje in izkazovanje
obveznosti do virov sredstev, ki jih je pridobila s poroštvom Republike
Slovenije in naložb iz teh sredstev ter zagotoviti ločeno vodenje in
izkazovanje prihodkov in odhodkov iz tega naslova, razen operativnih stroškov
poslovanja.
8. člen
(1) Pooblaščena institucija pripravlja ločene računovodske
izkaze za obveznosti do virov sredstev s poroštvom Republike Slovenije in za
naložbe iz teh sredstev na shemah, ki so določene v Sklepu o poslovnih knjigah
in letnih poročilih bank in hranilnic (Uradni list RS, št. 64/05), in sicer
bilanco stanja in izkaz poslovnega izida na kratkih shemah. Navedeni
računovodski izkazi se sestavijo v skladu s Sklepom o poslovnih knjigah in
letnih poročilih bank in hranilnic. 
(2) Pooblaščena institucija organizira poslovanje in tekoče
vodi poslovne knjige, poslovno dokumentacijo in druge administrativne oziroma
poslovne evidence, tako da je mogoče kadarkoli preveriti, ali posluje v skladu
s pravili o obvladovanju tveganj.
9. člen
(1) Pooblaščena institucija Banki Sloveniji mesečno
posreduje: 
-    
bilanco stanja in izkaz poslovnega izida na obrazcih oziroma shemah iz
8. člena tega pravilnika; 
-    
odprto devizno pozicijo na obrazcu, ki je Priloga 1 tega pravilnika in
njegov sestavni del; 
-    
stanje izpostavljenosti in uvrstitev dolžnikov na obrazcu, ki je Priloga
2 tega pravilnika in njegov sestavni del. 
(2) Pooblaščena institucija ministrstvu trimesečno poroča o
črpanih sredstvih, pridobljenih s poroštvom Republike Slovenije na obrazcu, ki
je Priloga 3 tega pravilnika in njegov sestavni del, ali pošilja ministrstvu
kopije mesečnih poročil, pripravljenih v skladu z Uredbo o pogojih in postopkih
zadolževanja pravnih oseb iz 87. člena Zakona o javnih financah (Uradni list
RS, št. 23/04 in 56/05). 
(3) Pooblaščena institucija ministrstvu šestmesečno poroča o
končnih prejemnikih sredstev na obrazcu, ki je Priloga 4 tega pravilnika in
njegov sestavni del. 
(4) Pooblaščena institucija ministrstvu posreduje kopije vseh
poročil, ki jih posreduje Banki Slovenije. 
(5) Pooblaščena institucija posreduje poročila iz prejšnjih
odstavkov najkasneje do 15. dne v mesecu, ki sledi obdobju poročanja. 
(6) Po pogodbah, sklenjenih do dneva uveljavitve tega
pravilnika sporoča pooblaščena institucija podatke iz tretjega odstavka tega
člena enkrat letno. Prvo poročilo posreduje pooblaščena institucija v 15 dneh
po preteku enega leta od dneva uveljavitve tega pravilnika.
10. člen
Pooblaščena institucija: 
-    
zagotovi izbiro in imenovanje usposobljenega poslovodstva oziroma
strokovnega kadra za izvajanje funkcije upravljanja s kreditnim in valutnim
tveganjem; 
-    
zagotovi, da notranja revizijska služba pregleduje kreditne aktivnosti
in oceni ali se sprejete politike in postopki upoštevajo in izvajajo; 
-    
zagotovi, da notranja revizijska služba pregleduje skladnost kreditnih
aktivnosti s sprejetimi kreditnimi in računovodskimi politikami in postopki ter
predpisi, ki to področje urejajo, ali so obstoječi krediti ustrezno odobreni in
pravilno knjiženi, ali so kreditne mape popolne, ali so krediti, ki bi utegnili
postati problematični, zaznani pravočasno in ali je bilo ministrstvo o njih
ustrezno obveščeno, 
-    
zagotovi, da pooblaščeni revizor vključi ta del poslovanja v revizijski
pregled in o ugotovitvah poda posebno mnenje. Za revizijski pregled se smiselno
uporablja Sklep o najmanjšem obsegu ter vsebini revizijskega pregleda in
revizorjevega poročila (Uradni list RS, št. 26/06).
11. člen
Če pooblaščena institucija na dan uveljavitve tega pravilnika
presega omejitve, določene s tem pravilnikom, jih uskladi z določbami tega
pravilnika najkasneje v šestih mesecih od dneva njegove uveljavitve. Od uveljavitve
tega pravilnika dalje pooblaščena institucija ne sme sklepati novih poslov,
zaradi katerih bi se povečalo preseganje omejitev po stanju na dan uveljavitve
tega pravilnika.
12. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 402-01-20/2004/28
Ljubljana, dne 17. marca 2006
EVA 2005-1611-0025
dr. Andrej Bajuk l.r. 
Minister 
za finance
Soglašam!
Predsednik 
Sveta Banke Slovenije 
Mitja Gaspari l.r.

Priloga
1: Poročilo o odprti devizni poziciji
Priloga
2: Poročilo o stanju izpostavljenosti in uvrstitev terjatev po 3. členu
pravilnika
Priloga
3: Poročilo o strukturi sredstev, pridobljenih s poroštvom Republike Slovenija
(za vsako posamezno  kreditno pogodbo)
Priloga
4: Poročilo o naložbah iz virov sredstev, pridobljenih s poroštvom Republike
Slovenije