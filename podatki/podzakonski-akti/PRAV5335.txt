I. SPLOŠNE DOLOČBE
1. člen
To navodilo določa:
-       
pooblaščene organizacije, ki opravljajo dejavnosti na področju
pridobivanja darovalcev za posmrtno darovanje delov človeškega telesa zaradi
presaditve;
-       
postopek za pisno privolitev darovalca, preklic privolitve ter način
evidentiranja pisne privolitve in preklica;
-       
varstvo osebnih podatkov darovalca;
-       
vsebino izkaznice Darovalec.
2. člen
Pojmi, uporabljeni v tem navodilu, imajo naslednji pomen:
-       
bolnišnični koordinator za transplantacijo – zdravnik, ki je pooblaščen,
da po smrti osebe odčita iz njene kartice zdravstvenega zavarovanja (v
nadaljnjem besedilu: KZZ) podatek o opredelitvi za darovanje delov človeškega
telesa zaradi presaditve;
-       
centralni transplantacijski koordinator – zdravnik, ki ga imenuje
Slovenija-transplant in je pooblaščen, da po smrti osebe odčita iz njene KZZ
podatek o opredelitvi za darovanje delov človeškega telesa zaradi presaditve;
-       
darovalec – opravilno sposobna oseba, ki se prostovoljno opredeli za
posmrtno darovanje delov človeškega telesa zaradi presaditve;
-       
izkaznica Darovalec – izkaznica, ki jo skladno s 14. členom zakona o
odvzemu in presaditvi delov človeškega telesa zaradi zdravljenja (Uradni list
RS, št. 12/00) izdaja Rdeči križ Slovenije ali druga organizacija, ki jo za to
pooblasti minister, pristojen za zdravje;
-       
pristopna izjava – pisna in lastnoročno podpisana izjava darovalca;
-       
odstopna izjava – pisna in lastnoročno podpisana izjava darovalca;
-       
pooblaščena oseba – oseba, ki jo pooblaščena organizacija pooblasti za
sprejemanje pristopnih izjav in odstopnih izjav;
-       
pooblaščene organizacije – organizacije, ki so s tem navodilom določene
za izvajanje dejavnosti pridobivanja darovalcev;
-       
prijavno mesto – kraj in prostor pooblaščene organizacije, kjer lahko
darovalec pred pooblaščeno osebo podpiše pristopno izjavo ali odstopno izjavo;
-       
zbirka podatkov – zbirka podatkov, ki jo vodi Slovenija-transplant o
darovalcih, ki so na način, določen s tem navodilom, podpisale pristopno izjavo
ali odstopno izjavo;
-       
ZZZS – Zavod za zdravstveno zavarovanje Slovenije;
-       
Slovenija-transplant – Zavod Republike Slovenija za presaditve organov
in tkiv Slovenija-transplant.
II. POOBLAŠČENE ORGANIZACIJE
3. člen
Pooblaščene organizacije, ki izvajajo dejavnosti na področju pridobivanja
darovalcev v skladu s tem navodilom, so:
-       
Slovenija-transplant,
-       
javni zdravstveni zavodi in zasebni zdravstveni delavci (v nadaljnjem
besedilu: izvajalci zdravstvene dejavnosti), ki o izvajanju dejavnosti sklenejo
dogovor s Slovenija-transplantom,
-       
Rdeči križ Slovenije,
-       
Karitas,
-       
Zdravniška zbornica Slovenije,
-       
Lekarniška zbornica Slovenije,
-       
Zbornica zdravstvene nege Slovenije (v nadaljnjem besedilu: pooblaščene
organizacije).
4. člen
Slovenija-transplant pooblaščenim organizacijam in pooblaščenim
osebam daje strokovne smernice in navodila za izvajanje njihovih dejavnosti,
jih seznanja s pravnimi in etičnimi načeli na področju posmrtnega darovanja
delov človeškega telesa zaradi presaditve, povezuje njihovo delo ter upravlja
zbirko podatkov o darovalcih.
Slovenija-transplant s pooblaščenimi organizacijami sklepa
dogovore, s katerimi uredi medsebojno sodelovanje ter varstvo in zavarovanje
osebnih podatkov darovalcev.
Slovenija-transplant in ZZZS skleneta pogodbo, s katero podrobneje
določita operativne postopke za obdelavo osebnih podatkov, postopke za vpis
opredelitve za posmrtno darovanje delov človeškega telesa na KZZ in postopke za
varstvo in zavarovanje osebnih podatkov darovalcev, če to ni že določeno s tem
navodilom.
5. člen
Izvajalci zdravstvene dejavnosti, Rdeči križ Slovenije in Karitas,
izvajajo naslednje dejavnosti na področju pridobivanja darovalcev:
-       
sodelujejo s Slovenija-transplantom v predstavitvenih dejavnostih na
področju pridobivanja darovalcev;
-       
v prostorih, kjer opravljajo dejavnost, določijo prijavna mesta ter za
vsako prijavno mesto pooblastijo vsaj eno osebo, ki bo zbirala pristopne izjave
in odstopne izjave;
-       
zagotavljajo administrativno podporo pooblaščenim osebam;
-       
dajejo informacije o krajevni in časovni dostopnosti svojih prijavnih
mest;
-       
Slovenija-transplantu posredujejo pristopne izjave in odstopne izjave na
način, določen s tem navodilom;
-       
uporabljajo način šifriranja pri zbiranju pristopnih izjav in odstopnih
izjav, ki ga določi Slovenija-transplant.
Izvajalci zdravstvene dejavnosti, Rdeči križ Slovenije in Karitas,
ki bodo izvajali dejavnosti iz prejšnjega odstavka, sklenejo s
Slovenija-transplantom dogovor, v katerem določijo prijavna mesta in
pooblaščene osebe ter njihove šifre, dogovorijo medsebojne pravice in obveznosti
ter pogoje in ukrepe za zagotovitev varstva osebnih podatkov in njihovega zavarovanja.
6. člen
Zdravniška zbornica Slovenije, Lekarniška zbornica Slovenije
in Zbornica zdravstvene nege Slovenije v sodelovanju s Slovenija-transplantom:
-       
informirajo svoje člane o pomenu pridobivanja darovalcev ter o
prednostih in koristih, ki jih za področje zdravstvenega varstva prinaša
napredek na področju transplantacije;
-       
izvajalcem zdravstvene dejavnosti predlagajo določitev prijavnih mest in
imenovanje pooblaščenih oseb;
-       
omogočijo Slovenija-transplantu, da prek njihove organizacijske mreže
spodbuja transplantacijsko dejavnost.
7. člen
Vsi, ki sodelujejo pri izvajanju dejavnosti na področju pridobivanja
darovalcev, delajo prostovoljno po humanitarnih načelih in s poudarkom, da je
za pridobitev darovalcev in za odvzete dele človeškega telesa izrecno
prepovedano dati ali prejeti kakršnokoli plačilo ali premoženjsko korist.
III. PRIJAVNA MESTA IN POOBLAŠČENE OSEBE
8. člen
Slovenija-transplant izvajalcem zdravstvene dejavnosti, Rdečemu
Križu Slovenije in Karitasu ob podpisu dogovora iz drugega odstavka 5. člena
tega navodila, predloži ustrezno število pristopnih izjav in odstopnih izjav.
9. člen
Izvajalci zdravstvene dejavnosti, Rdeči križ Slovenije in Karitas
za pooblaščene osebe imenujejo zdravstvene delavce z najmanj V. stopnjo
strokovne izobrazbe, pod pogojem, da imenovana oseba s tem vnaprej soglaša in
je pripravljena prostovoljno zbirati pristopne izjave in odstopne izjave.
Pooblaščena oseba je dolžna spremljati doktrino na področju
transplantacijske dejavnosti ter spoštovati navodila in strokovne smernice
Slovenija-transplanta.
10. člen
Pooblaščena oseba mora podpisati in predložiti
Slovenija-transplantu izjavo, da sprejema pooblastila za zbiranje prostovoljnih
opredelitev darovalcev glede posmrtnega darovanja delov človeškega telesa
zaradi presaditve in da je seznanjena s pravnimi in etičnimi načeli, ki se jih
zaveže spoštovati.
11. člen
Izvajalci zdravstvene dejavnosti, Rdeči križ Slovenije in Karitas
morajo organizirati prijavno mesto tako, da omogoča zaseben pogovor med
darovalcem in pooblaščeno osebo.
12. člen
Izvajalci zdravstvene dejavnosti, Rdeči križ Slovenije in Karitas
so dolžni vsako spremembo v zvezi z njihovimi prijavnimi mesti in pooblaščenimi
osebami ali morebitne ovire pri zbiranju pristopnih izjav in odstopnih izjav
sporočiti Slovenija-transplantu najpozneje v 8 dneh.
IV. POSTOPEK ZA PISNO PRIVOLITEV IN PREKLIC PRIVOLITVE
13. člen
Darovalec pred pooblaščeno osebo na prijavnem mestu podpiše
pristopno izjavo.
Izjavo o privolitvi za posmrtno darovanje delov svojega telesa
zaradi presaditve lahko darovalec kadarkoli prekliče s tem, da pri pooblaščeni
osebi na prijavnem mestu podpiše odstopno izjavo.
14. člen
Pristopna izjava mora vsebovati naslednje podatke o darovalcu:
-       
številka zdravstvenega zavarovanja;
-       
priimek in ime;
-       
naslov bivališča;
-       
datum rojstva;
-       
izjavo, da je darovalec in dovoljenje, da se deli njegovega telesa po
njegovi smrti odvzamejo in presadijo drugemu človeku, ki jih nujno potrebuje za
svoje zdravljenje;
-       
dovoljenje, da se njegova opredelitev glede posmrtnega darovanja delov
človeškega telesa zaradi presaditve vpiše kot posebej varovan podatek na KZZ;
-       
dovoljenje, da se podatki v zvezi z opredelitvijo glede posmrtnega
darovanja delov človeškega telesa zaradi presaditve shranijo v zbirki podatkov,
ki jo upravlja Slovenija-transplant.
15. člen
Odstopna izjava mora vsebovati naslednje podatke o darovalcu:
-       
številka zdravstvenega zavarovanja;
-       
priimek in ime;
-       
naslov bivališča;
-       
datum rojstva;
-       
izjavo, da preklicuje svojo izjavo o posmrtnem darovanju delov
človeškega telesa zaradi presaditve.
16. člen
Darovalca, ki želi podpisati pristopno izjavo ali odstopno izjavo,
pred podpisom izjave pooblaščena oseba seznani s pomenom njegove izjave ter mu
odgovori na morebitna vprašanja v zvezi s podpisom izjave in vpisom na KZZ.
17. člen
Ob podpisu pristopne izjave ali odstopne izjave, mora darovalec
pooblaščeni osebi predložiti na vpogled KZZ ter veljavni osebni dokument (osebno
izkaznico, potni list ali vozniško dovoljenje).
Pooblaščena oseba preveri identiteto darovalca z vpogledom v
dokument iz prejšnjega odstavka ter pravilnost podatkov vpisanih na pristopni
izjavi ali odstopni izjavi potrdi z vpisom šifre in naziva prijavnega mesta,
svoje šifre, imena in priimka ter z lastnoročnim podpisom in žigom pooblaščene organizacije.
18. člen
Pristopno izjavo in odstopno izjavo je potrebno izpolniti v
dveh enakih izvodih, od katerih enega prejme darovalec, ki poda izjavo, drugega
pa pooblaščena oseba takoj shrani v ovojnico in jo najpozneje naslednji delovni
dan posreduje s priporočeno pošiljko Slovenija-transplantu, ki opredelitev darovalca
za posmrtno darovanje delov človeškega telesa zaradi presaditve ali preklic te
opredelitve vpiše v elektronsko zbirko podatkov ter pisno izjavo shrani na
način, določen s tem navodilom.
V času od podpisa pristopne izjave ali odstopne izjave do
posredovanja te izjave Slovenija-transplantu, mora biti ovojnica z izjavo
shranjena v varovani železni blagajni tako, da je dostopna le pooblaščeni
osebi.
V. VPIS NA KZZ
19. člen
Pooblaščena oseba Slovenija-transplanta na podlagi prejete
pristopne izjave vpiše opredelitev darovalca za posmrtno darovanje delov
človeškega telesa zaradi presaditve v elektronsko zbirko podatkov, v primeru
odstopne izjave pa predhodno vpisano opredelitev izbriše.
Po vnosu v elektronsko zbirko podatkov, se ob prvem potrjevanju
KZZ na samopostrežnem terminalu podatek o opredelitvi darovalca za posmrtno
darovanje delov človeškega telesa zaradi presaditve oziroma o preklicu te
opredelitve, avtomatično iz elektronske zbirke podatkov nevidno prepiše na KZZ.
Po vnosu podatkov v elektronsko zbirko podatkov pooblaščena oseba
Slovenija-transplanta na pisno izjavo napiše datum vpisa ali izbrisa v zbirki
podatkov in se podpiše.
VI. VARSTVO OSEBNIH PODATKOV
20. člen
Podatek o opredelitvi za posmrtno darovanje delov človeškega telesa
posameznega darovalca je po vpisu v elektronsko zbirko podatkov in na KZZ,
dostopen po smrti darovalca le zdravnikom, pooblaščenim za vpogled in izpis podatkov,
to je centralnim transplantacijskim koordinatorjem, bolnišničnim koordinatorjem
za transplantacijo in njihovim namestnikom (v nadaljnjem besedilu:
transplantacijski koordinatorji).
Način dela in imenovanje transplantacijskih koordinatorjev sta
določena s posebnim predpisom, ki ga izda minister, pristojen za zdravje.
21. člen
Pristopne izjave in odstopne izjave Slovenija-transplant trajno
hrani v varovani železni blagajni, ki nepooblaščenim osebam preprečuje dostop
in vpogled v podatke ter poskrbi za njihovo zavarovanje pred poškodovanjem ali
uničenjem. Za vsak vpogled v podatke se vloži uradni zaznamek.
22. člen
Podatek o opredelitvi darovalca, zapisan na KZZ, sme transplantacijski
koordinator odčitati šele, ko je v skladu s pravilnikom o medicinskih merilih,
načinu in postopku ugotavljanja možganske smrti ter sestavi komisije za
ugotavljanje možganske smrti (Uradni list RS, št.70/01) ugotovljena smrt osebe,
ki je možni darovalec.
Pred odčitanjem podatkov in njihovem izpisu na papir, je
potrebno podatke na KZZ osvežiti na samopostrežnem terminalu. Pred odčitanjem
podatkov mora transplantacijski koordinator, ki namerava odčitati podatek na
KZZ, v program za odčitanje vnesti podatek o času smrti možnega darovalca.
Programska oprema za odčitanje podatkov, vpisanih na KZZ,
mora beležiti vsak vpogled in izpis iz baze podatkov.
23. člen
ZZZS zagotovi varnost elektronske zbirke podatkov ter varnost
zapisa te zbirke na KZZ tako, da je preprečen vsakršen nepooblaščen dostop in
vpogled v podatke.
Transplantacijskim koordinatorjem, ki so pooblaščeni, da po
smrti darovalca iz KZZ odčitajo podatek o opredelitvi za posmrtno darovanje
delov človeškega telesa zaradi presaditve, izda ZZZS na predlog
Slovenija-transplanta posebne kartice, ki omogočajo odčitanje in izpis
podatkov, vpisanih na KZZ.
VII. IZPIS PODATKOV
24. člen
Darovalec lahko od Slovenija-transplanta, ki vodi zbirko podatkov,
kadarkoli osebno zahteva izpis svojih podatkov iz te zbirke.
Za izdelavo statističnih analiz se smejo podatki o darovanju organov
uporabljati na način, ki ne bo omogočal razkritja posameznika, na katerega se
podatki nanašajo.
25. člen
Podatek o opredelitvi umrle osebe glede darovanja delov
človeškega telesa zaradi presaditve iz KZZ izpiše transplantacijski koordinator.
Izpis opredelitve pokojne osebe mora vsebovati podatke o pokojni osebi
(številka zdravstvenega zavarovanja, ime in priimek ter čas smrti) in besedilo “sem
darovalec” ali “na KZZ ni podatka o darovanju”.
Izpis opredelitve iz prejšnjega odstavka podpiše
transplantacijski koordinator, ki je napravil izpis ter ga vloži v zdravstveno
dokumentacijo umrle osebe.
VIII. IZKAZNICA DAROVALEC
26. člen
Izkaznico Darovalec izdaja Rdeči križ Slovenije ali druga organizacija,
ki jo za to pooblasti minister, pristojen za zdravje.
Organizacija iz prejšnjega odstavka določi mesta, kjer je
izkaznica Darovalec na voljo.
27. člen
Na izkaznici Darovalec mora biti zagotovljen vpis naslednjih podatkov:
-       
oznaka “izkaznica Darovalec”;
-       
ime in priimek ter rojstni datum osebe, ki se opredeli za posmrtno
darovanja delov človeškega telesa zaradi presaditve;
-       
opredelitev za posmrtno darovanja delov človeškega telesa zaradi
presaditve;
-       
datum opredelitve;
-       
podpis osebe, ki se opredeli za posmrtno darovanja delov človeškega telesa
zaradi presaditve;
-       
napotilo osebi, ki se opredeli za posmrtno darovanja delov človeškega
telesa zaradi presaditve, da naj s svojo odločitvijo seznani sorodnike.
IX. NADZOR NAD DELOM POOBLAŠČENIH ORGANIZACIJ
28. člen
Nadzor nad zakonitostjo dela pooblaščenih organizacij pri
opravljanju dejavnosti na področju pridobivanja darovalcev delov človeškega
telesa zaradi presaditve izvaja ministrstvo, pristojno za zdravje.
X. PREHODNE IN KONČNE DOLOČBE
29. člen
Rdeči križ Slovenije izvaja dejavnosti na področju pridobivanja
darovalcev v skladu s tem navodilom na podlagi pooblastila, določenega v Zakonu
o Rdečem križu Slovenije (Uradni list RS, št. 7/93).
30. člen
Z dnem, ko začne veljati to navodilo, preneha veljati navodilo
o postopkih in aktivnostih na področju pridobivanja darovalcev delov človeškega
telesa zaradi presaditve (Uradni list RS, št. 53/02 in 85/02 – popr.).
31. člen
To navodilo začne veljati petnajsti dan po objavi v Uradnem listu
Republike Slovenije.
Št. 0220-51/2003-4
Ljubljana, dne 2. decembra 2003.
EVA 2003-2711-0055
Minister
za zdravje
dr. Dušan Keber l. r.