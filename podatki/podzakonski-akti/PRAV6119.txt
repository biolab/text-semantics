I. SPLOŠNE DOLOČBE
1. člen
(1) Ta pravilnik določa v skladu z Direktivo Evropskega
Parlamenta in Sveta 2000/53/EC z dne 18. septembra 2000 o izrabljenih motornih
vozilih (UL L št. 269, z dne 21. 10. 2000, stran 34) pravila ravnanja z
izrabljenimi motornimi vozili s ciljem, da se s ponovno uporabo, recikliranjem
in drugimi oblikami predelave zmanjša količina odstranjenih izrabljenih
motornih vozil.
(2) Ta pravilnik določa tudi ukrepe varstva okolja, ki jih
morajo v življenjski dobi motornih vozil izvajati proizvajalci, končni
uporabniki in osebe, ki so neposredno vključene v obdelavo izrabljenih motornih
vozil ali ponovno uporabo sestavnih delov izrabljenih motornih vozil.
2. člen
(1) Določbe tega pravilnika veljajo za izrabljena motorna
vozila naslednjih kategorij:
-       
kategorije M1, to so vozila za prevoz potnikov z največ
osmimi sedeži poleg sedeža voznika,
-       
kategorije N1, to so vozila za prevoz blaga z največjo maso
do vključno 3,5 tone in
-       
kategorije L5, to so vozila s tremi kolesi, ki so simetrično
razporejena z ozirom na vzdolžno os, katerih največja masa ne presega 1000 kg
in pri katerih ali prostornina motorja presega 50 cm³ ali konstrukcijsko
določena hitrost presega 50 km/h.
(2) Določbe tega pravilnika se uporabljajo tudi za nerabne
ali zavržene sestavne dele motornih vozil iz prejšnjega odstavka, ki nastajajo
pri vzdrževanju in popravljanju motornih vozil, razen za tiste katerih ravnanje
je urejeno s predpisi za ravnanje z izrabljenimi avtomobilskimi gumami,
baterijami in akumulatorji, ki vsebujejo nevarne snovi, in odpadnimi olji.
(3) Za motorna vozila iz tretje alinee prvega odstavka tega
člena se ne uporabljajo določbe 6., 7. in 12. člena tega pravilnika.
(4) Za motorna vozila iz prvega odstavka tega člena, ki so
motorna vozila za posebne namene v skladu z določbami prepisa, ki ureja
homologacijo vozil, se ne uporabljajo določbe 12. člena tega pravilnika.
3. člen
Izrazi uporabljeni v tem pravilniku, imajo naslednji pomen:
1.     
izvajalec javne službe je izvajalec gospodarske javne službe ravnanja z
izrabljenimi motornimi vozili v skladu s predpisom, ki ureja način, predmet in
pogoje opravljanja gospodarske javne službe ravnanja z izrabljenimi motornimi
vozili (v nadaljnjem besedilu: javna služba);
2.     
center za obdelavo je objekt ali del objekta, ki ga upravlja izvajalec
javne službe in je urejen za obdelavo izrabljenih motornih vozil;
3.     
drobljenje je lomljenje izrabljenih motornih vozil na kose ali njihovo
drobljenje z namenom, da se pridobijo odpadne kovine, ki se lahko neposredno
uporabijo;
4.     
izrabljeno motorno vozilo je nerabno ali zavrženo motorno vozilo, ki se
mu je življenjska doba iztekla zaradi poškodb ali starosti ali drugih razlogov,
in je zaradi tega postalo odpadek po merilih iz pravilnika, ki ureja ravnanje z
odpadki;
5.     
obdelava izrabljenih motornih vozil je katerakoli aktivnost po prevzemu
izrabljenega motornega vozila v center za obdelavo z namenom, da se iz vozila
najprej odstranijo materiali in sestavni deli, ki vsebujejo nevarne snovi,
vozilo pa se nato razstavi zaradi recikliranja sestavnih delov motornih vozil
ali njihove oddaje v drobljenje ali oddaje v predelavo ali od­stranjevanje. Za
obdelavo izrabljenih motornih vozil se šteje tudi stiskanje ali rezanje
posameznih sestavnih delov zaradi lažjega transporta v obrate za drobljenje,
predelavo ali od­stranjevanje;
6.     
odstranjevanje so ravnanja pri odstranjevanju odpadkov v skladu s
predpisom, ki ureja ravnanje z odpadki;
7.     
podatki o razstavljanju motornih vozil so podatki, ki so potrebni za pravilno
in okolju neškodljivo obdelavo izrabljenih motornih vozil;
8.     
ponovna uporaba je katerikoli postopek, pri katerem se sestavni deli
izrabljenih motornih vozil uporabijo za namen, za katerega so bili zasnovani;
9.     
povzročitelj izrabljenih motornih vozil (v nadaljnjem besedilu:
povzročitelj odpadkov) je vsaka fizična ali pravna oseba:
- 
ki je imetnik izrabljenega motornega vozila ali
- 
pri kateri zaradi izvajanja dejavnosti, lastnega delovanja ali
opravljanja storitev drugim, stalno ali občasno nastajajo izrabljena motorna
vozila ali njihovi sestavni deli ali kot odpadki sestavni deli motornih vozil;
10.  
predelava so ravnanja pri predelavi odpadkov v skladu s predpisom, ki
ureja ravnanje z odpadki;
11.  
preprečevanje obremenjevanja okolja so ukrepi zmanjšanja količin in nevarnosti
za okolje zaradi izrabljenih motornih vozil, njihovih materialov in snovi;
12.  
prevzemno mesto je objekt ali prostor v objektu, ki ga upravlja
izvajalec javne službe sam ali v njegovem imenu in za njegov račun njegov
podizvajalec in je urejen za prevzemanje izrabljenih motornih vozil od
povzročiteljev odpadkov, za začasno skladiščenje in razvrščanje izrabljenih
motornih vozil ter druge aktivnosti, povezane z njihovo oddajo v center za
obdelavo;
13.  
proizvajalec je proizvajalec motornih vozil na ozemlju Republike
Slovenije ali od proizvajalca motornih vozil v tujini pooblaščeni pridobitelj
motornih vozil, ki zaradi izvajanja dejavnosti trgovine pridobiva motorna
vozila v drugi državi članici EU in jih vnaša na ozemlje Republike Slovenije,
ali pooblaščeni uvoznik motornih vozil;
14.  
recikliranje je ponovna uporaba odpadnih materialov v proizvodnem
procesu za isti ali drug namen, razen za pridobivanje energije;
15.  
starodobno vozilo je mehanično gnano vozilo, izdelano pred več kot
petindvajsetimi leti, ohranjeno in tehnično vzdrževano v zgodovinsko pravilnem
stanju, za katerega skrbi oseba ali organizacija, in se ga zaradi njegovega
zgodovinskega in tehničnega pomena praviloma ne uporablja za vsakodnevne
prevoze in za katerega je ministrstvo, pristojno za homologacijo vozil, izda
odločbo o statusu takega vozila.
4. člen
(1) Motorno vozilo, ki ni v prometu v skladu s predpisi, ki
urejajo varnost cestnega prometa, se ne šteje za izrabljeno motorno vozilo, če
je lastnik tega motornega vozila izpolnil in prijavno-odjavni službi motornih
vozil oddal izjavo o lokaciji vozila v skladu s predpisi, ki urejajo prijavo in
odjavo vozila v promet.
(2) Za izrabljeno motorno vozilo ne šteje starodobno vozilo.
(3) S podpisom na izjavi o lokaciji vozila iz prvega odstavka
tega člena lastnik motornega vozila jamči, da:
-       
je motorno vozilo pogodbeno prenesel na osebo, katere ime in naslov je
navedeno na izjavi o lokaciji vozila, ali
-       
namerava motorno vozilo začasno skladiščiti v objektu, katerega naslov
je naveden v izjavi o lokaciji tako, da skladiščenje motornega vozila ne
povzroča škodljivih vplivov na okolje.
(4) Za začasno skladiščenje po drugi alineji prejšnjega
odstavka se šteje tudi, če lastnik namesto na naslovu, navedenem v izjavi o
lokaciji, začasno skladišči motorno vozilo pri osebi, ki je prevzela motorno
vozilo v popravilo, z namenom, da ga po popravilu vrne lastniku motornega
vozila v nadaljnjo uporabo.
(5) Oseba iz tretjega odstavka tega člena, katere ime in
naslov je navedeno na izjavi o lokaciji vozila, mora zagotoviti, da motorno
vozilo skladišči do njegove ponovne prijave v promet v skladu s predpisi, ki
urejajo prijavo motornih vozil v promet, ali do njegove oddaje izvajalcu javne
službe tako, da ne povzroča škodljivih vplivov na okolje.
(6) Šteje se, da skladiščenje motornega vozila ne povzroča
škodljivih vplivov na okolje, če je skladišče zaprt in pokrit prostor v objektu
ali delu objekta, ki je namenjen garažiranju vozil, ali ograjen prostor z
utrjenim tlemi in urejenim tlakom v skladu s predpisom, ki ureja emisije snovi pri
odvajanju odpadnih vod iz postaj za preskrbo motornih vozil z gorivi, objektov
za vzdrževanje in popravila motornih vozil ter pralnic za motorna vozila.
II. NAČRTOVANJE IN PROIZVODNJA MOTORNIH VOZIL
5. člen
(1) Pri načrtovanju in proizvodnji motornih vozil je treba
zaradi preprečevanja obremenjevanja okolja upoštevati in olajšati razgradnjo,
ponovno uporabo in predelavo, zlasti pa recikliranje odpadnih motornih vozil,
njihovih sestavnih delov in vgrajenih materialov.
(2) Proizvajalci si morajo v sodelovanju s proizvajalci
materialov in opreme za motorna vozila pri načrtovanju in izdelavi motornih
vozil skupaj prizadevati, da se veča količina materialov v motornih vozilih, ki
se lahko reciklirajo, z namenom, da se vzpostavi trg recikliranih materialov.
6. člen
(1) Proizvajalci morajo zagotavljati podatke o razstavljanju
motornih vozil za vsak tip motornega vozila kategorije iz prvega odstavka 2.
člena tega pravilnika, ki ga dajejo v promet.
(2) Proizvajalci morajo posredovati podatke o razstavljanju
motornih vozil centrom za obdelavo, če ti to zahtevajo.
(3) Na zahtevo upravljavca centra za obdelavo ali osebe, ki
je pridobila dovoljenje iz 9. člena tega pravilnika, morajo proizvajalci
posredovati tudi podatke o razstavljanju, skladiščenju in testiranju sestavnih
delov motornega vozila, ki se lahko ponovno uporabljajo.
(4) Za nov tip motornega vozila mora proizvajalec centrom za
obdelavo zagotoviti podatke o razstavljanju motornih vozil najkasneje šest
mesecev po tem, ko je bil nov tip motornega vozila dan v promet.
(5) Poleg podatkov o razstavljanju vozil iz prejšnjega
odstavka mora proizvajalec novega tipa motornega vozila posredovati tudi seznam
sestavnih delov motornega vozila, ki vsebujejo nevarne snovi, ter način
označevanja teh sestavnih delov.
(6) Podatke iz prejšnjih odstavkov tega člena proizvajalci
motornih vozil in sestavnih delov posredujejo v obliki priročnikov ali v
elektronski obliki, kot je CD-ROM, ali jih na zahtevo neposredno pošiljajo po
elektronskih medijih.
7. člen
(1) Proizvajalec mora sporazumno s proizvajalci materialov in
opreme za motorna vozila zagotoviti, da so sestavni deli in materiali v
motornih vozilih označeni v skladu s standardi, ki urejajo označevanje
sestavnih delov in materialov v motornih vozilih, predvsem tistih, ki so
primerni za ponovno uporabo in predelavo.
(2) Proizvajalec mora zagotoviti, da so v promocijskem
prospektu, ki ga kot natisnjeno gradivo uporablja pri trženju, oglaševanju in
promociji motornih vozil v javnosti, objavljeni tudi podatki o:
-       
možnostih ponovne uporabe in recikliranja motornih vozil in njihovih
sestavnih delov,
-       
okolju primerni obdelavi izrabljenih motornih vozil s poudarkom na
odstranjevanju tekočin in razstavljanju motornih vozil,
-       
razvoju in optimizaciji načinov ponovne uporabe, recikliranja in
predelave izrabljenih vozil in njihovih sestavnih delov in
-       
doseženem napredku v zvezi s predelavo in recikliranjem z namenom
zmanjšanja količin odpadkov, ki jih je treba odstraniti, in povečanja deleža
odpadkov, ki se reciklirajo ali na drug način predelajo.
III. ODDAJA IN PREVZEM IZRABLJENIH MOTORNIH VOZIL
8. člen
(1) Povzročitelj odpadkov mora izrabljeno motorno vozilo v
celoti oddati na prevzemnem mestu izvajalcu javne službe, njegove sestavne dele
pa v centru za obdelavo.
(2) Povzročitelj odpadkov mora oddajo izrabljenega motornega
vozila ali njegovih sestavnih delov izvajalcu javne službe plačati, če tako
določa predpis, ki ureja tarifo storitev javne službe.
(3) Šteje se, da je izrabljeno motorno vozilo v celoti oddano
izvajalcu javne službe, če iz njega niso odstranjeni tisti sestavni deli
motornega vozila, brez katerih motorno vozilo istega tipa ne bi bilo mogoče
prijaviti v promet v skladu s predpisi, ki urejajo varnost cestnega prometa,
razen sestavnih delov, ki se ob uporabi motornega vozila zaradi izrabe pogosto
zamenjujejo, kot so brisalci vetrobranskih stekel in podobno, kar pa ne velja
za kolesa vozila in avtomobilske gume.
(4) Na prevzemnem mestu se lahko odda izrabljeno motorno
vozilo tudi, če ne izpolnjuje pogoje iz prejšnjega odstavka, če ga je možno
prevažati s tovornjakom, ki je namenjen prevozu motornih vozil.
(5) Povzročitelj odpadkov mora zagotoviti, da se izrabljeno
motorno vozilo, ki ga ni mogoče oddati na prevzemnem mestu, odda v centru za
obdelavo.
(6) Prevzem motornega vozila, ki v skladu s tretjim odstavkom
tega člena ni v celoti oddano, Izvajalec javne službe posebej obračuna v skladu
s tarifo storitev javne službe.
(7) Izrabljene sestavne dele motornih vozil je prepovedano
prepuščati ali oddajati kot komunalni odpadek izvajalcu občinske javne službe
varstva okolja.
(8) O oddaji izrabljenega motornega vozila povzročitelj
odpadkov pridobi od izvajalca javne službe potrdilo o razgradnji motornega
vozila, s katerim ta jamči, da je bilo izrabljeno motorno vozilo prevzeto in
obdelano v skladu z zahtevami tega pravilnika.
9. člen
(1) Plačila za prevzem motornega vozila iz šestega odstavka
prejšnjega člena ni treba plačati osebi, ki ji je ministrstvo, pristojno za
okolje, (v nadaljnjem besedilu: ministrstvo) zaradi izvajanja njene dejavnosti
dovolilo, da pred oddajo izrabljenega motornega vozila izvajalcu javne službe
enega ali več njegovih sestavnih delov zadrži, če:
-       
izrabljena motorna vozila sama pridobiva ali jih poseduje, ker jo je
lastnik ali imetnik izrabljenega motornega vozila pooblastil, da v njegovem
imenu in za njegov račun odda izrabljeno motorno vozilo izvajalcu javne službe,
-       
izrabljena motorna vozila razstavlja zaradi pridobivanja uporabnih
sestavnih delov motornih vozil,
-       
ima namen sestavne dele ponovno uporabiti sama ali jih dati v promet z
namenom njihove ponovne uporabe in
-       
razstavlja motorna vozila zaradi odvzema sestavnih delov v objektih, ki
imajo za razstavljanje motornih vozil uporabno dovoljenje v skladu s predpisi,
ki urejajo graditev objektov.
(2) Sestavni del vloge za izdajo dovoljenja iz prejšnjega
odstavka je načrt ravnanja s sestavnimi deli, namenjenimi ponovni uporabi, ki
mora vsebovati predvsem podatke o:
-       
vrsti sestavnih delov, ki se odvzemajo iz izrabljenih motornih vozil,
-       
predvidenem načinu in količini odvzemanja sestavnih delov motornih
vozil, namenjenih ponovni uporabi,
-       
načinu dajanja sestavnih delov motornih vozil v ponovno uporabo, zlasti
o načinu dajanja v promet in podatke o prodajnem mestu sestavnih delov motornih
vozil, namenjenih ponovni uporabi,
-       
vrsti in zmogljivosti sredstev in opreme za začasno skladiščenje,
razvrščanje in druge aktivnosti pred zagotovitvijo ponovne uporabe sestavnih
delov motornih vozil,
-       
predvideni celotni masi letno odvzetih sestavnih delov motornih vozil,
ki jo namerava sam uporabiti in celotni letni masi odvzetih sestavnih delov
motornih vozil, ki jo namerava dati v promet za ponovno uporabo,
-       
načinu vodenja evidenc o sestavnih delih motornih vozil, ki jih je
uporabil sam v okviru izvajanja svoje dejavnosti, in o sestavnih delih motornih
vozil, ki jih je dal v promet za namenom njihove ponovne uporabe, in
-       
načinu vodenja evidenc o oddaji izrabljenih motornih vozil, ki jim je
odvzel sestavne dele zaradi njihove ponovne uporabe, izvajalcu javne službe.
(3) Ministrstvo izda dovoljenje iz prvega odstavka tega člena
za določen čas, vendar za največ pet let z možnostjo podaljšanja.
(4) V dovoljenju iz prvega odstavka tega člena ministrstvo
določi predvsem:
-       
vrsto sestavnih delov, ki se jih lahko odvzema iz izrabljenih motornih
vozil,
-       
letno število motornih vozil, katerim se lahko odvzame sestavne dele za
namen njihove ponovne uporabe, in
-       
celotno letno maso sestavnih delov motornih vozil, za katere je izdano
dovoljenje za odvzem iz izrabljenih motornih vozil zaradi ponovne uporabe.
IV. OBDELAVA IZRABLJENIH MOTORNIH VOZIL
10. člen
(1) Obdelava izrabljenih motornih vozil se lahko izvaja samo
v centrih za obdelavo, ki jih upravljajo izvajalci javne službe, v skladu s
predpisom, ki ureja način, predmet in pogoje opravljanja javne službe.
(2) Predelava in odstranjevanje sestavnih delov motornih
vozil, ki so pridobljeni po razstavljanju motornih vozil v centrih za obdelavo
in so v centrih za obdelavo stisnjeni ali razrezani ter razvrščeni zaradi
njihove oddaje v recikliranje, drobljenje ali oddaje neposredno v predelavo ali
odstranjevanje, se lahko izvaja samo v objektih, za katera je bilo izdano
dovoljenje za predelavo ali odstranjevanje v skladu s predpisi, ki urejajo
ravnanje z odpadki.
11. člen
(1) Izvajalec javne službe mora za ravnanje z izrabljenimi motornimi
vozili v centru za obdelavo pridobiti dovoljenje ministrstva, v skladu s
predpisi, ki urejajo ravnanje z odpadki.
(2) Dovoljenje za ravnanje z izrabljenimi motornimi vozili v
centru za obdelavo je dovoljenje za zbiranje odpadkov po predpisih, ki urejajo
ravnanje z odpadki.
(3) Ministrstvo izda dovoljenje iz prvega odstavka tega člena
za določen čas, vendar ne dlje kot je trajanje koncesije javne službe, z
možnostjo podaljšanja, če so izpolnjeni pogoji za izdajo dovoljenja in je
izvajalcu javne službe koncesija podaljšana.
(5) V dovoljenju iz prvega odstavka tega člena ministrstvo
določi predvsem način obdelave izrabljenih motornih vozil, razvrščanja
sestavnih delov, izločevanja sestavnih delov in materialov ali snovi, ki
vsebujejo nevarne snovi, in način oddaje sestavnih delov v predelavo ali
odstranjevanje ter ukrepe varstva okolja pri obdelavi izrabljenih motornih
vozil.
V. PONOVNA UPORABA, RECIKLIRANJE IN DRUGA PREDELAVA
IZRABLJENIH MOTORNIH VOZIL
12. člen
Izvajalci javne službe morajo zagotoviti, da je:
-       
po 1. januarju 2006 letna povprečna masa izrabljenega motornega vozila,
za katero je zagotovljena ponovna uporaba in predelava, ni manjša od 85%
povprečne mase vozila od vseh v letu prevzetih izrabljenih motornih vozil, in
letna povprečna masa izrabljenega motornega vozila, za katero je zagotovljena
ponovna uporaba in recikliranje, ni manjša od 80% povprečne mase vozila od vseh
v letu prevzetih izrabljenih motornih vozil;
-       
po 1. januarju 2015 letna povprečna masa izrabljenega motornega vozila,
za katero je zagotovljena ponovna uporaba in predelava, ni manjša od 95%
povprečne mase vozila od vseh v letu prevzetih izrabljenih motornih vozil, in
letna povprečna masa izrabljenega motornega vozila, za katero je zagotovljena
ponovna uporaba in recikliranje, ni manjša od 85% povprečne mase vozila od vseh
v letu prevzetih izrabljenih motornih vozil.
VI. POROČANJE O RAVNANJU Z IZRABLJENIMI MOTORNIMI VOZILI
13. člen
(1) Izvajalec javne službe mora ministrstvu posredovati
podatke o ponovni uporabi, oddaji v recikliranje, drobljenje in predelavo ter
odstranjevanje sestavnih delov motornih vozil.
(2) O podatkih iz prejšnjega odstavka ministrstvo vodi v
evidenco o predelavi izrabljenih motornih vozil.
(3) V evidenco o predelavi izrabljenih motornih vozil mora
posredovati podatke o ponovni uporabi sestavnih delov izrabljenih motornih
vozil tudi oseba, ki je pridobila dovoljenje iz 9. člena tega pravilnika.
(4) V evidenco o predelavi izrabljenih motornih vozil je
treba podatke posredovati najkasneje 30 dneh po preteku meseca, v katerem so
bili sestavni deli oddani v ponovno uporabo, recikliranje, drobljenje,
predelavo ali odstranjevanje.
(5) Evidenca o predelavi izrabljenih motornih vozil vsebuje
za posamezno vrsto sestavnih delov izrabljenih motornih vozil in za vsakega izvajalca
javne službe ter za vsako osebo, ki je pridobila dovoljenje iz 9. člena tega
pravilnika posebej, podatke o:
-       
številu in masi sestavnih delov, ki so bili dani v ponovno uporabo,
-       
količini nevarnih snovi iz izrabljenih motornih vozil, ki so bili izločene
pri obdelavi vozil v centrih za obdelavo,
-       
celotni masi sestavnih delov, ki so bili dani v drobljenje,
-       
celotni masi sestavnih delov, ki so bili po drobljenju ali drugi
obdelavi dani v recikliranje,
-       
celotni masi sestavnih delov, ki so bili dani v druge oblike predelave,
-       
celotni masi ostankov predelave sestavnih delov, ki so bili dani v
odstranjevanje.
(6) Podatke iz evidence o predelavi izrabljenih motornih
vozil ministrstvo uporablja pri nadzoru izvajalcev javnih služb in oseb, ki so
pridobile dovoljenje iz 9. člena tega pravilnika v zvezi z izpolnjevanjem
zahtev po tem pravilniku in pri izdelavi poročil o ravnanju z izrabljenimi
motornimi vozili.
(7) Izvajalec javne službe in oseba, ki je pridobila dovo­ljenje
iz 9. člena tega pravilnika, posredujeta podatke v evidenco o predelavi
izrabljenih motornih vozil na obrazcu, ki je objavljen na spletni strani
ministrstva.
14. člen
(1) Izvajalci javne službe morajo ministrstvu najkasneje do
31. marca tekočega leta posredovati poročilo o ravnanju z izrabljenimi motornimi
vozili za preteklo koledarsko leto
(2) Poročilo iz prejšnjega odstavka mora vsebovati podatke o:
-       
naslovu prevzemnih mest na območju, za katerega je izvajalec javne
službe pridobil koncesijo, ter imenih njegovih podizvajalcev, ki upravljajo
prevzemna mesta,
-       
številu prevzetih izrabljenih motornih vozil v celoti v preteklem letu
ločeno po prevzemnih mestih,
-       
količini izrabljenih motornih vozil, ki niso prevzeti v celoti, in
sestavnih delov, prevzetih v centru za obdelavo v preteklem letu,
-       
obračunu stroškov povzročiteljem odpadkov za prevzeta izrabljena motorna
vozila,
-       
obračunu stroškov ministrstvu za prevzeta izrabljena motorna vozila, za
katera stroške storitev javne službe plača državni proračun v skladu s
predpisom, ki ureja opravljanje javne službe,
-       
masi sestavnih delov izrabljenih motornih vozil, ki so bili ponovno
uporabljeni,
-       
masi sestavnih delov izrabljenih motornih vozil, ki so bili reciklirani,
-       
masi sestavnih delov izrabljenih motornih vozil, ki so bili na drug
način predelani, in
-       
masi ostankov predelave sestavnih delov izrabljenih motornih vozil, ki
so bili odstranjeni.
(3) Poročilo iz prejšnjega odstavka je treba oddati na
obrazcu v elektronski obliki, ki ga izvajalcu javne službe na njegovo zahtevo
posreduje ministrstvo.
15. člen
(1) Oseba, ki je pridobila dovoljenje iz 9. člena tega
pravilnika, mora ministrstvu najkasneje do 31. marca tekočega leta posredovati
poročilo o ravnanju z izrabljenimi motornimi vozili za preteklo koledarsko
leto.
(2) V poročilu iz prejšnjega odstavka mora oseba, ki je
pridobila dovoljenje iz 9. člena tega pravilnika, navesti podatke o:
-       
vrsti, številu in masi sestavnih delov izrabljenih motornih vozil, ki
jih je dala v ponovno uporabo,
-       
številu izrabljenih motornih vozil, ki jim je odvzela sestavne dele
zaradi dajanja v ponovno uporabo,
-       
številu in masi izrabljenih motornih vozil iz prejšnje alinee, ki jih je
sama pridobila in kot povzročitelj odpadkov oddala izvajalcu javne službe, in
-       
številu in masi izrabljenih motornih vozil iz druge alinee tega
odstavka, ki jih je oddala izvajalcu javne službe po pooblastilu lastnika v
njegovem imenu in za njegov račun.
(3) Oseba, ki je pridobila dovoljenje iz 9. člena tega
pravilnika, odda poročilo na obrazcu v elektronski obliki, ki ji ga na njeno
zahtevo posreduje ministrstvo.
VII. NADZOR
16. člen
Nadzor nad izvajanjem določb tega pravilnika opravljajo
inšpektorji za okolje Inšpektorata Republike Slovenije za okolje, prostor in
energijo.
VIII. PREHODNI IN KONČNA DOLOČBA
17. člen
(1) Za tipe motornih vozil, ki so bili prvič dani v promet po
1. juliju 2002, se določbe tretjega odstavka 6. člena in 7. člena tega
pravilnika pričnejo uporabljati z dnem uveljavitve tega pravilnika.
(2) Določbi drugega in šestega odstavka 8. člena tega
pravilnika se začneta uporabljati od 1. januarja 2005 dalje.
18. člen
(1) Oseba, ki je do uveljavitve tega pravilnika v okviru
svoje dejavnosti pridobivala izrabljena motorna vozila ali popravljala motorna
vozila z namenom, da sestavne dele motornih vozil ponovno uporabi sama ali, da
jih da v promet zaradi ponovne uporabe, mora uskladiti svojo dejavnost z
določbami tega pravilnika najkasneje dva meseca po uveljavitvi tega pravilnika.
(2) K vlogi za izdajo dovoljenja iz 9. člena tega pravilnika
mora oseba iz prejšnjega odstavka priložiti tudi naslednje podatke iz evidenc o
svojem poslovanju v letu 2003:
-       
število vozil, ki jih je za namen razstavljanja kupila,
-       
število vozil, ki so ji bila v razstavljanje oddana,
-       
številu vozil, ki jih je razstavila po naročilu občin, in
-       
številu potrdil, ki jih je o prevzemu izrabljenih motornih vozil izdala.
(3) Letno število motornih vozil, katerim se lahko odvzamejo
sestavni deli za namen njihove ponovne uporabe, določi ministrstvo na podlagi k
vlogi priloženih podatkov o številu prevzetih vozil v letu 2003, pri čemer mora
vlagatelj ministrstvu dovoliti vpogled v njegove evidence poslovanja v letu
2003, če ta to zahteva.
(4) Če se podatki o številu prevzetih izrabljenih motornih
vozil iz evidenc o poslovanju v letu 2003 ne ujemajo s podatki, priloženimi k
vlogi za izdajo dovoljenja, ministrstvo vlogo za izdajo dovoljenja iz 9. člena
tega pravilnika zavrne.
(5) Oseba iz prvega odstavka tega člena, ki je pridobila
dovoljenje iz 9. člena tega pravilnika, lahko za motorna vozila, za katera iz
podatkov v izjavi o lokaciji vozila, izdani do 31. decembra 2004 v skladu s
predpisi, ki urejajo prijavo in odjavo vozila v promet, sledi, da jih
skladišči, sama zagotovi predelavo in odstranjevanje ostankov predelave.
(6) Za predelana izrabljena motorna vozila iz prejšnjega
odstavka ministrstvo izda potrdilo o razgradnji izrabljenega motornega vozila,
če je k zahtevi za njegovo izdajo predložena dokumentacija o predelavi in
odstranjevanju izrabljenega motornega vozila.
19. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 354-11-58/2004
Ljubljana, dne 2. avgusta 2004.
EVA 2004-2511-0248
Minister 
za okolje, prostor in energijo 
mag. Janez Kopač l. r.