1. člen
(vsebina)
Ta uredba določa obliko in način izvajanja
javne službe upravljanja in vzdrževanja hidromelioracijskih sistemov (v
nadaljnjem besedilu: javna služba), organizacijo in območje javne službe,
pogoje, ki jih mora izpolnjevati izvajalec javne službe (v nadaljnjem besedilu:
izvajalec), obveznosti izvajalca, program javne službe, financiranje ter način
poročanja in nadzor nad izvajanjem nalog javne službe.
2. člen
(uporaba) 
(1) Ta uredba se uporablja za
upravljanje velikih namakalnih in osuševalnih sistemov, ki so vpisani v
evidenco melioracijskih sistemov in naprav v skladu z zakonom, ki ureja
kmetijstvo, razen za sisteme, ki so vpisani kot planirani.
(2) Ta uredba se uporablja za
vzdrževanje velikih namakalnih in osuševalnih sistemov, ki so vpisani v
evidenco melioracijskih sistemov in naprav v skladu z zakonom, ki ureja
kmetijstvo, kot delujoči.
(3) Ta uredba se ne uporablja za vodno
infrastrukturo in vodna zemljišča, katerih vzdrževanje se izvaja po predpisih,
ki urejajo gospodarske javne službe na področju urejanja voda.
3. člen
(izrazi)
Izrazi, uporabljeni v tej uredbi, imajo
naslednji pomen:
1.     
hidromelioracijski sistemi so osuševalni sistemi in veliki namakalni
sistemi do terciarnega omrežja;
2.     
podizvajalec je oseba, ki za izvajalca opravlja naloge vzdrževanja;
3.     
sodelovanje z melioracijsko skupnostjo je sodelovanje s skupnim
predstavnikom melioracijske skupnosti, če je melioracijska skupnost
ustanovljena in registrirana v skladu s predpisi, ki urejajo kmetijska
zemljišča.
4. člen
(območje izvajanja javne službe)
Javna služba se izvaja na območju Republike
Slovenije.
5. člen
(izvajalec javne službe)
(1) Izvajalec javne službe po tej
uredbi je javni zavod Sklad kmetijskih zemljišč in gozdov Republike Slovenije.
(2) Izvajalec iz prejšnjega odstavka
lahko za opravljanje rednega in investicijskega vzdrževanja sklene s
podizvajalcem, registriranim za opravljanje nalog vzdrževanja iz 7. člena te
uredbe in izbranim po predpisih o javnem naročanju, ustrezno pogodbo.
6. člen
(naloge upravljanja)
(1) Naloge upravljanja
hidromelioracijskih sistemov mora izvajalec opravljati tako, da je zagotovljeno
načelo učinkovitosti in gospodarnosti vzdrževanja hidromelioracijskih sistemov.
(2) Upravljanje obsega poleg nalog iz
127. člena Zakona o kmetijstvu (Uradni list RS, št. 45/08, 57/12, 90/12 –
ZdZPVHVVR in 26/14) zlasti naslednje naloge:
-       
priprava programov vzdrževanja hidromelioracijskih sistemov iz 7. člena
te uredbe;
-       
nadzor nad delovanjem hidromelioracijskih sistemov;
-       
priprava vmesnih in letnih poročil iz 11. člena te uredbe;
-       
druge naloge, opredeljene v letnih programih upravljanja iz tretjega
odstavka tega člena.
(3) Izvajalec pripravi letni program
upravljanja osuševalnih sistemov in letni program upravljanja namakalnih sistemov
(v nadaljnjem besedilu: letna programa upravljanja), ki vsebujeta zlasti:
-       
naloge upravljanja skupaj s predvidenim letnim obsegom ur dela;
-       
finančni načrt upravljanja in
-       
dinamiko izvajanja letnega programa upravljanja.
(4) Letna programa upravljanja
izvajalec pošlje ministrstvu, pristojnemu za kmetijstvo, v potrditev, in sicer:
-       
za osuševalne sisteme do 1. februarja tekočega leta za tekoče leto;
-       
za namakalne sisteme do 1. oktobra tekočega leta za naslednje leto.
(5) Izvajalec opravlja naloge iz
drugega odstavka tega člena na podlagi potrjenih letnih programov upravljanja.
7. člen
(naloge vzdrževanja) 
(1) Naloge vzdrževanja
hidromelioracijskih sistemov mora izvajalec opravljati tako, da se zagotavlja
nemoteno delovanje objektov in naprav hidromelioracijskih sistemov v skladu z
njihovo namembnostjo, in sicer v okviru rednega delovanja in vzdrževanja (v
nadaljnjem besedilu: redno vzdrževanje) ter investicijskega vzdrževanja.
(2) Naloge rednega vzdrževanja
hidromelioracijskih sistemov se opredelijo v letnih programih vzdrževanja za
posamezen hidromelioracijski sistem.
(3) Letni program vzdrževanja za
posamezen hidromelioracijski sistem vsebuje:
-       
opis dejanskega stanja;
-       
opredeljene cilje vzdrževanja;
-       
vrsto in obseg predvidenih nalog vzdrževanja;
-       
finančni načrt vzdrževanja z zagotovljenim virom financiranja;
-       
dinamiko izvajanja letnega programa vzdrževanja in
-       
pri osuševalnih sistemih tudi grafično prilogo z označitvijo lokacije in
vrste predvidenih nalog vzdrževanja.
(4) Letni program vzdrževanja iz
drugega odstavka tega člena pripravi izvajalec. En izvod tega programa za
naslednje leto najpozneje do 7. decembra tekočega leta pošlje ministrstvu,
pristojnemu za kmetijstvo, ki ga objavi na svoji spletni strani.
(5) Če se na posameznem
hidromelioracijskem sistemu z rednimi vzdrževalnimi deli ne more zagotoviti
nemoteno delovanje sistema, se izvede potrebno investicijsko vzdrževanje. Dela
investicijskega vzdrževanja se opredelijo v programu vzdrževanja iz drugega
odstavka tega člena.
(6) Ob nenadnem prenehanju delovanja
hidromelioracijskega sistema izvajalec z obrazloženim predlogom zaprosi
ministrstvo, pristojno za kmetijstvo, da založi sredstva iz proračuna Republike
Slovenije za preprečitev nastanka večje škode. Če ministrstvo, pristojno za
kmetijstvo, ta sredstva odobri, jih lastniki melioriranih zemljišč vrnejo v
proračun Republike Slovenije sorazmerno s površino melioriranih zemljišč.
8. člen
(financiranje nalog javne službe)
(1) Naloge upravljanja
hidromelioracijskih sistemov iz 6. člena te uredbe se v skladu z zakonom,
ki ureja kmetijstvo, financirajo iz proračuna Republike Slovenije v skladu z razpoložljivimi
sredstvi v posameznem proračunskem letu.
(2) Naloge vzdrževanja
hidromelioracijskih sistemov iz prejšnjega člena se financirajo v skladu z
zakonom, ki ureja kmetijska zemljišča.
(3) Posamezna dela, ki so v korist
rednega in investicijskega vzdrževanja hidromelioracijskega sistema, lahko v
skladu z zakonom, ki ureja kmetijstvo, sofinancira tudi lokalna skupnost ali
druga pravna ali fizična oseba.
(4) V posameznem letu se lahko na
predlog izvajalca zmanjša ali poveča obseg nalog upravljanja oziroma nalog
vzdrževanja glede na dejansko višino razpoložljivih sredstev v posameznem letu.
(5) Izvajalec mora glede na zmanjšan
ali povečan obseg nalog upravljanja oziroma vzdrževanja iz prejšnjega odstavka
in ob upoštevanju razpoložljivih sredstev pripraviti spremembe letnega programa
upravljanja oziroma letnega programa vzdrževanja in jih poslati ministrstvu,
pristojnemu za kmetijstvo.
(6) Izplačila za opravljene naloge
upravljanja iz 6. člena te uredbe se izvajajo na podlagi vmesnih poročil in končnega
letnega poročila iz drugega odstavka 11. člena te uredbe.
(7) Izplačila za opravljene naloge
vzdrževanja iz prejšnjega člena se izvedejo na podlagi poročila izvajalca o
opravljenih delih, ki vsebuje zapisnik o nadzoru in prevzemu opravljenih del
vzdrževanja z opredelitvijo njihove vrste in količine, ki ga podpišeta
izvajalec in podizvajalec. Pri osuševalnih sistemih se obvezno priloži tudi
grafična priloga z označeno lokacijo in vrsto opravljenih del.
(8) (črtan).
9. člen
(pogodbena razmerja)
Ministrstvo, pristojno za kmetijstvo, in
izvajalec vsako leto skleneta pogodbo o financiranju javne službe, v kateri se
natančneje določijo zlasti medsebojne pravice, obveznosti, roki in način
plačila.
10. člen
(priprava predloga o višini
nadomestila) 
(1) Izvajalec na podlagi letnih
programov vzdrževanja iz drugega odstavka 7. člena te uredbe pripravi
predlog višine nadomestila za kritje stroškov za redno in morebitno
investicijsko vzdrževanje hidromelioracijskih sistemov.
(2) Predlog višine nadomestil iz
prejšnjega odstavka izvajalec skupaj z letnimi programi vzdrževanja
hidromelioracijskih sistemov iz drugega odstavka 7. člena te uredbe pošlje
ministrstvu, pristojnemu za kmetijstvo.
11. člen
(poročila o izvajanju programov) 
(1) Izvajalec mora voditi evidenco o opravljenih
delih iz letnega programa upravljanja in vzdrževanja, ki mora vsebovati
delovodnik podizvajalca o opravljenih delih.
(2) Izvajalec mora ministrstvu,
pristojnemu za kmetijstvo, poslati vmesna poročila in končno letno poročilo o
upravljanju, ki so vezana na opravljene naloge in so priloga k zahtevku za
povračilo stroškov upravljanja.
(3) Izvajalec mora ministrstvu,
pristojnemu za kmetijstvo, poslati končno letno poročilo o upravljanju in letno
poročilo o vzdrževanju za posamezen osuševalni in posamezen namakalni sistem do
28. februarja tekočega leta za preteklo leto.
(4) Dinamika predložitve vmesnih
poročil iz prve alineje drugega odstavka tega člena ministrstvu se določi s
pogodbo iz 9. člena te uredbe.
(5) Vmesna poročila morajo vsebovati
natančen opis opravljenih nalog po letnem programu upravljanja. Končno poročilo
mora vsebovati natančen opis opravljenih nalog po letnem programu upravljanja
ter ugotovitve in predloge za nadaljnje delo pri zagotovitvi delovanja
hidromelioracijskih sistemov, treba pa mu je priložiti tudi letno poročilo o
upravljanju in vzdrževanju za posamezen hidromelioracijski sistem.
(6) Letno poročilo o upravljanju in
vzdrževanju za posamezen hidromelioracijski sistem iz drugega odstavka tega
člena mora vsebovati:
-       
povzetek stanja in splošno oceno doseganja ciljev iz letnega programa
rednega vzdrževanja;
-       
opis stanja pred vzdrževanjem in po njem za posamezen hidromelioracijski
sistem;
-       
obrazložitev doseženih ciljev za posamezen hidromelioracijski sistem;
-       
ugotovitve in predloge za posamezen hidromelioracijski sistem.
(7) Končna letna poročila o
upravljanju in letna poročila o vzdrževanju za posamezen hidromelioracijski
sistem se objavijo na spletni strani ministrstva, pristojnega za kmetijstvo.
12. člen
(sodelovanje z melioracijskimi skupnostmi
in zainteresiranimi lastniki oziroma zakupniki zemljišč na melioracijskem
območju)
(1) Izvajalec sodeluje z melioracijsko
skupnostjo, če je ta ustanovljena.
(2) Sodelovanje iz prejšnjega odstavka
obsega:
-       
seznanitev melioracijske skupnosti z osnutkom letnega in petletnega
programa vzdrževanja ter dajanje mnenj in predlogov melioracijske skupnosti
izvajalcu k osnutku programa vzdrževanja iz 7. člena te uredbe;
-       
seznanitev melioracijske skupnosti s potrjenim letnim programom
vzdrževanja iz 7. člena te uredbe;
-       
dajanje mnenj melioracijske skupnosti izvajalcu o poročilu podizvajalca
o opravljenih nalogah iz sedmega odstavka 8. člena te uredbe;
-       
seznanitev melioracijske skupnosti s potrjenimi poročili podizvajalca o
opravljenih nalogah iz sedmega odstavka 8. člena te uredbe;
-       
dajanje mnenj melioracijske skupnosti o predlogu višine nadomestila iz
10. člena te uredbe.
(3) Za sodelovanje z zainteresiranimi
lastniki oziroma zakupniki kmetijskih zemljišč na melioracijskem območju
izvajalec na svojih območnih izpostavah organizira vsaj enkrat tedensko uradne
ure, kjer se lahko pridobijo informacije o upravljanju in vzdrževanju
hidromelioracijskih sistemov ter dajejo mnenja in pripombe.
(4) Če izvajalec na melioracijskem
območju, na katerem so bila opravljena vzdrževalna dela na podlagi letnega programa
vzdrževanja, ne izvede vzdrževalnih del oziroma jih ne izvede ustrezno,
melioracijska skupnost ali lastniki oziroma zakupniki kmetijskih zemljišč na
tem melioracijskem območju o tem obvestijo inšpekcijo, pristojno za kmetijstvo.
13. člen
(strokovni nadzor)
(1) Strokovni nadzor nad izvajanjem
javne službe opravlja ministrstvo, pristojno za kmetijstvo, v skladu z zakonom,
ki ureja kmetijstvo.
(2) Nadzor iz prejšnjega odstavka
obsega:
-       
izpolnjevanje kadrovskih, organizacijskih in tehničnih pogojev
izvajalca;
-       
vsebinski pregled ustreznosti programov vzdrževanja hidromelioracijskih
sistemov po tej uredbi;
-       
izvajanje programov upravljanja in programov vzdrževanja
hidromelioracijskih sistemov po tej uredbi;
-       
namensko porabo proračunskih sredstev.
14. člen
(inšpekcijski nadzor)
Inšpekcijski nadzor nad izvajanjem te
uredbe opravlja inšpekcija, pristojna za kmetijstvo.

Priloga: Seznam hidromelioracijskih sistemov

Uredba o načinu izvajanja javne službe
upravljanja in vzdrževanja hidromelioracijskih sistemov (Uradni list RS, št. 31/14) vsebuje naslednjo prehodno in
končni določbi:
»15. člen
(prehodne
določbe)
(1) Ne glede na določbe 7. člena te
uredbe se prvi petletni program rednega vzdrževanja za posamezen
hidromelioracijski sistem in prvi petletni program investicijskega vzdrževanja
za posamezen hidromelioracijski sistem pošlje ministrstvu, pristojnemu za
kmetijstvo, najpozneje do konca leta 2014.
(2) Izvajalec mora narediti pregled in
ugotovitev stanja za posamezne hidromelioracijske sisteme po navodilih
ministrstva in pripraviti poročilo o stanju posameznega hidromelioracijskega
sistema najpozneje do 1. julija 2015. Seznam hidromelioracijskih sistemov,
ki jih izvajalec pregleda in ugotovi dejansko stanje, je v prilogi, ki je
sestavni del te uredbe.
16. člen
(prenehanje
veljavnosti)
Z dnem uveljavitve te uredbe preneha veljati
Uredba o načinu izvajanja javne službe upravljanja in vzdrževanja
hidromelioracijskih sistemov (Uradni list RS, št. 95/11 in 108/13).
17. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o načinu izvajanja
javne službe upravljanja in vzdrževanja hidromelioracijskih sistemov (Uradni
list RS, št. 91/15) vsebuje naslednjo končno določbo:
»KONČNA DOLOČBA 
8. člen 
(začetek
veljavnosti) 
Ta uredba začne veljati naslednji dan po
objavi v Uradnem listu Republike Slovenije.«.