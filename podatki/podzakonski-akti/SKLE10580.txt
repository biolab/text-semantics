1. SPLOŠNE DOLOČBE
1. člen
(vsebina sklepa)
(1) Ta sklep podrobneje določa vsebino
poročil bank in hranilnic (v nadaljevanju banke) v zvezi s skupino oziroma
bančno skupino ter način in roke za predložitev teh poročil Banki Slovenije.
(2) Določbe tega sklepa se uporabljajo
za banko, ki ima položaj:
(a)   
nadrejene banke v Republiki Sloveniji ali EU nadrejene banke;
(b)   
podrejene banke nadrejenemu finančnemu ali mešanemu finančnemu holdingu
Republike Slovenije oziroma EU nadrejenemu finančnemu ali mešanemu finančnemu
holdingu.
(3) Ne glede na drugi odstavek tega
člena se določbe 2. poglavja tega sklepa uporabljajo tudi za:
(a)   
banko, ki je podrejena mešanemu poslovnemu holdingu;
(b)   
podrejeno banko iz 22. člena Uredbe (EU) št.  575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. junija 2013, str. 1; v
nadaljevanju Uredba (EU) št. 575/2013);
(c)   
banko, ki je nadrejena oseba, kakor je opredeljena v 15. točki prvega
odstavka 4. člena Uredbe (EU) št. 575/2013.
(4) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat veljavnem
besedilu.
2. člen
(uporaba pojmov)
Pojmi, uporabljeni v tem sklepu, imajo enak
pomen kot v določbah ZBan-2 in Uredbe (EU) št. 575/2013 ter predpisih,
izdanih na njuni podlagi.
2. POROČANJE V ZVEZI S SKUPINO
3. člen
(organigram skupine)
(1) Banka mora Banki Slovenije posredovati
organigram oziroma shematski prikaz skupine, v katero so vključene vse osebe
skupine, ki so med seboj v razmerju obvladovanja. V organigramu morajo biti
prikazane tudi osebe, ki so z osebami v skupini povezane preko udeležbe ali na
drug način, kot je opredeljeno v 18. členu Uredbe (EU) št. 575/2013.
(2) V organigramu iz prvega odstavka
tega člena morajo biti jasno razvidne povezave med osebami v skupini, ki
prikazujejo neposredno in posredno imetništvo v kapitalu in glasovalnih
pravicah ali drug način povezave med njimi.
(3) Dodatno morajo biti v organigramu
iz prvega odstavka tega člena razvidni:
(a)   
subjekti, ki ne spadajo v obseg bonitetne konsolidacije, kot jih določa
18. člen Uredbe (EU) št. 575/2013 in
(b)   
subjekti, ki so na podlagi 19. člena Uredbe (EU) št. 575/2013
izključeni iz obsega bonitetne konsolidacije.
3. POROČANJE V ZVEZI Z BANČNO SKUPINO
4. člen
(poročilo o sestavi bančne skupine)
(1) Banka mora Banki Slovenije
posredovati poročilo o sestavi bančne skupine zaradi presoje, ali in v kakšnem
obsegu je bančna skupina predmet konsolidiranega nadzora po določbah ZBan-2
oziroma Uredbe (EU) št. 575/2013.
(2) Poročilo o sestavi bančne skupine
mora vsebovati seznam vseh subjektov, ki spadajo v obseg bonitetne konsolidacije
in informacije o teh subjektih iz tretjega odstavka tega člena.
(3) Informacije o subjektih v bančni
skupini morajo za vsak posamezni subjekt, vključno z nadrejeno osebo v skupini,
obsegati:
(a)   
podatke, ki so opredeljeni v točkah od (b) do (h) ter (j) do (p)
odstavka 124 dela 2 Priloge V Izvedbene Uredbe Komisije (EU) št. 680/2014
z dne 16. aprila 2014 o določitvi izvedbenih tehničnih standardov v zvezi
z nadzorniškim poročanjem institucij v skladu z Uredbo (EU) št. 575/2013
Evropskega parlamenta in Sveta (UL L št. 191 z dne 28. junija 2014,
str. 1; v nadaljevanju ITS za nadzorniško poročanje), pri tem pa se za podatke
iz točk (j) in (k) ločeno navede neposredni in posredni delež, ki skupaj
predstavljata končni delež v kapitalu in glasovalnih pravicah relevantnih
subjektov;
(b)   
vrsto dejavnosti, ki jo subjekt opravlja (npr. šifra dejavnosti po
standardni klasifikaciji dejavnosti ter opis dejavnosti, ki jo subjekt dejansko
opravlja);
(c)   
seznam drugih subjektov, ki imajo kvalificirani delež v tem subjektu;
(d)   
člane organov subjekta (organe vodenja in nadzora), navedbo njihovega
morebitnega članstva v organih vodenja in nadzora drugih subjektov, vključno z
dejavnostjo drugih subjektov;
(e)   
navedbo organa, pristojnega za izvajanje nadzora nad posameznim
subjektom;
(f)    
navedbo, ali se opravlja revizijski pregled v subjektu in naziv
revizijske družbe;
(g)   
seznam najpogostejših poslov, ki jih subjekt opravlja za nadrejeno osebo
v skupini ter druge subjekte v bančni skupini;
(h)   
morebitne dodatne informacije, potrebne za pregled nad strukturo skupine
in povezavami v bančni skupini.
(4) V poročilu o sestavi bančne
skupine iz drugega odstavka tega člena je potrebno zahtevane informacije ločeno
prikazati za vse subjekte, ki so na podlagi 19. člena Uredbe (EU)
št. 575/2013 izključeni iz obsega bonitetne konsolidacije, ter hkrati
navesti tudi oznako razloga izključitve in utemeljitev, da razlogi za
izključitev še vedno obstajajo. Za subjekte, ki so izključeni iz obsega
bonitetne konsolidacije na podlagi prvega odstavka ter točke (b) drugega
odstavka 19. člena Uredbe (EU) št. 575/2013, se za vsak subjekt
posebej navede še njihov znesek aktivnih in zunajbilančnih postavk.
(5) Banki, ki je zavezana k poročanju
o kapitalu, kapitalskih zahtevah ter finančnih informacijah na konsolidirani
podlagi v skladu z ITS za nadzorniško poročanje in banki iz 22. člena
Sklepa o poslovnih knjigah in letnih poročilih bank in hranilnic (Uradni list
RS, št. 50/15; v nadaljevanju sklep o poslovnih knjigah), ki je zavezana k
predložitvi informacij iz točke (c) in (d) prvega odstavka 24. člena
sklepa o poslovnih knjigah, za namen poročila o sestavi bančne skupine iz drugega
odstavka tega člena ni potrebno predložiti podatkov iz točke (a) tretjega
odstavka tega člena.
5. člen
(referenčni datum poročanja in rok za
predložitev poročil)
(1) Banka predloži organigram iz
3. člena tega sklepa ter poročilo o bančni skupini iz 4. člena tega
sklepa po stanju referenčnega datuma letnega poročanja iz 2. člena ITS za
nadzorniško poročanje, in sicer do datuma predložitve letnih informacij iz
3. člena ITS za nadzorniško poročanje.
(2) Ne glede na prvi odstavek tega
člena banka obvesti Banko Slovenije o vsaki spremembi v strukturi skupine in
drugih dejstvih, ki so pomembna za nadzor na konsolidirani podlagi, najkasneje
v petih delovnih dneh od nastanka spremembe.
4. NAČIN POROČANJA
6. člen
(splošno)
Banka poroča Banki Slovenije v skladu s tem
sklepom v papirnati obliki na naslov: Banka Slovenije, Sektor Nadzor, Slovenska
35, 1505 Ljubljana.
5. PREHODNE IN KONČNE DOLOČBE
7. člen
(uporaba določb sklepa)
Z dnem uveljavitve tega sklepa se preneha
uporabljati Sklep o nadzoru bank in hranilnic na konsolidirani podlagi (Uradni
list RS, št. 135/06, 104/07, 97/10 in 60/13).
8. člen
(uveljavitev sklepa)
Ta sklep začne
veljati naslednji dan po objavi v Uradnem listu Republike Slovenije.
Ljubljana, dne 25. avgusta 2015
dr. Janez Fabijan l.r.
Namestnik predsednika
Sveta Banke Slovenije