UVOD
Nacionalni raziskovalni program (v nadaljevanju: NRP) je
sestavni del nacionalne razvojne strategije in vladnih politik z razvojnimi
cilji in vplivi, katerih skupni namen je spodbujati razvoj za gospodarsko in
socialno uspešno družbo. 
Slovenija glede upravljanja neposredno ne obvladuje mnogih
pomembnih dejavnikov, ki so v mreži mednarodne vpetosti zunaj njene
upravljavske pristojnosti. Ta okoliščina zato pri načrtovanju strategije
razvoja povečuje pomen vse večje fleksibilnosti in njenega vzdrževanja ter
maksimalne prilagodljivosti okolju na način, ki omogoča in ohranja družbeno
istovetnost ter politično državno suverenost. Za to pa je potrebno raznovrstno
in visoko zahtevno znanje oziroma kvalificirani ljudje na vseh ravneh in v vseh
družbenih ustanovah. 
Raziskovalno usposobljen in delujoč kadrovski potencial ima v
tem pogledu izredno pomembno vlogo v več pomenih: 
-    
kot sestavina intelektualnih zmogljivosti postavlja kriterije in
standarde racionalnega obnašanja in se uvršča v osrčje kulture, 
-    
prispeva k strokovnemu presojanju v procesih odločanja in s tem omogoča
uresničljivost sicer interesno utemeljenih ciljev in projektov, 
-    
predstavlja bistveni del razvojnega delovanja, temelj visokošolskega
izobraževanja in dobršno število vodstvenega kadra v najrazličnejših
materialnih in nematerialnih proizvodnjah. 
Okrepitev raziskovalne dejavnosti, predvsem njene razvojne
vloge, je odvisna od mnogih procesov znotraj te dejavnosti in še bolj od
zunanjih. Med temi ji gredo v prid naraščajoča konkurenca, ki izvira iz večje
ponudbe od povpraševanja, iz česar se rojeva pritisk na kakovost, opredeljena
lastnina, ki krepi odgovornost, ter sprememba gospodarske strukture v korist
manjših in bolj gibkih enot, kar prispeva k racionalnosti. Po drugi strani pa
usmerjanje pozornosti dobršnega dela gospodarskih voditeljev v lastninjenje,
tudi na račun razvojnega poslovodenja sistemov, razpadanje dosedanjih
integriranih razvojnih in tehnoloških skupin ter finančna in kadrovska šibkost
množice novih malih enot v številnih primerih puščajo visoko strokovne kadre
zunaj strokovnih funkcij. 
Procesi sistemskega normaliziranja slovenske družbe sicer
otežujejo dolgoročnost ravnanja, zato pa terjajo jasno usmerjanje delovanja
države, kjer je to mogoče in potrebno. NRP kot del državne strategije sledi
omenjenemu napotilu na področju raziskovalne dejavnosti. Pri tem se opira na
izhodišča in usmeritve, ki jih je izdelal Svet za znanost in tehnologijo RS in
potrdila Vlada RS kot podlago za NRP. 
Izhodišča in usmeritve NRP (v nadaljnjem besedilu: IU NRP)
zato dajejo interpretacijski okvir za razumevanje in razlaganje NRP in jih je
treba v dokumentacijskem smislu uporabljati kot prilogo k NRP.
I. CILJI NACIONALNEGA PROGRAMA
Splošne cilje raziskovalne dejavnosti (v nadaljevanju: RD)
določa zakon o raziskovalni dejavnosti in so naslednji: širjenje in
poglabljanje znanstvenih spoznanj, pospeševanje uporabe znanosti, povečevanje
obsega RD in vzgoja vrhunskih strokovnjakov. NRP postavlja sistem dolgoročnih
in srednjeročnih ciljev za prevedbo splošnih ciljev v politiko in dejavnosti za
njihovo merljivo uresničevanje v okviru razpoložljivih javnih sredstev ter
spodbud za angažiranje zasebnih sredstev.
1. Dolgoročni cilji
Dolgoročni cilji so: 
-    
povečanje uporabe znanj za gospodarski, socialni, kulturni in
okoljevarstveni razvoj Slovenije, 
-    
Slovenija naj v približno desetih letih razvije močno, znanstveno
usposobljeno in po kakovosti mednarodno primerljivo jedro raziskovalcev za delo
v znanosti in v zahtevnem razvoju (okrog 5.000 ali približno 0,25 %
prebivalstva visoko usposobljenih raziskovalcev, ki bodo pokrivali vsa temeljna
področja ved, od teh naj bi jih vsaj 3.000 s stopnjo docenta oziroma z njim
primerljivo ali višjo izobrazbo znanstvenoraziskovalno delovalo poln delovni
čas; gospodarske in druge uporabniške organizacije oziroma njihova združenja
naj bi imela zaposlenih v razvoju okoli 10.000 strokovnjakov oziroma več kot 2
% vseh zaposlenih), 
-    
dolgoročno Slovenija pokriva vse temeljne znanstvene discipline, ki so
potrebne za kakovostno visokošolsko in podiplomsko izobraževanje, učinkovit
prenos znanja iz tujine, kulturni, socialni in materialni razvoj, ter osvaja
zanje potrebne moderne raziskovalne in spoznavne metode. 
Temeljne cilje uresničujemo z dejavnostmi, s katerimi želimo
na področju raziskovalnega sistema in politike doseči naslednje cilje: 
-    
kontinuiran potek projekta vzgoje vrhunskega, raziskovalno
usposobljenega strokovnega kadra predvsem za uporabniške organizacije, v manjši
meri pa za obnavljanje in nadomeščanje vrhunskih raziskovalcev v akademskih
ustanovah. Dolgoročno bodo k pospešeni vzgoji vrhunskega strokovnega kadra
veliko prispevale ureditev rednega podiplomskega usposabljanja, ukinitev
magisterija kot obvezne vmesne stopnje do doktorata, uvedba novih visokih
strokovnih šol ob fakultetah in ustanovitev drugih novih visokošolskih zavodov.
V okviru projekta je treba povečati povprečni čas usposabljanja mladih
raziskovalcev v tujini in povečati uspešnost in obseg njihovega zaposlovanja v
gospodarskih in drugih uporabniških organizacijah. Zato uvajamo stimulacijske
ukrepe za oblikovanje novih podjetij in za prehajanje v obstoječa podjetja – s
sistemom davčnih spodbud, delno časovno zamejenim subvencioniranjem plač
raziskovalcev, ki se zaposlijo v podjetjih, z dajanjem državnih sredstev v RD v
zakup ali časovno omejen ugoden najem novim podjetjem, s spreminjanjem državnih
sredstev v kapitalske vložke v podjetjih in na druge načine, 
-    
stabilno financiranje nabave in vzdrževanja raziskovalne opreme in
informacijske infrastrukture z javnimi sredstvi ali s spodbujanjem zasebnih
naložb ter omogočanje vsakovrstne statusno-pravne možnosti lastništva in
gospodarjenja, ki povečujeta uporabo in racionalnost tovrstne infrastrukture.
Med prednostne dolgoročne investicije na področju RD spadata izgradnja
univerzitetne knjižnice v Ljubljani in optične komunikacijske akademske mreže, 
-    
večjo včlenjenost RD v mednarodna omrežja in sheme sodelovanja ter
popolno internacionalizacijo znanosti in deloma visokega izobraževanja. Težišče
sodelovanja se bo premikalo na industrijsko razvojne programe in projekte kot
predhodnike gospodarskih kooperacij, na projekte infrastrukturnega povezovanja
z Evropo, obmejno sodelovanje in regijsko povezovanje s posebnim poudarkom na
vlogi malih narodov in izmenjavi njihovih izkušenj glede raziskovalnih sistemov
in politik, 
-    
integracijo evalvacijskega sistema na univerzah in v znanosti v zahtevno
mednarodno raven in tako z odprtimi razpisi za učiteljska in raziskovalna mesta
doseči sposobnosti za odkrivanje vrhunskih strokovnjakov na nacionalni ravni, 
-    
okrepitev RD v zasebnem in državnem sektorju gospodarstva in
negospodarstva in s tem normalno komuniciranje podjetništva, uprave in drugih
uporabnikov z akademsko raziskovalno sfero, 
-    
pospeševanje in povečanje pretoka raziskovalcev oziroma raziskovalno
usposobljenih strokovnjakov iz akademske sfere v uporabniške organizacije in
institucije za prenos znanja in tehnologij, prilagojene tudi za potrebe malih
in nastajajočih podjetij in z upoštevanjem večje regionalne enakomernosti, 
-    
večji vpliv raziskovalne sfere na določanje družbene razvojne strategije
ter tudi na razvojne načrte podjetniških in drugih uporabniških organizacij.
Zato bosta državna uprava in Državni zbor RS prednostno zaposlovala podiplomsko
usposobljene strokovnjake, povečala število naročenih in sofinanciranih raziskovalnih
in razvojnih projektov ter drugih študij, ki so potrebne kot strokovna podlaga
za državno odločanje, in uvedla razne oblike organiziranega svetovanja stroke
oziroma dialoga s stroko, – državno podporo uporabniški sferi, da bo povečala
svoj vpliv na usmerjanje delovanja akademske raziskovalne sfere, zlasti s
podporo izboljšanju strukture in kakovosti managementa v podjetništvu in
upravljavskih vodstev v drugih združbah, 
-    
dolgoročno popularizacijo ustvarjalnosti in znanosti kot njenega
bistvenega dela v najširših krogih, zlasti pa med mladino. Poudarjati je treba
avtonomijo stroke, etično odgovornost strokovnjakov za posledice strokovnega
dela in pomen uravnoteženosti razmerij med raznovrstnimi duhovnimi dejavnostmi
ljudi, 
-    
povečanje celotnega vlaganja sredstev v RD, in sicer na okoli 2,5 % BDP
v obdobju do leta 2000. Od tega naj se polovico oziroma več kot 1,25 % BDP
zagotavlja iz javnih virov, ostalo pa iz zasebnih. 
Zato je treba z davčnimi olajšavami in drugimi razvojnimi
ugodnostmi v gospodarski politiki spodbuditi zasebna vlaganja v raziskave in
razvoj ter v raziskovalno infrastrukturo, razviti sistem (zasebnih) ustanov in
javnih skladov ter povečati črpanje sredstev iz tujine, zlasti v okviru shem
tuje tehnične pomoči in z neposredno prodajo RD storitev tujim naročnikom. 
Da bi dosegli navedene cilje, je treba ustvariti razmere za
nadaljnji razvoj visokošolskega izobraževanja na slovenski obali, usmerjenega
zlasti v preučevanje sredozemskih prostorov in podpiranje vsakovrstnih stikov
in povezav Slovenije z njimi, ter pogoje za mednarodno delujoče podiplomsko
izobraževanje v Ljubljani.
1. Srednjeročni cilji
a) Raziskovalna dejavnost
Srednjeročni cilji, ki zajemajo obdobje od vključno leta 1995
do vključno 1998, neposredno usmerjajo aktivnosti države za uresničevanje
dolgoročnih, so pa naslednji: 
-    
v prihodnjih letih se bo vzpostavilo osnovno ravnotežje v razvoju strok
glede na kakovost in strateško izračunano potrebo obsega. Pri izračunani
potrebi kaže dati zadostno težo korelaciji med uspešnimi ali uspeha zmožnimi
skupinami proizvodov in storitev tako gospodarstva kot negospodarstva ter med
strokovnimi področji, potrebnimi za njihov razvoj, proizvajanje, trženje in
modeliranje ter vodenje teh sistemov. Uravnoteženost je treba dosegati tudi z
vidika velikosti skupin: velike tvegajo, da bodo postajale predrage, majhne pa
nesposobne za izpeljavo zahtevnejših projektov, 
-    
oblikovala se bo nova programska struktura ciljnih raziskovalnih
programov kot interdisciplinarnih, problemsko usmerjenih, strokovno koordiniranih
celot raziskovalnih in razvojnih projektov, ki podpirajo doseganje ciljev
nacionalnega pomena in jih sofinancira država preko več resornih ministrstev.
Prednost bodo imele pobude za ciljne raziskovalne programe, ki podpirajo
nacionalne cilje, kakor jih opredeljujejo nacionalni programi ali strategije,
ki jih sprejemajo Državni zbor RS, Vlada RS in posamična ministrstva (zlasti na
področjih okolja, zdravja, kmetijstva, obrambe, kritičnih tehnologij), 
-    
v istem obdobju se izdela in začne izvajati načrt oživljanja
družbenorazvojno potrebnih, a prešibkih delov raziskovalnih zmogljivosti.
Znanstveno vrednost pokaže mednarodno primerjalna ocenitev, družbeno potrebnost
pa strateške razvojne presoje, in sicer iz okvira državnih strateških usmeritev
in na podlagi strokovnih strateških študij gibanj po svetu in doma, ter
naročniško povpraševanje po njihovih storitvah. Država vsako leto opredeli
dejavnosti, za katere oceni, da so potrebne oživljanja, 
-    
uvede se in sistematično izvaja poostreno periodično ocenjevanje
mednarodne znanstvene vrednosti ter aplikativne uspešnosti slovenske
raziskovalne sfere po skupinah in ustanovah, tudi s pomočjo tujih ocenjevalnih
skupin, 
-    
izboljšati je treba metodologije za izbiranje skupin, projektov in
ustanov za javno (so)financiranje in za to utrditi ekspertni sistem, ki bo
temeljil na avtonomiji strok, vseboval vrednotenje družbene potrebnosti in
gospodarske koristnosti ter racionalne izvedljivosti projektov. V sodelovanju s
svetovalnimi organizacijami in ministrstvi se v metodologiji predvsem
operacionalizira kriterije gospodarske in druge koristnosti uporabnega
raziskovanja ter začne s polno težo uporabljati kazalec mednarodne odmevnosti
znanstvenega dela. Ministrstvo, pristojno za znanost in tehnologijo, bo razvilo
metodologijo merjenja gospodarskih in drugih vplivov uporabe rezultatov
razvojnih raziskav in spoznanja iz tovrstnega stalnega analiziranja vplivov
raziskav upoštevalo pri določanju zlasti tehnološko razvojne politike države.
b) Podiplomsko izobraževanje raziskovalnih in razvojnih
kadrov
Pri vzgoji znanstvenega in razvojnega kadra so postavljeni
naslednji cilji: 
-    
število vključenih v projekt usposabljanja mladih raziskovalcev se
prilagodi številu tistih, ki so usposabljanje končali (letno okrog 200 oseb),
skrajša se povprečni čas podiplomskega usposabljanja in podpira njihovo
zaposlovanje v gospodarskih podjetjih oziroma v drugih uporabniških
organizacijah ter motivira mlade raziskovalce za ustanavljanje novih podjetij, 
-    
organiziranje podiplomskega raziskovalnega usposabljanja in izbor
kandidatov se postopno prenese na visokošolske in raziskovalne organizacije, 
-    
pri vključevanju novih mladih raziskovalcev glede na strokovna področja
se ravna po naslednjih kriterijih: 
·     
obseg pretoka mladih raziskovalcev v uporabniške ustanove in
interes tovrstnih ustanov za njihovo usposabljanje, 
·     
dosedanja uspešnost skupine pri usposabljanju mladih
raziskovalcev, 
·     
kakovost skupine, v kateri poteka delo mladih raziskovalcev, 
-    
ob vključitvi v program mladih raziskovalcev bo določeno, ali je
kandidat v projektu za obnavljanje in nadomeščanje vrhunskih raziskovalcev v
akademskih ustanovah ali pa za pretok v uporabniške sfere, 
-    
formalno se omogoči in dejansko pospešuje možnost gospodarskih družb in
drugih uporabniških organizacij, da pri akademskih organizacijah same
kandidirajo svoje zaposlene mlade strokovnjake za podiplomsko raziskovalno
usposabljanje z delom na projektih v razvojnem interesu organizacije, 
-    
ministrstvo, pristojno za znanost in tehnologijo, bo spodbujalo uvajanje
novih oblik podiplomskega izobraževanja, predvsem doktorskega študija brez
predhodnega magisterija, 
-    
pri neposredni podpori podiplomskih študijskih programov bo financiranje
usmerjeno predvsem v interdisciplinarne podiplomske študijske programe, pri
katerih so udeleženi ugledni tuji strokovnjaki, vsebinsko pa se nanašajo na
problemska težišča Slovenije, 
-    
mladim strokovnjakom, ki izkažejo interes za vrnitev in delo v domačem
kraju in izpolnjujejo pogoje za vključitev v program mladih raziskovalcev, se
zagotovi pod pogoji, ki jih določi ministrstvo, pristojno za znanost in
tehnologijo, vključevanje v podiplomsko usposabljanje raziskovalcev, 
-    
povečalo se bo število podiplomskih študentov in podaljšal povprečni čas
njihovega usposabljanja v tujini, 
-    
Slovenija mora znatno povečati število v svetu uveljavljenih in
delujočih slovenskih strokovnjakov in tujih strokovnjakov v izobraževalnih in
raziskovalnih programih in projektih, ki tečejo v Sloveniji oziroma so za
Slovenijo pomembni. V tem okviru je treba izrabiti možnosti za pridobitev
vrhunskih strokovnjakov tudi iz bivših jugoslovanskih in vzhodnoevropskih
držav.
 c) Prenos znanja v uporabo
Naslednja vrsta ciljev je namenjena močnejšemu preusmerjanju
raziskovalnih zmogljivosti v uporabno raziskovanje in razvojne storitve: 
-    
vzpostavitev mreže infrastrukturnih centrov, zlasti tehnoloških in
inovacijskih v vseh regijah, ljubljanskega in mariborskega tehnološkega parka
ter agencij za prenos znanja na univerzah in v javnih (raziskovalnih) zavodih, 
-    
vzpostaviti in vteči delovanje tehnološkega razvojnega sklada, ki bo
opravljal tudi vlogo agencije za prenos znanja. Z zakonom se sistemsko uredi
status in funkcija zasebnih ustanov na področju RD, še posebej zasebnih
fundacij, 
-    
mladi raziskovalci oziroma podiplomski študentje (doktorantje) in
doktorji znanosti, imajo dalj časa pravico do izobraževanja v tujini v
ustreznih znanstvenih in raziskovalnih ustanovah, ki jo v okviru potreb in
možnosti zagotavlja država, 
-    
v sodelovanju med ministrstvi in zbornicami naj se spodbuja interes
gospodarskih družb za povpraševanje po raziskovalnih in razvojnih storitvah. Z
zakonodajo, ki ureja delovna razmerja, se bodo povečale spodbude za
inovativnost zaposlenih v podjetjih in prenos znanja iz raziskovalnih
organizacij v gospodarsko in drugo uporabo, spodbude za vlaganja v razvoj pa s
spremembami v davčni zakonodaji, 
-    
z davčno in carinsko politiko ter s podporo pretoka raziskovalnih kadrov
v uporabniške organizacije, predvsem v gospodarska podjetja, se bo spodbujalo
nastajanje in ohranjanje razvojnih enot v uporabniških organizacijah in
oblikovanje njihovih skupnih raziskovalnih zavodov ali gospodarskih družb, 
-    
podpreti je treba sodelovanje raziskovalnih organizacij s svetovalnimi
pri programiranju usmeritev v uporabne raziskave ter pri organiziranju, izvajanju
in uporabi rezultatov razvojnih projektov; koordinacija ministrstev bo uvedla
metodologijo spremljanja dejanskih rezultatov (gospodarskih, zaposlitvenih,
okoljevarstvenih, socialnih, makroekonomsko bilančnih ipd.) uporabe
raziskovalno-razvojnih dosežkov, 
-    
Slovenija bo vpeljala statistiko raziskovalne dejavnosti in tehnološkega
razvoja, kakršno poznajo države OECD.
č) Raziskovalna infrastruktura
Na področju raziskovalne infrastrukture so med prednostne
uvrščeni naslednji projekti: 
-    
določitev nosilcev za razvoj in delovanje knjižnično informacijskega
sistema in sistema znanstveno-tehničnega informiranja v Sloveniji s poudarkom
na nabavi tuje znanstvene in strokovne literature, modernizaciji organizacij in
vpeljavi vzajemne katalogizacije; 
-    
dokončanje izgradnje klasične akademske mreže prek ARNES; 
-    
začetek izgradnje optične akademske mreže kot sestavine slovenskega
dolgoročnega optičnega komunikacijskega križa – povezave s svetom; 
-    
dograditev in oprema Biološkega središča; 
-    
gradnja Univerzitetne knjižnice Ljubljana; 
-    
kompletiranje sistema raziskovalnih zavodov tako po številu kot po
raznovrstnosti njihovih pravno-statusnih oblik in lastništva; 
-    
vzpostavitev raziskovalne inštitucije za raziskovanje Istre s poudarkom
na usmerjanju v mediteranski prostor in s sedežem na slovenski obali; 
-    
vzpostavitev oddelka Inštituta za narodnostna vprašanja za raziskovanje
problematike madžarske narodnosti in regionalnega sodelovanja s sedežem v
Lendavi; 
-    
financiranje materialnih stroškov individualnega raziskovalnega dela visokošolskih
učiteljev izvaja ministrstvo, pristojno za visoko šolstvo, financiranje
raziskovalnih oddelkov in inštitutov ter skladov rektorjev na državnih
univerzah in znanstvenih skladov na državnih inštitutih pa ministrstvo,
pristojno za znanost in tehnologijo.
II. OBSEG IN STRUKTURA RAZISKOVALNE DEJAVNOSTI
Sedanja struktura in obseg raziskovalnih zmogljivosti po
strokah, s tem pa tudi po skupinah in ustanovah, se bo spreminjala predvsem na
podlagi uporabe sistema kriterijev za kakovost in relevance raziskovanja
oziroma znanja. Jedro tega sistema zajema: 
-    
poostreno ocenjevanje znanstvene kakovosti skupin, vodij skupin in
ustanov; 
-    
poostreno ocenjevanje družbene razvojne relevantnosti strok, zlasti
uporabnih raziskav oziroma projektov; 
-    
ciljne raziskovalne programe za uresničevanje ciljev nacionalnega
pomena; 
-    
programe vitalizacije strok večjega razvojnega pomena za Slovenijo, ki
relativno močneje zaostajajo za razvojem vede v svetu; 
-    
naročniško financirane programe oziroma projekte tehnološkega in drugega
razvoja. 
Z uporabo ustrezno izpeljanih kriterijev za določitev obsega
in usmeritve javnega (so)financiranja raziskovalnega potenciala v srednjeročnem
obdobju se bo le-ta restrukturiral v bolj kakovosten in dejanskemu
povpraševanju po razvojnih storitvah bolj prirejen raziskovalni potencial. Ti
kriteriji so namenjeni ocenjevanju projektov in projektnih skupin ter
raziskovalnih skupin in inštitutov na podlagi minimalnih standardov znanstvene
oziroma raziskovalne kakovosti in organiziranosti. Samo tako strukturiranje je
ekonomsko dopustna dolgoročna infrastrukturna naložba Slovenije in zato tudi
nujna nacionalna investicija. 
Kriteriji na področju temeljnih raziskav morajo izrecno
meriti mednarodno veljavo slovenskih znanstvenikov, z uporabo kazalcev
mednarodne odmevnosti in drugih meril povezanosti z vitalnimi raziskovalnimi
tokovi po svetu. Ti kriteriji veljajo za vse stroke, upoštevajoč, da je pri
strokah, ki se ukvarjajo z “lokalnim” predmetom raziskovanja, treba strogo
meriti metodološko vrednost stroke in strokovno relevanco pri izbiranju
predmeta ali vidika raziskovalnega opazovanja. 
Kriteriji kakovosti strokovnjakov na področju uporabnih
raziskav so dokumentirani podatki o projektih, ki so implementirani v
gospodarstvu in drugih segmentih države, ter podatki o priznanih patentih in
inovacijah. V skupino za izvedbo projekta mora biti obvezno vključen vsaj en
raziskovalec, ki izpolnjuje vse pogoje za nosilca projektov osnovnih raziskav. 
V prehodnem obdobju pomanjkanja kapitalske zmožnosti
slovenskega podjetništva bo država na področju uporabnih raziskav neposredno in
posredno podpirala predvsem predkonkurenčne projekte, hkrati pa tudi t. i.
podjetniške razvojne projekte in razvojne projekte s področja družbenih
infrastruktur. Osnovni način presoje vrednosti je lasten kapitalski oziroma
finančni vložek podjetij oziroma drugih samostojnih subjektov v projekt – ob
sistemu presoje kakovosti najetih profesionalnih raziskovalnih oziroma
izvajalskih skupin in pričakovanega zlasti ekonomskega donosa realizacije
dosežkov razvojnih projektov. Država bo zaradi bolj učinkovite porabe proračuna
koordinirala razvojno podporne politike vseh ministrstev, ki razpolagajo s
tovrstnimi sredstvi, in spodbudila ter organizirala sistematično srečevanje
podjetniškega poslovnega interesa s ponudbo raziskovalnih in razvojnih dosežkov
in projektov v okviru t. i. “poslovno znanstvenih konferenc”, na podlagi
katerih se razvija borza ponudbe in povpraševanj po razvojnih storitvah in
kadrih ter se objavljajo strateški tematski razpisi. 
V opisani osnovni proces restrukturiranja RD lahko
raziskovalna politika poseže z neposrednimi odločitvami le v naslednjih
ugotovljenih in strokovno preverjenih primerih oziroma pri naslednjih stanjih: 
-    
na področjih, ki so mednarodno primerjalno manj kakovostna: 
·     
z identifikacijo področja s pomočjo mehanizmov ocenjevanja
kakovosti, glede obsega pa po strokovno ocenjenih gibanjih razvoja v svetu,
glede na potrebe univerze po učiteljih in glede na povpraševanje uporabnikov po
storitvah teh strok; 
-    
način posega: 
·     
pospešena vzgoja vrhunskih kadrov v tujih centrih, 
·     
pridobitev vrhunskih posameznikov iz drugih dežel; 
-    
aktiviranje vrhunskega potenciala iz slovenske diaspore, zlasti na
univerzah; 
-    
na področjih, kjer so že vidne vsebinske potrebe po večji angažiranosti
strok za spremljanje in spodbujanje družbenega razvoja: 
·     
s podporo obstoječih raziskovalnih skupin, 
·     
s podporo za njihovo strokovno in kadrovsko okrepitev, 
·     
z ustvarjanjem razmer za kadrovsko popolnitev povsem novih
strokovnih področij. 
To so zlasti področja, ki dajejo neposredno strokovno podlago
za dejavnosti v družbenih infrastrukturah, kot so izobraževanje, zdravstvo,
državna uprava, podjetniški management, urejanje prostora, nacionalna naravna
in kulturna dediščina, varstvo okolja, oziroma služijo identificiranju in
razvijanju potrebnih tehnologij za navedena in gospodarska področja.
1. Raziskovalni kadri
Glede raziskovalcev se v delitvi dela kombinirata politika
usposabljanja novih in politika vplivanja na njihovo prehajanje na druga,
zlasti razvojna, podjetniška in vodstvena mesta. Druga politika se nanaša na
vse raziskovalce, razen tistih vrhunskih, ki izpolnjujejo mednarodne kriterije
za akademsko delovanje in izražajo ambicije po akademskem delovanju. Povprečno
naj bi raziskovalec delal pretežno z državnimi sredstvi le okoli 10 let, pri
čemer so ta razdobja daljša v t. i. nacionalnih strokah, kjer ni širšega trga
povpraševanja po raziskovalnih storitvah. 
Skrb za usposabljanje vrhunskega strokovnega kadra in vzgojo
ambicioznega naraščaja zajema projekt mladih raziskovalcev (v nadaljevanju MR),
neposredno sofinanciranje podiplomskega študija in projekt promocije znanosti
med mladino oziroma ljudmi. 
Projekt MR bo potekal trajno. Kratkoročno bo za 15 %
zmanjšano vključevanje novih, da se bo dvignila raven nadpovprečnosti, hkrati
pa povečal delež usposabljajočih se iz gospodarskih organizacij, katerih
programi usposabljanja se osredotočijo na razvojno delo za svoja podjetja.
Srednjeročno se skrajša pogodbeni čas usposabljanja povprečno za leto dni (pri
doseganju doktorata znanosti), da se poveča hitrost pretoka in z manjšimi
sredstvi doseže enako velik kadrovski potencial. 
Ministrstvo, pristojno za znanost in tehnologijo, v
sodelovanju z drugimi ministrstvi in zbornicami organizira informacijsko mrežo
inventivne in kadrovske ponudbe iz RD za interesente v gospodarstvu in
negospodarstvu. Podpiralo bo funkcionalno ekonomistično, zlasti poslovniško
funkcionalno doizobraževanje raziskovalcev, sistematično predvsem MR, in
strateško poslovno dodatno usposabljanje menagerjev raziskovalnih organizacij. 
Na univerzah bo država podpirala uvedbo mednarodnih razpisov
za študijske programe, za nastavljanje učiteljev zlasti na podiplomski stopnji,
utrjevanje mednarodnih meril in konkurence pri habilitaciji. V okviru
materialnih možnosti Slovenija podpira, vsekakor pa dopušča, nastajanje tuje in
zasebne konkurenčne ponudbe podiplomskega izobraževanja, hkrati pa bo finančno
podpirala podiplomsko izobraževanje manjšega dela najbolj sposobne populacije v
vseh strokah na odličnih centrih po svetu. 
Država bo sofinancirala in drugače podpirala prakso občasnih
izobraževalnih obveznosti prostih let za učitelje, ki naj se v tem času
raziskovalno angažirajo v tujih raziskovalnih centrih ali razvojnih oddelkih
domačih podjetij. 
Država bo pospeševala prezaposlovanje raziskovalcev iz
akademskih ustanov v t. i. uporabniške organizacije na strani podjetij in na
strani raziskovalnih skupin v raziskovalnih organizacijah.
2. Raziskovalna infrastruktura in raziskovalna oprema
Raziskovalna infrastruktura zajema nabavo in vzdrževanje
raziskovalne opreme, nastajanje in delovanje infrastrukturnih centrov
(instrumentalnih, tehnoloških in drugih) in tehnoloških parkov, knjižnični
informacijski sistem in sistem znanstveno tehnološkega informiranja (kratica
KIS/SZTI) ter statusno-pravno preoblikovanje raziskovalnih organizacij v javne
raziskovalne zavode in druge oblike. Služi temeljnim in uporabnim raziskavam,
razvojnim storitvam in strokovnemu izobraževanju. 
Instrumentalni centri so organizirane enote, ponavadi v
sestavi že obstoječih organizacij, ki razpolagajo z vrhunskimi sklopi
raziskovalne opreme ter kvalificiranim osebjem za njeno raziskovalno in drugo
uporabo. Namenjeni so racionalnemu maksimiranju uporabe opreme ter povečanju
učinka opreme glede na finančne vložke zanjo. Država si glede na
(so)financiranje opreme lahko pridrži lastninsko pravico oziroma vlogo pri
upravljanju centra, da lahko vpliva na čim boljšo izrabo naprav. S temi centri
se zagotavlja pridobivanje aparatur, ki omogočajo napredek v znanosti in drugih
strokovnih storitvah in katerih cena se giblje praviloma od nekaj sto tisoč do
nekaj milijonov dolarjev. Pogoje komercialnih storitev (razne analize) določa
upravitelj centra. 
Tehnološki centri služijo izvajanju zahtevnih tehnoloških
razvojnih storitev, po katerih je povpraševanje pri uporabniških organizacijah,
pa tudi v okviru raziskovalnih skupin, ki so vključene v razvojne projekte.
Praviloma nastanejo z družbeniško povezavo zainteresiranih gospodarskih,
raziskovalnih in drugih organizacij. Država lahko podpira njihovo organiziranje
in delovanje z nekajletnim padajočim zagonskim vložkom sredstev, s plačilom
dela stroškov storitev centra naročnikom projektov, ki uporabljajo storitve
centra, ali pa z neposredno udeležbo sredstev v premoženju centra. Namen je
omogočiti razvojno usmerjenim uporabnikom, zlasti podjetjem, zanesljiv dostop
do kakovostnih razvojnih storitev, v določenem časovnem obdobju tudi pod
komercialno tržno ceno. 
Praviloma država sodeluje pri investicijah v veliko
raziskovalno opremo neposredno s subvencijami ali z oprostitvami dajatev, srednja
in drobna oprema pa se nabavlja v okviru stroškov znanstvenih ali razvojnih
projektov. Država v obsegu svoje udeležbe sredstev uveljavlja lastništvo in
upravljavsko vlogo. 
Stroški za opremo in potrošni material se znižujejo s pomočjo
razpisov in skupne nabave večjih količin za več uporabnikov iz raziskovalne
dejavnosti in visokega šolstva. Ministrstvo, pristojno za znanost in
tehnologijo, bo kot (so)financer opreme vplivalo na usklajevanje naročil in to
vlogo zaupalo najugodnejšim posrednikom preko razpisa, zlasti pa službam javnih
(raziskovalnih) zavodov. 
V sistemu znanstvenega in tehničnega informiranja država
sofinancira osnovno nabavo tuje znanstvene in druge strokovne literature,
vključno z osnovno standartoteko, razvijanje omrežja knjižnic oziroma
dokumentacij in njihovo povezovanje v sistem, postavljanje in delovanje
skupnega kataloga, bolj racionalno vključevanje v mednarodna omrežja ipd.
Prednost ima racionalna nabava tuje periodike v obliki klasičnih in modernih
prenosnikov ter on-line poizvedovanje v tujih podatkovnih zbirkah. Namen
sistema je zagotoviti populacijam študentov, dijakov, raziskovalcev, učiteljev
in razvojnikov čim cenejši dostop do potrebnih informacij za doseganje in
(deloma) uporabo znanja. 
Raziskovalne organizacije predstavljajo prostorska, tehnično
servisna, informacijska in administrativno poslovna okolja za čimbolj nemoteno
raziskovalno, razvojno in izobraževalno delo raziskovalcev oziroma njihovih
skupin. Povečeval se bo pomen kriterija racionalnosti in podjetniške sposobnosti
pri iskanju trga storitev zunaj klasičnega državnega proračunskega
financiranja. Država bo pospeševala zasebno iniciativo, pomembnejšim sklopom
institucionalne infrastrukture pa dajala status javnih raziskovalnih zavodov v
smislu državnih inštitutov ali s koncesijami združbam v zasebni ali mešani
lastnini. 
Državni inštitut (v sedanji pravni ureditvi javni
raziskovalni zavod) lahko z odločitvijo Vlade RS ali Državnega zbora RS postane
tista raziskovalna organizacija ali njen del, ki izpolnjuje nekatere pogoje: 
-    
večji obseg raziskovalnega potenciala na določenem strokovnem področju, 
-    
znanstvena odličnost potenciala in njegove inovacijske reference, 
-    
pomen strokovnega področja za aktualne in dolgoročne potrebe Slovenije, 
-    
zadovoljiva stopnja opremljenosti, 
-    
izkazana poslovna zmožnost vodstva organizacije, da si more zagotavljati
naročila za storitve tudi na nedržavnem trgu in zna skrbeti za kakovostno rast
strokovnega potenciala. 
Država bo spodbujala povezovanje inštitutov, ki se ukvarjajo
s tehnološkim razvojem na sorodnih oziroma povezanih znanstvenih in tehnoloških
področjih. Prav tako bo spodbujala raziskovalne organizacije, da se v celoti
ali po delih odločajo za preoblikovanje v podjetja, d.o.o ali d.d., ker je to
zanesljiv način za trženje znanja, in v mešane ali zasebne zavode v primerih
neprofitnih ustanov. Hkrati jim bo pod ugodnimi pogoji dajala v najem, odkup
ali v obliki kapitalskega vložka državno lastnino, ki jo ustvarja
nacionalizacija dela sedanjih raziskovalnih organizacij po določilih zakona o
zavodih v primerih javnih zavodov. V primerih javnih raziskovalnih zavodov
država podpira dokapitalizacijo do upada lastnega lastninskega deleža do 51 %
premoženja. 
Prav tako država podpira nastajanje t. i. “spin off” podjetij
iz fakultet ali inštitutov ob sodelovanju matičnih organizacij, zasebnih
vložkov raziskovalcev in lahko tudi države.
3. Raziskovalni stroški
Država finančno posreduje v RD s proračunskimi sredstvi in s
stimulativnimi razbremenitvami dajatev tistim, ki v RD vlagajo svoja sredstva.
Proračunska sredstva namenja neposredno za (so)financiranje programov,
projektov, centrov in (so)financiranje programiranih in pogodbeno dogovorjenih
stroškov raziskovalnih organizacij, zlasti pri izpolnjevanju t. i.
ustanoviteljskih obveznosti. Razviti bodo načini posrednega vlaganja prek
udeležbe državnih sredstev v namenskih skladih za RD. 
Raziskovalni stroški se določajo z normativi in standardi za
stroške dela, materialne stroške in amortizacijo. Ceno dela določa zakonodaja
oziroma z njo usklajen tarifni del panožne kolektivne pogodbe za raziskovalno
dejavnost. Kategorija amortizacije je v RD smiselna za stavbe, ukinja pa se za
raziskovalno opremo, ki se praviloma nadomešča z investicijami v nove
generacije opreme. V prehodnem obdobju se uporablja metoda razširjenega
združevanja amortizacije za tovrstne investicije. 
V primerih izgub javnih raziskovalnih zavodov država
posreduje tako, da: 
-    
pokrije izgube in ohranja kapaciteto zavodov, 
-    
z delno ali celotno odprodajo premoženja zavodov zmanjšuje ali celo
ukinja njihovo kapaciteto. 
Podobne finančne posledice imajo lahko tudi državne odločitve
o programski potrebnosti ali izvedbeni strokovni kakovosti državnih inštitutov.
Metodologija pri (so)financiranju projektov in programov RD
razlikuje štiri ravni stroškov, odvisno od obsega laboratorijskega dela,
terenskega dela in drugih značilnosti, ki dejansko vplivajo na skupno ceno
raznovrstnih projektov.
III. SREDSTVA PO OSREDNJIH PROGRAMIH
Javna sredstva za RD iz državnega proračuna naj bi v obdobju
od 1995 do 2000 naraščala povprečno za 10 % (realno) letno, če bodo to
dovoljevale proračunske možnosti. 
Sredstva iz proračuna RS za RD bodo
do nove odločitve namenjena navedenim programom v naslednjih okvirnih deležih:
Program                                                                                          Odstotki
-    
raziskave in razvoj:                                                                         60
·     
temeljne in aplikativne raziskave                                               30
·     
razvoj (predkonkurenčne in razvojne raziskave)                       30
-    
podiplomsko usposabljanje mladih raziskovalcev                          25
-    
raziskovalna infrastruktura in oprema
-     (brez
investicij v večja gradbena dela)                                           15
Pri tem bo v okviru postavke za raziskave in razvoj: 
-    
do 10 % sredstev celotne postavke namenjenih ciljnim raziskovalnim
programom, 
-    
do 5 % programom vitalizacije strok, 
-    
do 25 % financiranju ustanoviteljskih obveznosti inštitutom, 
-    
do 10 % predkonkurenčnim projektom in 
-    
najmanj 50 % za projektno financiranje oziroma sofinanciranje
raziskovanja. 
Delež sredstev osrednjih programov po področjih ved oziroma
strok se bo okvirno gibal takole: 
-    
v naravoslovju ostanejo proračunska sredstva v sedanjem obsegu in se
poveča vlaganja iz gospodarstva, 
-    
v tehniki se zadrži sedanji obseg proračunskih sredstev in se močno
povečajo vlaganja iz nedržavnih virov, zlasti gospodarstva, 
-    
v biotehniki se obdrži sedanji obseg sredstev in povečajo vlaganja iz
nedržavnih, zlasti gospodarstva, 
-    
v medicini se poveča sedanji obseg proračunskih sredstev in povečajo
vlaganja iz nedržavnih virov, 
-    
v družboslovju se poveča sedanji obseg proračunskih sredstev in povečajo
vlaganja iz nedržavnih virov, 
-    
v humanistiki se povečajo predvsem proračunska sredstva. 
Pri tem se za sedanji obseg šteje zdajšnja delitev
proračunskih sredstev za raziskave, razvoj in kadre po vedah prek ministrstva,
pristojnega za znanost (konec leta 1993), in sicer:
                                                                         %
-    
naravoslovje                                                     20
-    
tehnika                                                              44
-    
biotehnika                                                         11
-    
medicina                                                           10
-    
družboslovje                                                     8
-    
humanistika                                                      7
V prihodnjih letih se bodo razmerja spreminjala v skladu z
delovanjem naslednjih dejavnikov: 
-    
mehanizmi merjenja znanstvene in strokovne kakovosti ter družbene
(razvojne) relevance programov, projektov in institucij; 
-    
strateškimi odločitvami države v okviru raziskovalne in razvojne
politike o tem, katera področja v RD naj se podpirajo zaradi hitrejšega
razvoja. V ta namen se uporabi nove instrumente – ciljne raziskovalne programe
in programe oživljanja. 
Glede na institucionalno shemo raziskovalnih organizacij gre po
dolgoletnem povprečju do 45 % vseh sredstev visokošolskim organizacijam, do 50
% inštitutom, ostalo pa drugim tipom organizacij in za administriranje
raziskovalnega sistema. 
Sredstva iz proračuna Republike Slovenije se bodo po osnovnih
programih v prihodnje gibala takole: 
-    
temeljni raziskovalni program: sredstva ostanejo na doseženi ravni. Ko
se začne proračun povečevati, njihov delež rahlo upada, ko proračun doseže 1 %
BDP, začne delež naraščati, dolgoročno bistveno, 
-    
razvojni program: delež sredstev v proračunu raste, ko se povečajo
zasebna sredstva čez 100 % javnih, delež ostaja na doseženi ravni. Prednost pri
financiranju dobijo predkonkurenčni projekti in projekti, usmerjeni v visoko
vredne proizvode in storitve ter v zaposlovanje visoko kvalificirane delovne
sile. Uvedejo se nove oblike spodbujanja sovlaganja gospodarstva in drugih
državnih sfer za spodbujanje razvoja (garancija države na bančne in druge
kredite, subvencije najetih kreditov, olajšave pri uvozu nove opreme, ipd.), 
-    
program usposabljanja raziskovalcev: sredstva se ohranjajo na doseženi
stopnji, poveča se delež za podporo prehajanja v uporabniške organizacije
oziroma za nastajanje novih podjetij, 
-    
infrastrukturni programi denarno stagnirajo, srednjeročno porastejo
sredstva za raziskovalno opremo in nabavo strateške tuje znanstvene in
strokovne literature. 
Način delitve proračunskih sredstev za RD: 
-    
velika večina preko razpisov in projektov; 
-    
manjši del (s težnjo naraščanja v prihodnjih letih do četrtine vseh)
preko financiranja fiksnih in režijskih stroškov v raziskovalnih zavodih in
drugih (infrastrukturnih) zavodih; 
-    
zelo majhen del (do 5 % vseh) preko financiranja materialnih stroškov
individualnega raziskovalnega dela oziroma spremljanja razvoja strok
visokošolskih učiteljev v ministrstvu, pristojnem za šolstvo. 
S prilagoditvijo zakonodaje se bo del sredstev iz proračuna
namenjal za RD preko fundacij in nacionalnih svetov za raziskave in razvoj za
znanstvene raziskave in preko tehnološkega razvojnega sklada za prenos
tehnoloških dosežkov v gospodarsko uporabo. 
Pri raziskovalno-razvojno usmerjenih projektih sega finančna
udeležba države do 75 % stroškov za predkonkurenčne projekte, za podjetniške
razvojne do 50 % sredstev za celoten projekt, nameni pa se lahko raziskovalni
skupini oziroma raziskovalcem, ki ustrezajo kriterijem profesionalne kakovosti,
zaposlenim tako na akademskih raziskovalnih ustanovah kakor v gospodarskih
družbah. Vsakoletni proračun (postavka za MZT) določi obseg sredstev za t. i.
individualne inovacijske projekte. 
Vpelje se stalen pregled nad celoto proračunskih izdatkov za
RD po vseh vladnih resorjih in izpelje koordiniranje razvojnih politik vladnih
resorjev. 
Ministrstvo, pristojno za znanost in tehnologijo, organizira
službo za evidence in nadzor in s tem okrepi nadzor nad namensko porabo svojih
sredstev za raziskovalno dejavnost. 
Glede vprašanja zgornje meje zaslužka raziskovalca oziroma
univerzitetnega učitelja iz državnih sredstev preko različnih ministrstev kot
virov prihodka se ohranja sedanja omejitev na 1,3 plače in se s tem spodbuja
angažiranje na podjetniškem trgu, kjer lahko zaslužek presega omenjeno mejo
brez omejitve. 
Spodbuja se motivacijo za vlaganje in usmerjanje zasebnih
sredstev v razvojne in raziskovalne namene, in sicer z davčno zakonodajo, zakonsko
ureditvijo ustanavljanja zasebnih ustanov na področju raziskovalne dejavnosti,
sprostitvijo možnosti za interno in eksterno privatizacijo raziskovalnih
ustanov, zlasti podjetij, in ureditvijo sožitja profitnega in neprofitnega
poslovanja v raziskovalnih zavodih. 
Mednarodna tehnična pomoč bo usmerjana tudi v sistemske in
druge storitve za področje raziskovalne dejavnosti in poskušal se bo povečati
obseg mednarodnega raziskovalnega delovanja s sofinanciranjem iz tujih virov.
IV. KRATKOROČNI CILJI
Nacionalna raziskovalna politika uresničuje NRP s pomočjo
določitve kratkoročnih ciljev kot akcijskih opredelitev dejavnosti in z
delitvijo proračunskih sredstev za RD, podvrženo kriterijem iz IU NRP in
določilom NRP. 
Temeljne kratkoročne cilje in za njihovo uresničevanje
predvidene ukrepe in dejavnosti razvrščamo v znanstveno politiko, tehnološko
politiko ter metodološko in informacijsko podporo. 
Vlada Republike Slovenije posreduje Državnemu zboru poročilo
o izvajanju nacionalnega raziskovalnega programa za preteklo leto najkasneje do
marca tekočega leta. Vlada Republike Slovenije posreduje Državnemu zboru
predlog letne politike na področju znanosti in tehnologije v takem roku, ki bo
omogočil razpravo ob sprejemanju državnega proračuna.
V. KONČNA DOLOČBA
Ta nacionalni raziskovalni program začne veljati petnajsti
dan po objavi v Uradnem listu Republike Slovenije.
Št. 630-01/90-4/18
Ljubljana, dne 24. januarja 1995.
Predsednik 
Državnega zbora 
Republike Slovenije 
Jožef Školč l. r.