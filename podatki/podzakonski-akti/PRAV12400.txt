1. člen
Ta pravilnik določa reprezentativni trg prašičjega mesa in način
poročanja klavnic glede cen prašičjih trupov v skladu z Uredbo Komisije (ES)
št. 1249/2008 z dne 10. decembra 2008 o podrobnih pravilih za uporabo lestvic
Skupnosti za razvrščanje trupov goved, prašičev in ovac ter sporočanje njihovih
cen (UL L št. 337 z dne 16. 12. 2008, str. 3), zadnjič spremenjeno z Izvedbeno
uredbo Komisije (EU) št. 148/2014 z dne 17. februarja 2014 o spremembi Uredbe
(ES) št. 1249/2008 glede kategorij in razredov za ugotavljanje tržnih cen v
sektorju govejega mesa in glede tržnih cen za trupe prašičev (UL L št. 46 z dne
18. 2. 2014, str. 1), (v nadaljnjem besedilu: Uredba 1249/2008/ES).
2. člen
(1) Za reprezentativni trg prašičjega mesa se štejejo klavnice,
ki tedensko zakoljejo več kot 200 prašičev na letni povprečni osnovi, ki so
garani in razvrščeni v kategorijo pitanih prašičev v skladu z:
-       
Uredbo (EU) št. 1308/2013 Evropskega parlamenta in Sveta z dne 17.
decembra 2013 o vzpostavitvi skupne ureditve trgov kmetijskih proizvodov in
razveljavitvi uredb Sveta (EGS) št. 922/72, (EGS) št. 234/79, (ES) št.
1037/2001 in (ES) št. 1234/2007 (UL L št. 347 z dne 20. 12. 2013, str. 671),
zadnjič spremenjeno z Izvedbeno uredbo Komisije (EU) št. 1271/2014 z dne 28.
novembra 2014 o odobritvi zvišanja mejnih vrednosti za obogatitev vina,
proizvedenega iz grozdja, potrganega v letu 2014 z nekaterih sort vinske trte
na nekaterih vinorodnih območjih ali v delu teh območij (UL L št. 344 z dne 29.
11. 2014, str. 10);
-       
Uredbo 1249/2008/ES in
-       
predpisom, ki ureja razvrščanje prašičjih trupov.
(2) Klavnice iz prejšnjega odstavka vsak teden do torka do
12. ure sporočijo Agenciji Republike Slovenije za kmetijske trge in razvoj
podeželja (v nadaljnjem besedilu: agencija) cene in količine trupov pitanih
prašičev, ki so razvrščeni v tržna razreda E in S in težki od 60 do 120 kg, iz
predhodnega tedna na obrazcu iz priloge 1, ki je sestavni del tega pravilnika.
(3) Klavnice iz prvega odstavka tega člena do 10. dne v tekočem
mesecu za pretekli mesec sporočijo agenciji cene in količine trupov pitanih
prašičev, ki so razvrščeni v tržne razrede od S do P, na obrazcu iz priloge 2,
ki je sestavni del tega pravilnika.
(4) Cene iz drugega in tretjega odstavka tega člena so cene,
ki jih klavnice plačajo dobavitelju pitanih prašičev v EUR/100 kg klavne mase,
brez DDV, na 2 decimalki natančno. Pri izračunu cene se upošteva masa ohlajenih
trupov, ki je enaka masi toplih trupov, zmanjšani za 2 %. 
(5) Klavnice sporočijo agenciji podatke iz tega člena po spletni
aplikaciji, elektronski pošti ali telefaksu.
3. člen
Kontrolo o točnosti podatkov in poročanih cenah po tem pravilniku
opravlja Inšpektorat Republike Slovenije za kmetijstvo, gozdarstvo, lovstvo in
ribištvo najmanj enkrat letno. Klavnice iz prvega odstavka prejšnjega člena
morajo za ta namen hraniti vso dokumentacijo, povezano s poročanjem cen, najmanj
24 mesecev.
4. člen
Z dnem uveljavitve tega pravilnika preneha veljati Pravilnik o
tržno informacijskem sistemu za trg prašičjega mesa (Uradni list RS, št.
30/09).
5. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-30/2015
Ljubljana, dne 23. marca 2015
EVA 2015-2330-0065
Mag. Dejan Židan l.r.
minister
za kmetijstvo, gozdarstvo in prehrano

Priloga 1: Obrazec
za tedensko sporočanje cen in količin trupov pitanih prašičev
Priloga 2: Obrazec
za mesečno sporočanje cen in količin trupov pitanih prašičev