1. člen
(vsebina)
Ta uredba v skladu z Direktivo Sveta 96/82/ES z dne 9.
decembra 1996 o obvladovanju nevarnosti večjih nesreč, v katere so vključene
nevarne snovi (UL L št. 10 z dne 14. 1. 1997, str. 13), zadnjič spremenjeno z
Uredbo (ES) št. 1882/2003 Evropskega parlamenta in Sveta z dne 29. septembra
2003 o prilagoditvi določb glede odborov, ki pomagajo Komisiji pri
uresničevanju njenih izvedbenih pooblastil, predvidenih aktih, za katere se
uporablja postopek iz člena 251 Pogodbe ES, Sklepu Sveta 1999/468/ES (UL L št.
284 z dne 31. 10. 2003, str. 1), določa merila za določitev najmanjše razdalje
med obratom in območji, na katerih se lahko stalno ali začasno zadržuje večje
število ljudi, ter pomembnejšo infrastrukturo državnega ali lokalnega pomena (v
nadaljnjem besedilu: najmanjša razdalja).
2. člen
(uporaba)
(1) Ta uredba se uporablja za prostorsko načrtovanje in
graditev objektov v neposredni bližini obratov, za graditev obratov in za večje
spremembe obratov. 
(2) Ne glede na prejšnji odstavek se določbe te uredbe ne
uporabljajo za obrate, ki se v skladu s predpisom, ki ureja preprečevanje
večjih nesreč in zmanjševanje njihovih posledic, razvrščajo med obrate večjega
ali manjšega tveganja za okolje zaradi proizvodnje, skladiščenja ali uporabe
eksplozivnih snovi ali pripravkov.
3. člen
(izrazi)
Izraza, uporabljena v tej uredbi, imata naslednji pomen: 
1.     
vplivno območje je območje v neposredni okolici obrata, na katerem bi ob
večji nesreči v obratu lahko prišlo do škodljivih posledic za ljudi in okolje
in kjer se pri prostorskem načrtovanju in pri graditvi objektov uporabljajo
najmanjše razdalje. Vplivno območje se določi za vsak obrat posebej; 
2.     
ERPG-1, ERPG-2 in ERPG-3 so vrednosti za koncentracije nevarnih snovi v
zraku, ki jih za posamezno nevarno snov določa Ameriška zveza za zdravstveno
varstvo pri delu (AIHA) in so objavljene na njeni spletni strani. Kadar za
nevarno snov ERPG vrednost ni določena, se za določitev vplivnih območij
uporabijo podatki ministrstva, pristojnega za zdravje.
4. člen
(podlage za določitev najmanjše razdalje)
Najmanjša razdalja se določi na podlagi učinkov izpustov
nevarnih snovi v obratih in ranljivosti objektov glede na te učinke.
5. člen
(določitev vplivnega območja)
(1) Vplivno območje se določi na podlagi učinkov v neposredni
okolici obrata, do katerih bi lahko prišlo zaradi izpustov nevarnih snovi v
obratu. Učinki v neposredni okolici obrata, ki so lahko toplotno sevanje,
udarni vpliv nadtlaka ali koncentracije strupenih snovi v zraku, se določijo z
upoštevanjem scenarijev večjih nesreč, določenih v prilogi 1, ki je sestavni
del te uredbe. Vplivno območje se določi z upoštevanjem tistih učinkov, ki
izkazujejo največje vplivno območje. 
(2) Vplivno območje se na podlagi velikosti učinkov iz
prejšnjega odstavka razdeli na razrede vplivnega območja. Razredi vplivnega
območja se določijo z upoštevanjem tistih učinkov, ki vplivno območje
razvrstijo v nižji razred vplivnega območja.
6. člen
(delitev vplivnega območja na razrede vplivnega območja)
(1) Vplivno območje se razdeli na naslednje razrede vplivnega
območja: 
a)    
ožje vplivno območje, ki je vplivno območje 1. razreda, 
b)    
širše vplivno območje, ki je vplivno območje 2. razreda, 
c)    
najširše vplivno območje, ki je vplivno območje 3. razreda. 
(2) Izhodišče za določitev območij iz prejšnjega odstavka je
mesto možnega izpusta nevarne snovi v obratu, ki se ga določi z upoštevanjem
scenarijev večjih nesreč, določenih v prilogi 1 te uredbe. Kadar je v obratu
več kot eno mesto možnega izpusta nevarne snovi, ki bi lahko povzročilo večjo
nesrečo, se vplivno območje lahko določi kot ovojnica vplivnih območij za
posamezne izpuste. 
(3) Ožje vplivno območje je območje, katerega izhodišče je
mesto možnega izpusta nevarne snovi in katerega velikost in oblika se določita
tako, da je z upoštevanjem scenarijev večjih nesreč, določenih v prilogi 1 te
uredbe, toplotno sevanje večje ali enako 5 kW/m2 ali udarni vpliv
nadtlaka večji ali enak 140 mbar ali koncentracija strupenih snovi večja ali
enaka ERPG-3. 
(4) Širše vplivno območje je območje, katerega izhodišče je
mesto možnega izpusta nevarne snovi in katerega velikost in oblika se določita
tako, da je z upoštevanjem scenarijev večjih nesreč, določenih v prilogi 1 te
uredbe, toplotno sevanje med 5 kW/m2 in 3 kW/m2 ali
udarni vpliv nadtlaka med 140 mbar in 50 mbar ali koncentracija strupenih snovi
med ERPG-3 in ERPG-2. 
(5) Najširše vplivno območje je območje, katerega izhodišče
je mesto možnega izpusta nevarne snovi in katerega velikost in oblika se
določita tako, da je z upoštevanjem scenarijev večjih nesreč, določenih v
prilogi 1 te uredbe, toplotno sevanje enako ali manjše od 3 kW/m2 in
večje od 1.8 kW/m2 ali udarni vpliv nadtlaka enak ali manjši od 50
mbar in večji od 20 mbar ali koncentracija strupenih snovi enaka ali manjša od
ERPG-2 in največ ERPG-1.
7. člen
(ranljivost objektov)
(1) Za določitev najmanjše razdalje se objekti na vplivnih
območjih razdelijo v naslednje razrede ranljivosti objektov: 
1.     
objekti manjše ranljivosti so predvsem nestanovanjske stavbe za
opravljanje industrijske dejavnosti, cevovodi, komunikacijska omrežja in
elektroenergetski vodi ter kompleksni industrijski objekti; 
2.     
objekti srednje ranljivosti so predvsem manjše stanovanjske stavbe in
manjše nestanovanjske stavbe; 
3.     
objekti večje ranljivosti so predvsem stanovanjske stavbe in
nestanovanjske stavbe srednje velikosti; 
4.     
objekti največje ranljivosti so predvsem večje stanovanjske stavbe,
nestanovanjske stavbe za izobraževanje in znanstvenoraziskovalno delo ter za
zdravstvo in gradbeno inženirski objekti, pri uporabi katerih se ljudje
zadržujejo na prostem. 
(2) Razredi ranljivosti objektov so za posamezne vrste objektov
po enotni klasifikaciji objektov iz predpisa, ki ureja uvedbo in uporabo enotne
klasifikacije objektov, podrobneje določeni v prilogi 2, ki je sestavni del te
uredbe.
8. člen
(merila za določitev najmanjše razdalje)
(1) Najmanjša razdalja se določi tako, da združitev razreda
vplivnega območja obrata in razreda ranljivosti objekta zagotavlja sprejemljivo
ogroženost. 
(2) Združitve razredov vplivnega območja in razredov
ranljivosti objektov, ki zagotavljajo sprejemljivo ogroženost, so določene v
matriki ogroženosti, ki je določena v prilogi 3, ki je sestavni del te uredbe. 
(3) Kadar se vplivna območja, določena za posamezne obrate,
med seboj prekrivajo, se na območju prekrivanja določijo najmanjše razdalje z
upoštevanjem vplivnega območja nižjega razreda.
PREHODNA IN KONČNA DOLOČBA
9. člen
(začeti postopki)
Določbe te uredbe se ne uporabljajo za graditev obratov ali
večje spremembe obratov, za katere je bila vloga za izdajo okoljevarstvenega
soglasja ali okoljevarstvenega dovoljenja vložena pred uveljavitvijo te uredbe.
10. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-15/2008/8
Ljubljana, dne 27. marca 2008
EVA 2007-2511-0015
Vlada Republike Slovenije
Janez Janša l.r. 
Predsednik

Priloga
1: Scenarij večjih nesreč za določitev vplivnih območij
Priloga
2: Razvrstitev objektov v razrede ranljivosti objektov
Priloga
3: Matrika ogroženosti