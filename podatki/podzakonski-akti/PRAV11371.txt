1. člen
(vsebina)
(1) Ta pravilnik opredeljuje vrste in
oblike izvajanja ter izvajalce psihološke pomoči in psihološke podpore uslužbencem
policije, dogodke, ob katerih se zagotavlja psihološka pomoč in psihološka
podpora, ter obveznosti policije, psihologa, policijskega zaupnika in kandidata
za policijskega zaupnika.
(2) Določbe tega pravilnika se
smiselno uporabljajo tudi za zagotavljanje psihološke pomoči in psihološke
podpore ožjim družinskim članom uslužbencev policije.
2. člen
(pomen izrazov)
Posamezni izrazi, ki so uporabljeni v tem
pravilniku, imajo naslednji pomen:
1.     
»psihološka pomoč« je znanstveno in strokovno utemeljena dejavnost za
pomoč uslužbencem policije v duševni stiski, ki jo izvaja psiholog, zaposlen na ministrstvu,
pristojnem za notranje zadeve, ali v policiji,
2.     
»psihološka podpora« je dejavnost policijskega zaupnika in kandidata za policijskega zaupnika za pomoč
uslužbencem policije v duševni stiski,
3.     
»duševna stiska« je subjektivni občutek psihičnega neugodja in nemoči,
4.     
»zaupni odnos« je odnos med psihologom in uslužbencem policije, kjer se
spoštuje načelo poklicne tajnosti, smiselno pa velja tudi za policijskega
zaupnika in kandidata za policijskega zaupnika,
5.     
»intervizija« je vrsta supervizije (metoda učenja, kjer strokovnjaki
usmerjajo skupino ali posameznika pri strokovnem delu), kjer strokovnjaki na
rednih oblikah srečanj izmenjujejo izkušnje, mnenja, spoznanja in kjer nihče ne
prevzame stalne vloge supervizorja,
6.     
»policijski zaupnik« je uslužbenec policije, ki je v policiji zaključil
usposabljanje po programu razvijanja socialnih, osebnostnih in strokovnih
kompetenc policijskih zaupnikov ter je v skladu s tem pravilnikom imenovan za
policijskega zaupnika,
7.     
»kandidat za policijskega zaupnika« je uslužbenec policije, ki se v
policiji usposablja po programu razvijanja socialnih, osebnostnih in strokovnih
kompetenc policijskih zaupnikov.
3. člen
(dogodki, ob katerih se zagotavlja
psihološka pomoč in psihološka podpora)
(1) V
okviru psihološke pomoči in psihološke podpore se uslužbencem policije
zagotavlja pomoč ob duševni stiski, ki je posledica hujših stresnih dogodkov na
delovnem mestu ali drugih dogodkov, ki vplivajo ali bi lahko vplivali na
opravljanje dela uslužbencev policije, ne glede na to, ali so se zgodili v
delovnem času ali izven delovnega časa uslužbencev policije.
(2) Dogodki,
ob katerih se zagotavlja psihološka pomoč in psihološka podpora, so zlasti:
1.     
dogodki, v katerih je bilo ogroženo lastno življenje, življenje
sodelavca ali ožjega družinskega člana,
2.     
smrt ali hujša poškodba sodelavca ali ožjega družinskega člana,
3.     
samomorilna ogroženost uslužbenca policije ali navzočnost pri poskusu
samomora ali samomoru,
4.     
uporaba prisilnih sredstev, ki ima za posledico posebno hudo telesno
poškodbo ali smrt druge osebe,
5.     
lastna hujša telesna poškodba ali huda bolezen,
6.     
obravnava prometne ali druge nesreče s hudimi telesnimi poškodbami ali
smrtjo,
7.     
obravnava kaznivih dejanj zoper življenje in telo ter kaznivih dejanj
zoper spolno nedotakljivost, kjer so kot žrtve udeleženi otroci, ter kaznivih
dejanj in dogodkov, ki imajo za posledico smrt ene ali več oseb,
8.     
osebne težave in stiske,
9.     
ogroženost uslužbenca policije ali njegovih bližnjih v zvezi z delom
uslužbenca policije,
10.  
primeri, ko uslužbenec policije želi svetovanje glede vodenja
zahtevnejših postopkov z ljudmi z motnjami v duševnem zdravju,
11.  
kazenski postopek zoper uslužbenca policije,
12.  
drugi hujši stresni dogodki.
4. člen
(zagotavljanje psihološke pomoči in
psihološke podpore)
(1) Policija na področju psihološke
pomoči in psihološke podpore zagotavlja:
-       
24-urno nujno psihološko pomoč,
-       
delovanje psihologov, policijskih zaupnikov in kandidatov za policijske
zaupnike v policiji,
-       
izvedbo preventivnih programov, namenjenih obvladovanju psihičnih
obremenitev,
-       
izvedbo usposabljanja policijskih zaupnikov in kandidatov za policijske
zaupnike s področja obvladovanja psihičnih obremenitev,
-       
pogoje za delo in strokovni razvoj izvajalcev psihološke pomoči in
psihološke podpore.
(2) Usposabljanje
uslužbencev policije za obvladovanje psihičnih obremenitev poteka po programih,
ki jih določi generalni direktor policije.
5. člen
(dejavnost psihologa)
(1) Psiholog nudi psihološko pomoč ob
duševni stiski, ki je posledica dogodkov iz 3. člena tega pravilnika.
(2) Oblike psihološke pomoči so:
-       
krizna intervencija,
-       
razbremenilni razgovor,
-       
psihološko svetovanje,
-       
psihoterapija,
-       
druge oblike, skladno s psihološko stroko.
(3) Psihologi so pri izvajanju
psihološke pomoči samostojni, zaradi zagotavljanja duševnega zdravja obravnavanega
uslužbenca policije pa lahko z njegovim soglasjem sodelujejo tudi s pristojnimi
zdravstvenimi ustanovami.
6. člen
(dejavnost policijskega zaupnika in
kandidata za policijskega zaupnika)
(1) Policijski
zaupnik nudi psihološko podporo ob duševni stiski, ki je posledica dogodkov iz
3. člena tega pravilnika.
(2) Policijske
zaupnike imenuje in razrešuje generalni direktor policije na predlog notranje
organizacijske enote generalne policijske uprave, pristojne za zagotavljanje
psihološke pomoči in psihološke podpore.
(3) Psihološko
podporo lahko v okviru usposabljanja po programu razvijanja socialnih,
osebnostnih in strokovnih kompetenc policijskih zaupnikov, pod nadzorom
psihologa in ob privolitvi uslužbenca policije, nudi tudi kandidat za
policijskega zaupnika.
(4) Ne
glede na prejšnji odstavek kandidat za policijskega zaupnika ne more nuditi
psihološke podpore v primeru, ko je zaradi duševne stiske, ki je posledica dogodkov
iz 3. člena tega pravilnika, ogroženo
zdravje ali življenje uslužbenca policije. Presojo iz prejšnjega stavka opravi
psiholog.
(5) Psihološka
podpora se izvaja v obliki svetovanja ali razbremenilnega razgovora.
(6) Nudenje
psihološke podpore uslužbencem policije ima prednost pred drugimi nalogami
policijskega zaupnika in kandidata za policijskega zaupnika.
7. člen
(stik uslužbenca policije s psihologom ali
policijskim zaupnikom)
(1) Stik s psihologom ali policijskim
zaupnikom lahko vzpostavi uslužbenec policije v duševni stiski, ki je posledica
dogodkov iz 3. člena tega pravilnika, njegov nadrejeni, pristojni
operativno komunikacijski center, sodelavec ali bližnji. Ne glede na prejšnji
stavek, vsak uslužbenec policije, ki je seznanjen, da je zaradi osebnih težav
in stiske ogroženo zdravje ali življenje sodelavca, takoj obvesti psihologa in
vodjo policijske enote, v katero je razporejen sodelavec, čigar zdravje ali
življenje je ogroženo.
(2) Stik s psihologom se vzpostavi:
-       
s klicem na interventni telefon (24 ur dnevno),
-       
s telefonskim ali osebnim kontaktom s psihologom,
-       
preko elektronske pošte.
(3) Stik s policijskim zaupnikom se
vzpostavi:
-       
s telefonskim ali osebnim kontaktom,
-       
preko elektronske pošte.
(4) Številka interventnega telefona,
telefonske številke in elektronski naslovi psihologov in policijskih zaupnikov
se objavijo na intranetu policije.
8. člen
(obveznosti policije)
(1) Ko
je vodja policijske enote seznanjen, da je pri uslužbencu policije, ki je
razporejen v njegovo enoto, nastopil dogodek iz 3. člena
tega pravilnika, ga v najkrajšem možnem času oziroma najkasneje v roku 48 ur
seznani o možnosti zagotavljanja psihološke pomoči ali psihološke podpore in mu
omogoči stik s psihologom ali policijskim zaupnikom. Stik iz prejšnjega stavka
se lahko uslužbencu policije omogoči tudi v njegovem delovnem času.
(2) V
primerih iz 1. do 4. točke drugega odstavka 3. člena
tega pravilnika, pristojni operativno komunikacijski center takoj obvesti
psihologa s klicem na interventni telefon.
9. člen
(obveznosti psihologa)
(1) Psiholog sodeluje s policijskimi
zaupniki, nadzira kandidate za policijske zaupnike, usposablja policijske
zaupnike in kandidate za policijske zaupnike ter jim nudi intervizijo.
(2) Psiholog nudi uslužbencu policije
strokovno pomoč v najkrajšem možnem času.
(3) O začetku in zaključku nudenja
psihološke pomoči psiholog obvesti svojega vodjo.
(4) Če bi bilo zaradi dogodkov iz 3.
člena tega pravilnika lahko ogroženo zdravje uslužbenca policije, psiholog s
soglasjem obravnavanega o svojih ugotovitvah obvesti vodjo policijske enote, v
katero je obravnavni razporejen.
(5) Če je zaradi dogodkov iz 3. člena
tega pravilnika ogroženo življenje uslužbenca policije ali druge osebe,
psiholog o tem obvesti vodjo policijske enote, v katero je obravnavani razporejen,
po potrebi pa tudi pristojni operativno – komunikacijski center. Soglasje
obravnavanega v tem primeru ni potrebno.
(6) V primerih iz 1. do 4. točke
drugega odstavka 3. člena tega pravilnika psiholog pred začetkom aktivnosti
obvesti pristojni operativno – komunikacijski center, če ta o dogodku še ni bil
obveščen.
(7) Psiholog notranji organizacijski enoti
generalne policijske uprave, pristojni za zagotavljanje psihološke pomoči in
psihološke podpore, do petega dne v mesecu posreduje pisno poročilo o dejavnostih
iz tega pravilnika v preteklem mesecu, ki vsebuje število novo obravnavanih
zadev.
10. člen
(obveznosti policijskega zaupnika)
(1) Policijski zaupnik o vsakem
primeru sproti obvešča dežurnega psihologa.
(2) Policijski zaupnik pri delu
sodeluje s psihologi in upošteva njihove strokovne napotke, navodila in
usmeritve za delo.
(3) Pri delu s posameznikom, skupino
ali ustanovo policijski zaupnik vzpostavi zaupni odnos.
(4) Policijski zaupnik posreduje o
svojem delu notranji organizacijski enoti generalne policijske uprave,
pristojni za zagotavljanje psihološke pomoči in psihološke podpore, do petega
dne v mesecu pisno poročilo o dejavnostih iz tega pravilnika v preteklem
mesecu, ki vsebuje število obravnavanih zadev, število izvedenih oblik
psihološke podpore ter število opravljenih ur.
(5) O začetku in zaključku nudenja
psihološke podpore policijski zaupnik obvesti vodjo svoje policijske enote.
(6) Če bi bilo zaradi dogodkov iz 3.
člena tega pravilnika lahko ogroženo zdravje uslužbenca policije, policijski
zaupnik s soglasjem obravnavanega o svojih ugotovitvah obvesti vodjo policijske
enote, v katero je obravnavni razporejen.
(7) Če je zaradi dogodkov iz 3. člena
tega pravilnika ogroženo življenje uslužbenca policije ali druge osebe, policijski
zaupnik o tem obvesti vodjo policijske enote, v katero je obravnavani
razporejen, po potrebi pa tudi pristojni operativno – komunikacijski center.
Soglasje obravnavanega v tem primeru ni potrebno.
(8) V primerih iz 1. do 4. točke
drugega odstavka 3. člena tega pravilnika policijski zaupnik pred začetkom
aktivnosti obvesti pristojni operativno – komunikacijski center, če ta o
dogodku še ni bil obveščen.
(9) Določbe tega člena se smiselno
uporabljajo tudi za kandidata za policijskega zaupnika.
11. člen
(poročanje vodstvu)
Notranja
organizacijska enota generalne policijske uprave, pristojna za zagotavljanje
psihološke pomoči in psihološke podpore, posreduje do 31. marca
generalnemu direktorju policije in notranji organizacijski enoti ministrstva,
pristojni za varnost in zdravje pri delu, letno poročilo o delu psihologov,
policijskih zaupnikov in kandidatov za policijske zaupnike za preteklo leto.

Pravilnik o psihološki pomoči in psihološki
podpori uslužbencem policije (Uradni list RS, št. 51/13) vsebuje naslednjo končno določbo:
»12. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik
o spremembah in dopolnitvah Pravilnika o psihološki pomoči in psihološki
podpori uslužbencem policije (Uradni list RS, št. 20/23)
vsebuje naslednjo končno določbo:
»KONČNA DOLOČBA
12. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.