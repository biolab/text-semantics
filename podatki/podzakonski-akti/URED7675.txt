l. SPLOŠNE DOLOČBE
1. člen
(namen)
S to uredbo se v pravni red Republike Slovenije prenaša
Direktiva Sveta 2013/59/Euratom z dne 5. decembra 2013 o določitvi
temeljnih varnostnih standardov za varstvo pred nevarnostmi zaradi
ionizirajočega sevanja in o razveljavitvi direktiv 89/618/Euratom,
90/641/Euratom, 96/29/Euratom, 97/43/Euratom in 2003/122/Euratom (UL L
št. 13 z dne 17. 1. 2014, str. 1), zadnjič popravljena s Popravkom
(UL L št. 72 z dne 17. 3. 2016, str. 69), in določa:
-       
obveznosti in pravila ravnanja glede ukrepov varstva pred sevanji, ki
jih morajo izpolnjevati pošiljatelj, prevzemnik in organizator prevoza pri
izvozu, iznosu, uvozu ali vnosu pošiljk odpadnih kovin v Republiko Slovenijo,
pri tranzitu pošiljk odpadnih kovin s povišanim sevanjem in pri domačem prometu
s pošiljkami odpadnih kovin;
-       
obveznosti in pravila ravnanja glede ukrepov varstva pred sevanji, ki
jih morajo izpolnjevati upravljalci večjih poštnih centrov, letališč,
pristanišč;
-       
obveznosti in pravila ravnanja glede ukrepov varstva pred sevanji, ki
jih morajo izpolnjevati odpadi in predelovalni obrati odpadnih kovin, in sicer
zbiralci odpadkov v zbirnih centrih, izvajalci obdelave odpadnih kovin v
napravah za obdelavo odpadkov, izvajalci obdelave odpadne električne in
elektronske opreme v obratih za obdelavo te opreme ter upravljavci centrov za
ravnanje s komunalnimi odpadki v teh centrih;
-       
ukrepe, da se preprečita čezmerna izpostavljenost delavcev in
prebivalstva ter kontaminacija okolja zaradi nezadostnega nadzora nad viri
sevanja neznanega izvora ter da se prepreči večja premoženjska škoda ob
odpravljanju posledic zaradi kontaminacije nad predpisano mejo.
2. člen
(področje uporabe)
(1) Ta uredba se uporablja za odpadne kovine, ki
nastajajo v Republiki Sloveniji in zunaj nje ter so namenjene v skladiščenje
pred njihovo nadaljnjo obdelavo ali neposredno v predelavo v napravo za
proizvodnjo železa, jekla ali barvnih kovin v Republiki Sloveniji oziroma v
državah članicah Evropske unije (v nadaljnjem besedilu: EU) ali tretjih državah
ter za odpadno električno in elektronsko opremo, in sicer neposredno pred njeno
obdelavo.
(2) Ta uredba se uporablja tudi za pošiljke odpadnih
kovin, ki so v Republiki Sloveniji v tranzitu in za uvoz blaga in pošiljk, ki
bi bile lahko radioaktivno kontaminirane ali bi vsebovale vire sevanja
neznanega izvora, nanje pa bi naleteli upravljavci večjih poštnih centrov,
letališč in pristanišč.
(3) Za vprašanja v zvezi z ravnanjem pri pošiljanju
odpadnih kovin, ki niso posebej urejena s to uredbo, se uporabljajo predpisi,
ki urejajo pošiljke odpadkov.
(4) Za vprašanja v zvezi s predelavo odpadnih kovin v
napravah za proizvodnjo železa, jekla ali barvnih kovin, ki niso posebej
urejena s to uredbo, se uporabljajo predpis, ki ureja odpadke, predpis, ki
ureja vrsto dejavnosti in naprav, ki lahko povzročajo onesnaževanje okolja
večjega obsega, predpisi, ki urejajo emisije snovi v zrak, in predpisi, ki
urejajo emisijo snovi in toplote pri odvajanju odpadne vode.
(5) Za vprašanja v zvezi z odpadno električno in
elektronsko opremo, ki niso posebej urejena s to uredbo, se uporablja predpis,
ki ureja odpadno električno in elektronsko opremo.
(6) Za vprašanja v zvezi z meritvami radioaktivnosti
pošiljk odpadnih kovin, odpadne električne in elektronske opreme in drugega
blaga in pošiljk, ki niso posebej urejena s to uredbo, se uporabljata predpis,
ki ureja monitoring radioaktivnosti, in predpis, ki ureja uporabo virov sevanja
in sevalne dejavnosti.
3. člen
(izrazi)
Izrazi, uporabljeni v tej uredbi, pomenijo:
1.     
hitrost doze je časovni odvod ustrezne doze (absorbirane, ekvivalentne,
efektivne, predvidene ekvivalentne, predvidene efektivne) ali njenih
ekvivalentov (okoliški, smerni, osebni) in pomeni spremembo doze v enoti časa;
2.     
iznos pošiljke odpadnih kovin iz Republike Slovenije je iznos le-te v
države članice EU, pošiljka pa ima carinski status unijskega blaga;
3.     
izvajalec meritev radioaktivnosti pošiljk (v nadaljnjem besedilu:
izvajalec meritev) je fizična ali pravna oseba, ki je pridobila pooblastilo za
izvajalca meritev radioaktivnosti pošiljk odpadnih kovin, odpadkov, odpadne
električne in elektronske opreme in uvoženega blaga na podlagi predpisa, ki
ureja monitoring radioaktivnosti;
4.     
meritve radioaktivnosti so meritve hitrosti doze sevanja gama;
5.     
nevarni vir sevanja je vir sevanja, določen v uredbi, ki ureja sevalne
dejavnosti;
6.     
notranji promet pošiljke odpadnih kovin je pošiljka odpadnih kovin med
pošiljateljem in prevzemnikom odpadnih kovin v Republiki Sloveniji;
7.     
odpadna električna in elektronska oprema (v nadaljnjem besedilu: OEEO)
je določena v predpisu, ki ureja odpadno električno in elektronsko opremo;
8.     
odpadne kovine so odpadne kovine in zlitine s seznama odpadkov, ki je
določen v prilogi Odločbe Komisije z dne 3. maja 2000 o nadomestitvi
Odločbe 94/3/ES o oblikovanju seznama odpadkov, skladno s členom 1(a) Direktive
Sveta 75/442/EGS o odpadkih in Odločbe Sveta 94/904/ES o oblikovanju seznama
nevarnih odpadkov, skladno s členom 1(4) Direktive Sveta 91/689/EGS o nevarnih
odpadkih (UL L št. 226 z dne 6. 9. 2000, str. 3; Odločba 2000/532/ES),
zadnjič spremenjene s Sklepom Komisije z dne 18. decembra 2014 o spremembi
Odločbe Komisije 2000/532/ES o seznamu odpadkov v skladu z Direktivo 2008/98/ES
Evropskega parlamenta in Sveta (UL L št. 370 z dne 30. 12. 2014, str.
44; Sklep 2014/955/EU), (v nadaljnjem besedilu: Odločba 2000/532/ES), ki so v
celoti določene s šestmestno kodo za odpadek in z ustrezno dvomestno ali
štirimestno kodo naslovov naslednjih poglavij, kjer je večja verjetnost, da je
v pošiljki odpadkov lahko (nehote) tudi radioaktivna snov oziroma se zazna
povišano sevanje: 02 (02 01 10), 10, 12, 15 (15 01 04), 16 (16 02), 17 (17 04),
19 (19 10), 19 (19 12 02 in 19 12 03) in 20 (20 01 40);
9.     
organizator prevoza je fizična ali pravna oseba, ki organizira prevoz
ali opravlja druge storitve v zvezi s prevozom pošiljk odpadnih kovin ali
drugega blaga;
10.  
poročilo o meritvah radioaktivnosti pošiljke (v nadaljnjem besedilu:
poročilo o meritvah) je poročilo o izvedbi meritev radioaktivnosti pošiljk, ki
ga izdela izvajalec meritev v skladu s to uredbo;
11.  
pošiljatelj je fizična ali pravna oseba, ki pošilja pošiljko odpadnih
kovin ali drugega blaga;
12.  
pošiljka je pošiljka odpadnih kovin ali drugega blaga, ki naj bi jo
pošiljatelj dobavil prevzemniku in je lahko v eni ali več enotah za prevoz, na
primer v zabojnikih; v primeru poštnih centrov, letališč in pristanišč je
pošiljka vsakršno blago in predmeti, ki bi lahko bili radioaktivno
kontaminirani ali bi vsebovali vire sevanja neznanega izvora;
13.  
predelava odpadnih kovin obsega za namen te uredbe pridobivanje kovin in
njihovih spojin z recikliranjem odpadnih kovin kot postopek predelave odpadkov
iz predpisa, ki ureja odpadke;
14.  
prevzemnik je fizična ali pravna oseba, ki prejme pošiljko odpadnih
kovin ali drugega blaga;
15.  
tranzit pošiljke odpadnih kovin čez Republiko Slovenijo je prevoz iz
držav članic EU v druge države članice EU ali v tretje države in iz tretjih
držav v države članice EU;
16.  
večji poštni centri so za namen te uredbe vsi tisti poštni in logistični
centri, v katere vstopajo ali skozi njih prehajajo pošiljke neunijskega blaga;
17.  
vnos pošiljke odpadnih kovin, ki prihajajo v Republiko Slovenijo, je
vnos le-te iz države članice EU, pošiljka pa ima carinski status unijskega
blaga.
ll. ZAVEZANCI IN NJIHOVE OBVEZNOSTI
4. člen
(obveznosti prevzemnika pošiljke odpadnih kovin pri uvozu,
vnosu in notranjem prometu)
(1) Prevzemnik mora zagotoviti, da izvajalec meritev v
skladu z 8. členom te uredbe in v skladu s programom meritev izvede
meritve radioaktivnosti vsake pošiljke odpadnih kovin, ki se uvozijo ali
vnesejo v Republiko Slovenijo iz druge države članice EU ali tretjih držav.
Prevzemnik mora od izvajalca meritev pridobiti poročilo o teh meritvah.
(2) Kadar gre v primerih iz prejšnjega odstavka za uvoz
pošiljk odpadnih kovin, mora prevzemnik ali njegov zastopnik pred sprostitvijo
v prost promet za te pošiljke predložiti poročilo o meritvah carinskemu organu.
(3) Prevzemnik mora za vsako pošiljko odpadnih kovin v
notranjem prometu zagotoviti, da izvajalec meritev v skladu s svojim programom
meritev izvede meritev radioaktivnosti pošiljke odpadnih kovin, preden začne
prevzemnik predelavati odpadne kovine iz take pošiljke. Prevzemnik mora od
izvajalca meritev pridobiti poročilo o meritvah, če izmerjene vrednosti
radioaktivnosti pošiljke odpadnih kovin presegajo vrednosti iz 8. člena te
uredbe.
(4) Prevzemnik poravnava vse stroške izvedbe meritve
radioaktivnosti pošiljke odpadnih kovin, ki se izvajajo v zvezi s pošiljko
odpadnih kovin, prav tako pa tudi vse morebitne stroške ukrepov varstva pred
sevanji, ki mu jih odredi inšpektor organa, pristojnega za jedrsko varnost, v
zvezi z ravnanjem s pošiljko odpadnih kovin.
(5) Prevzemnik mora poročilo o meritvah hraniti najmanj
tri leta od njegove izdaje.
5. člen
(obveznosti pošiljatelja pošiljke odpadnih kovin v primeru
izvoza ali iznosa)
Določbe prvega, četrtega in petega odstavka prejšnjega člena
se smiselno uporabljajo v primeru izvoza ali iznosa pošiljke odpadnih kovin iz
Republike Slovenije v drugo državo članico EU ali v tretjo državo, pri čemer
vse obveznosti prevzemnika iz navedenega člena prevzame pošiljatelj pošiljke
odpadnih kovin.
6. člen
(obveznosti organizatorja prevoza pošiljke odpadnih kovin ali
drugega blaga v tranzitu)
(1) Če je bil organizator prevoza pošiljke odpadnih
kovin ali drugega blaga, ki je organiziral njen tranzit čez Republiko
Slovenijo, obveščen, da so pristojni organi države članice EU ali tretje države
zavrnili nadaljnji prevoz oziroma vnos ali uvoz te pošiljke zaradi povišane
radioaktivnosti, mora v najkrajšem mogočem času obvestiti organ, pristojen za
jedrsko varnost, o zavrnitvi pošiljke in morebitnih ukrepih, ki so mu bili v
zvezi z zavrnitvijo odrejeni.
(2) Organizator prevoza pošiljke iz prejšnjega odstavka
mora zagotoviti izvedbo in poravnati vse stroške ukrepov varstva pred sevanji
oziroma ukrepov varovanja, ki mu jih odredi inšpektor organa, pristojnega za
jedrsko varnost, v zvezi z ravnanjem z zavrnjeno pošiljko.
(3) Pri ravnanju z zavrnjenimi pošiljkami v tranzitu
zavezujejo organizatorja prevoza poleg ukrepov iz prvega in drugega odstavka
tega člena smiselno tudi zahteve in obveznosti iz 8. člena te uredbe.
7. člen
(drugi zavezanci za meritve)
(1) Poleg zavezancev iz 4., 5. in 6. člena te
uredbe so zavezanci za izvajanje meritev pošiljk po tej uredbi tudi:
a)    
upravljavci večjih poštnih centrov, letališč in pristanišč, čez katere
poteka uvoz blaga in pošiljk, ki bi bile lahko radioaktivno kontaminirane ali
bi vsebovale vire sevanja neznanega izvora. Ti upravljavci so naslednji:
- 
Letališče Jožeta Pučnika Ljubljana (upravljavec: Fraport Slovenija, d.
o. o., Zgornji Brnik 130A, 4210 Brnik – Aerodrom),
- 
Letališče Edvarda Rusjana Maribor (upravljavec: AERODROM MARIBOR
d. o. o., Letališka cesta 10, 2312 Orehova vas),
- 
Letališče Portorož (upravljavec: AERODROM PORTOROŽ, d. o. o., Sečovlje
19, 6333 Sečovlje),
- 
Pristanišče za mednarodni promet v Kopru (upravljavec prekladanja:
koncesionar LUKA KOPER, d. d., Vojkovo nabrežje 38, 6000 Koper,
- 
upravljavci vseh poštnih centrov, kot so opredeljeni v 16. točki
3. člena te uredbe;
b)    
izvajalci obdelave odpadnih kovin, ki so vključeni v proizvodnjo in
predelavo kovin iz priloge 1 točka 2.2 do 2.5 iz Direktive 2010/75/EU
Evropskega parlamenta in Sveta z dne 24. novembra 2010 o industrijskih
emisijah (celovito preprečevanje in nadzorovanje onesnaževanja, prenovitev) (UL
L št. 334 z dne 17. 12. 2010, str. 17), zadnjič popravljene s
Popravkom (UL L št. 158 z dne 19. 6. 2012, str. 25);
c)    
izvajalci obdelave OEEO iz predpisa, ki ureja ravnanje z OEEO;
č)    upravljavci centrov za obdelavo mešanih komunalnih odpadkov, za
katere je treba pridobiti okoljevarstveno dovoljenje za predelavo ali
odstranjevanje odpadkov v skladu z zakonom, ki ureja varstvo okolja.
(2) Zavezanci iz prejšnjega odstavka morajo zagotoviti
izvedbo meritev radioaktivnosti pošiljk v skladu z 8. členom te uredbe,
zagotoviti izdelavo poročila o meritvah v skladu z 9. členom te uredbe in
zagotoviti izdelavo letnega poročila o meritvah v skladu z 10. členom te
uredbe.
III. PRAVILA RAVNANJA PRI POŠILJANJU
8. člen
(meritve, obveščanje, ukrepi in spremljanje)
(1) Meritve radioaktivnosti pošiljk lahko izvaja samo
izvajalec meritev, ki je pridobil pooblastilo za izvajalca meritev po predpisu,
ki ureja monitoring radioaktivnosti.
(2) Merilna oprema za izvajanje meritev iz prejšnjega odstavka
mora ustrezati merilom, ki so predpisana v Prilogi, ki je sestavni del te
uredbe.
(3) Če izvajalec meritev na podlagi meritev
radioaktivnosti ugotovi, da hitrost doze na površini pošiljke več kot za 50
odstotkov presega hitrost doze naravnega ozadja, mora v najkrajšem mogočem času
obvestiti organ, pristojen za jedrsko varnost. Obvestilo mora vsebovati
celovito informacijo, kot jo opredeljuje 9. člen te uredbe.
(4) Poleg primerov iz prejšnjega odstavka mora izvajalec
meritev obvestiti organ, pristojen za jedrsko varnost, tudi v drugih posebnih
primerih, ko bi z merilno opremo zaznal manjše preseganje hitrosti doze
naravnega ozadja, a utemeljeno sumil, da je v pošiljki vir sevanja, ko bi s
svojo opremo zaznal druge vrste sevanja (npr. sevanje beta, nevtronsko
sevanje), površinsko kontaminacijo ali identificiral na podlagi meritve
vsebnost radionuklidov, ki so neskladni s pošiljko.
(5) Če izvajalec meritev na podlagi meritev
radioaktivnosti ugotovi, da je hitrost doze na površini pošiljke večja od 5
μSv/h (oziroma 50-krat večja od hitrosti doze naravnega ozadja) ali da je
hitrost doze na mestu voznika oziroma spremljevalnega osebja večja od 0,5 μSv/h
(oziroma 5-krat večja od hitrosti doze naravnega ozadja), mora prevzemnik na
svoje stroške nemudoma zagotoviti ukrepe varstva pred sevanji na kraju, na
katerem je pošiljka, če mu jih odredi inšpektor organa, pristojnega za jedrsko
varnost.
(6) Prevzemnik mora tudi v primerih iz tretjega in
četrtega odstavka tega člena na svoje stroške zagotoviti ukrepe, če mu jih
odredi inšpektor organa, pristojnega za jedrsko varnost.
(7) Če gre v primeru iz tretjega, četrtega in petega
odstavka tega člena za uvoz, carinski organ pošiljke ne sprosti v prosti
promet, prevzemnik pa zagotovi njeno vrnitev pošiljatelju, pri čemer organ,
pristojen za jedrsko varnost, o tem obvesti pristojni upravni organ države, iz
katere je pošiljka izvorno prišla, in dodatno pristojni upravni organ države, v
katero se pošiljka vrača, če to ni hkrati tudi izvorna država.
(8) Če gre v primeru iz tretjega, četrtega in petega
odstavka tega člena za vnos pošiljke, prevzemnik pa zagotovi njeno vrnitev
pošiljatelju, organ, pristojen za jedrsko varnost, o tem obvesti pristojni
upravni organ države, iz katere je pošiljka izvorno prišla, in dodatno
pristojni upravni organ države, v katero se pošiljka vrača, če to ni hkrati
tudi izvorna država.
(9) Če je kraj odpreme pošiljke iz sedmega in osmega
odstavka tega člena v Republiki Sloveniji, organ, pristojen za jedrsko varnost,
odredi ukrepe varstva pred sevanjem osebi, ki je pošiljko odpremila.
(10) Poleg zagotovitve ukrepov varstva pred sevanji iz
petega in šestega odstavka tega člena lahko inšpektor organa, pristojnega za
jedrsko varnost, odredi tudi ukrepe varovanja, če se glede na značilnosti
primera presodi, da gre za nevarne vire sevanja ali jedrske snovi.
9. člen
(poročilo o meritvah)
(1) Poročilo o meritvah izdela izvajalec meritev.
(2) Poročilo o meritvah vsebuje najmanj naslednje
podatke:
-       
kraj in datum meritve;
-       
izvajalca meritve radioaktivnosti;
-       
vrsto odpadnih kovin ali drugega blaga v pošiljki;
-       
količino odpadnih kovin ali drugega blaga v pošiljki;
-       
pošiljatelja pošiljke;
-       
prevoznika pošiljke;
-       
organizatorja prevoza pošiljke;
-       
prevzemnika pošiljke;
-       
registrsko številko motornega ali priklopnega vozila, če gre za cestni
prevoz, ali številko tovorne listine železniškega vagona, če gre za pošiljanje
po železnici;
-       
hitrost doze naravnega ozadja na lokaciji meritev;
-       
opis, kako so bile morebitne izmerjene povišane hitrosti doz odmerkov
prostorsko razporejene po površini pošiljke (enakomerno, na enem samem mestu
ipd.);
-       
najvišjo izmerjeno hitrost doze na površini pošiljke;
-       
izmerjeno hitrost doze na mestu voznika oziroma na mestu spremljevalnega
osebja;
-       
uporabljeni merilnik sevanja;
-       
predlog ukrepov varstva pred sevanjem.
(3) Poročilo o meritvah je obvezno za vse primere, pri
katerih so meritve radioaktivnosti ugotovile, da hitrost doze na površini
pošiljke presega vrednosti, določene v tretjem odstavku 8. člena, in za
primere iz četrtega in petega odstavka 8. člena te uredbe.
(4) Poročilo o meritvah je enakovredno certifikatu o
opravljenem testu radioaktivnosti, kot je opredeljen v Uredbi Sveta (EU)
št. 333/2011 z dne 31. marca 2011 o merilih za določitev, kdaj
določene vrste odpadnih kovin prenehajo biti odpadek na podlagi Direktive
2008/98/ES Evropskega parlamenta in Sveta (UL L št. 94 z dne 8. 4.
2011, str. 2) in v Uredbi Komisije (EU) št. 715/2013 z dne 25. julija
2013 o merilih za določitev, kdaj odpadni baker preneha biti odpadek na podlagi
Direktive 2008/98/ES Evropskega parlamenta in Sveta (UL L št. 201 z dne
26. 7. 2013, str. 14).
(5) Izvajalec meritev mora eno kopijo poročila o
meritvah hraniti najmanj tri leta od njegove izdaje.
10. člen
(letno poročilo o meritvah)
(1) Izvajalec meritev iz 8. člena te uredbe mora najpozneje
do 31. januarja v tekočem letu organu, pristojnemu za jedrsko varnost,
predložiti letno poročilo o meritvah za preteklo leto in v njem navesti najmanj
podatke o:
-       
številu in vrsti pošiljk, za katere je zagotovil meritev
radioaktivnosti;
-       
rezultatih meritev radioaktivnosti pošiljk, ki so bile identificirane zaradi
preseganja vrednosti, določene v tretjem, četrtem ali petem odstavku
8. člena te uredbe, in ali so bili odrejeni ukrepi iz petega, šestega,
devetega ali desetega odstavka 8. člena te uredbe;
-       
zavezancih iz 7. člena te uredbe, za katere so opravili meritve (če
izvajalec meritev ni hkrati tudi zavezanec), in o datumih opravljenih meritev
iz prejšnje alineje.
(2) Podatki o količinah blaga in drugi podatki iz prve
alineje prejšnjega odstavka so lahko podani tudi kot ocena ali v obliki
zbirnega povzetka (npr. za letališča ali pristanišče).
(3) Letno poročilo o meritvah lahko vsebuje tudi
grafično prilogo, analize, podatke in fotografije pošiljk odpadnih kovin, OEEO
ali drugega blaga iz druge alineje prvega odstavka tega člena.
IV. NADZOR
11. člen
(nadzor)
Izvajanje te uredbe na področju sevalne varnosti nadzirajo inšpektorji
organa, pristojnega za jedrsko varnost, ob sprostitvi blaga v prost promet pa
carinski organ.
V. KONČNE DOLOČBE
12. člen
(prenehanje veljavnosti)
Z dnem uveljavitve te uredbe preneha veljati Uredba o
preverjanju radioaktivnosti pošiljk odpadnih kovin (Uradni list RS,
št. 84/07).
13. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
14. člen
(začetek uporabe)
Določbe 7. in 10. člena te uredbe se začnejo uporabljati
dvanajst mesecev po uveljavitvi te uredbe, razen za izvajalce iz točke b)
prvega odstavka 7. člena te uredbe, ki so hkrati tudi prevzemniki v skladu
s 4. členom te uredbe.
Št. 00719-4/2019
Ljubljana, dne 14. februarja 2019
EVA 2018-2550-0024
Vlada Republike Slovenije
Marjan Šarec l.r.
predsednik

Priloga: Zahteve za
detekcijo povišanega sevanja (občutljivost in parametri)