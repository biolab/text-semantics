UVOD
(1) Strategija prostorskega razvoja Slovenije
2050 (v nadaljnjem besedilu: strategija) je temeljni strateški prostorski akt
Republike Slovenije, ki na podlagi Zakona o urejanju prostora (Uradni list RS,
št. 199/21 in 18/23 – ZDU-1O; v nadaljnjem besedilu: zakon) in v
povezavi s Strategijo razvoja Slovenije 2030 ter drugimi državnimi razvojnimi
akti in razvojnimi cilji EU določa dolgoročne strateške cilje države in
usmeritve razvoja dejavnosti v prostoru. Strategija vsebuje vizijo prostorskega
razvoja države, dolgoročne cilje in koncept prostorskega razvoja s prednostnimi
nalogami ter usmeritve za doseganje ciljev. Temeljne usmeritve so pripravljene
za dolgoročno obdobje do leta 2050, za izvajanje ciljev strategije v
srednjeročnem obdobju pa bo pripravljen načrt, v katerem se opredelijo
prednostne naloge in odgovorni organi za posamezna območja in dejavnosti.
(2) Strategija podpira razvojno paradigmo prostorske
kohezije, s katero se zagotavlja uravnotežen, skladen in trajnosten razvoj vseh
območij v državi z upoštevanjem in rabo njihovih endogenih prostorskih
potencialov (virov). Prostorska kohezija povezuje tri razsežnosti prostora:
fizično, gospodarsko in socialno-kulturno. Uveljavlja prostorski pristop na
vseh ravneh načrtovanja. Poudarja potrebo po sodelovanju deležnikov in
državljanov ter njihovo aktivno vključevanje v participativnem procesu urejanja
prostora z namenom krepitve prostorske učinkovitosti, kakovosti prostora in
prostorske identitete.
(3) Za izvajanje strategije je opredeljen širok nabor
prostorskih instrumentov (akcijski programi, regionalni prostorski plani) in
drugih instrumentov za medsektorsko povezovanje in upravljanje prostora.
Uspešnost doseganja ciljev strategije ter izvajanja aktivnosti in ukrepov se bo
redno spremljala s sistemom spremljanja stanja z določenimi ciljnimi kazalniki
in kazalniki stanja. To bo podlaga za oblikovanje predlogov spreminjanja in
dopolnitve strategije.
PARTICIPATIVEN IN INFORMIRAN PRISTOP
(1) Priprava strategije je tekla kot posvetovalni
proces in odprt dialog, v katerem je sodelovalo okrog 850 deležnikov z vseh
ravni načrtovanja in upravljanja s prostorom, nevladne organizacije in splošna javnost.
Temeljni cilj sprotnega usklajevanja Strategije z deležniki in javnostjo je
doseganje večje stopnje soglasja o temeljnih vsebinah dokumenta in s tem
soodgovornosti za njeno kasnejše izvajanje.
(2) V letih od 2014 do konca leta 2019 je bilo pripravljeno
26 različnih strokovnih podlag, organizirano sedem javnih posvetov za širok
krog deležnikov, deset delavnic za poglobljeno obravnavo v okviru ožjih skupin
deležnikov in 25 usklajevalnih sestankov z resorji.
(3) Vzporedno s pripravo strategije je bilo izvedeno
strateško vrednotenje dokumenta in postopek celovite presoje vplivov na okolje,
katerega sestavni del je tudi izvedba presoje sprejemljivosti izvedbe planov in
posegov v naravo in varovana območja. Okoljsko poročilo za osnutek strategije
je bilo zaključeno v decembru 2019.
(4) Javna razprava o osnutku strategije in o okoljskem
poročilu za osnutek strategije z dodatkom presoje vplivov za varovana območja
je trajala od 15. januarja 2020 do vključno 27. marca 2020. V tem
času je bilo organiziranih šest javnih posvetov v različnih delih Slovenije, na
katerih je sodelovalo 273 udeležencev, predstavnikov lokalnih skupnosti,
ministrstev, strokovnih ustanov in organizacij, gospodarstva, nevladnih
organizacij in splošna javnost. Organizirani sta bili tudi posebni predstavitvi
za ministrstva in javne službe ter za združenja občin in regionalnih razvojnih
agencij.
(5) V javni razpravi je bilo podanih 1689 pripomb,
predlogov, kritik in pohval, razmišljanj ter konkretnih prispevkov za
izboljšanje besedila, ki jih je 106 organizacij, ustanov in zainteresiranih
posameznikov naslovilo na različna vsebinska poglavja dokumenta.
(6) Pripombe so bile podane na vsa poglavja strategije
(pojmovnik, izhodišča, cilji, vizija, koncept, usmeritve za regionalni in
lokalno raven ter za sektorske politike, spremljanje stanja) ter na okoljsko
poročilo in dodatek za varovana območja. Podane pripombe so bile upoštevane v
pripravi predloga strategije.
(7) Okoljsko poročilo z dodatkom na varovana območja je
bilo zaključeno v aprilu 2022, ko je bila pridobljena tudi odločba pristojnega
ministrstva o sprejemljivosti vplivov izvedbe strategije na okolje.
POMEN IN UPORABA IZRAZOV
(1) V strategiji so uporabljeni izrazi s področja
urejanja prostora, kot jih določa zakon. Navedeni so tudi izrazi, ki v zakonu
niso opredeljeni, a so ključnega pomena za prostorsko politiko in izvajanje
strategije.
(2) Čezmejno urbano območje je funkcionalno povezano
gravitacijsko območje dveh ali več mest na ozemlju Republike Slovenije in mest
v sosednjih državah.
(3) Funkcionalno urbano območje je funkcionalno povezano
območje središča in njegovega gravitacijskega območja, pri čemer središče
prebivalcem bližnjega in daljnega zaledja zagotavlja dostop do dobrin ter
storitev splošnega in splošnega gospodarskega pomena. Funkcionalna urbana
območja se lahko medsebojno prekrivajo, ne pokrivajo pa homogeno celotnega
območja Slovenija. Funkcionalno urbano območje se določi kot skupek osnovnih
prostorskih enot, iz katerih se dnevno vozi na delo v središče določen odstotek
delovno aktivnega prebivalstva (po metodologiji OECD in EUROSTAT je ta delež
15-odstoten). Funkcionalno urbano območje uporabljamo kot instrument
spremljanja prostorskih trendov v sistemu spremljanja stanja.
(4) Intermodalni prevoz je prevoz tovora z uporabo dveh
ali več prevoznih načinov.
(5) Izjemna krajina je naravna ali kulturna krajina, ki
izkazuje visoko prizoriščno vrednost kot odraz ene ali več edinstvenih oziroma
neponovljivih lastnosti: svojevrstne zgradbe, edinstvene rabe tal, posebnega
naselbinskega vzorca ali izjemnih naravnih prvin in je kot taka prepoznavna na
ravni Slovenije.
(6) Javna površina je praviloma odprta prostorska
ureditev, namenjena splošni rabi, naravna ali ustvarjena z gradbenimi ali
drugimi posegi v prostor, kot so cesta, ulica, pasaža, trg, tržnica, atrij,
parkirišče, pokopališče, park, zelenica, otroško igrišče, športno igrišče ter
druga površina za rekreacijo in prosti čas; javna površina je grajena ali
zelena; javna površina je lahko v lasti države, občine ali v zasebni lasti.
(7) Krajina je območje, kot ga zaznavajo ljudje
ter ima prepoznavne naravne, kulturne ali poselitvene značilnosti, ki so
rezultat delovanja in medsebojnega vplivanja narave in človeka.
(8) Ločitveni zeleni pas med naselji je pas
zemljišč, na katerih se ohranja kmetijska, gozdna ali vodna raba prostora. Z
njim preprečujemo zraščanje naselij, zagotavljamo ekološko povezanost habitatov
prostoživečih živalskih vrst, kakovostno in zdravo življenjsko okolje ter druge
ekosistemske storitve. Ločitveni zeleni pas je del zelenega sistema regije
oziroma zelenega sistema naselja.
(9) Mešana raba prostora je urbanistični ukrep umeščanja
različnih komplementarnih dejavnosti znotraj zaključene prostorske enote –
stanovanjskih, poslovnih, storitvenih, javnih (na primer izobraževalnih ali
socialnih) in drugih (na primer čistilnica ali lekarna) dejavnosti. Tako
dosegamo boljšo funkcionalno povezanost med lokacijo bivanja, dela in pogostimi
vsakodnevnimi storitvami. S tem se zagotavlja vitalnost in privlačnost
prostorske enote, krepi lokalno gospodarstvo, izboljšuje pogoje za trajnostno
mobilnost, zmanjšuje potrebe po dnevnih delovnih migracijah in krepi družbeno
povezanost.
(10) Naselje je območje obstoječega naselja, ki obsega
zemljišča, pozidana s stanovanjskimi in drugimi stavbami ter
gradbeno-inženirskimi objekti in pripadajočimi površinami, potrebnimi za
njihovo uporabo, ter javne površine; naselje tvori skupina najmanj desetih
stanovanjskih stavb; naselja se med seboj razlikujejo po funkciji in vlogi v
omrežju naselij ter velikosti, urbanistični ureditvi in arhitekturi; naselja se
razvrščajo na mesta, druga urbana naselja in druga naselja.
(11) Neto letna rast površin pozidanih zemljišč (angl.
net land take) je povečanje površine pozidanih zemljišč v enem letu, ki se
določi po enačbi: neto rast površin pozidanih zemljišč = površina pozidanih
zemljišč v letu n – površina pozidanih zemljišč v letu n-1. Za površine
pozidanih zemljišč se štejejo območja na zemeljski površini, ki obsegajo:
gradbene parcele stavb in gradbenih inženirskih objektov s pripadajočimi
zemljišči.
(12) Območja prestrukturiranja so območja, ki se zaradi
spremenjenih gospodarskih razmer in opuščanja obstoječih gospodarskih
dejavnosti soočajo z negativnimi gospodarskimi, socialnimi ali okoljskimi
posledicami ter razvrednotenjem.
(13) Participativno prostorsko načrtovanje je proces
sodelovanja med pripravljavci prostorskih aktov in deležniki na območju, ki ga
prostorski akt obravnava. Zajema medsebojno obveščanje, prepoznavanje
problematike, vključevanje lokalnega znanja v prostorske rešitve in ukrepe ter
krepitev kompetenc za sodelovanje pri načrtovanju prostorskega razvoja.
(14) Prostorska identiteta je zavedanje o vrednotah
prostora. Oblikujejo jo prepoznavne naravne, krajinske in grajene strukture, ki
so rezultat medsebojnega delovanja geografskih, kulturnozgodovinskih,
družbenih, gospodarskih in drugih dejavnikov razvoja. Pri načrtovanju
prostorskega razvoja jih upoštevamo kot danost za ohranjanje kakovostnih
struktur in za novo, kakovostno oblikovanje in urejanje prostora.
(15) Prostorska (teritorialna) kohezija je
prostorskorazvojna paradigma, s katero zagotavljamo uravnoteženi in trajnostni
razvoj območij z upoštevanjem tam prisotnih danosti. Paradigma sloni na
krepitvi prostorske učinkovitosti (s poudarkom na učinkoviti rabi virov,
izboljšanju povezanosti in gospodarske konkurenčnosti območij), na kakovosti
prostora (s poudarkom na kakovosti bivalnega in naravnega okolja in dostopnosti
storitev) ter na prostorski identiteti (s poudarkom na krepitvi in uporabi
lokalnega znanja, pripadnosti in vizije skupnosti).
(16) Podeželje je skupna oznaka za območja s podobnimi
naravnimi, gospodarskimi in družbenimi značilnostmi, prepoznavno prostorsko
identiteto in viri. Za podeželje so značilna manjša naselja in manjša gostota
poselitve. V krajinski sliki prevladujeta kmetijska in gozdna raba prostora.
(17) Podeželsko naselje je naselje, ki ima več kot 500
in manj kot 2.000 prebivalcev in je delež kmetijskih gospodarstev večji od
7 % naseljenih stanovanj v naselju. Za podeželska naselja sta značilna
manjša gostota prebivalstva in prevladujoči delež kmetijske in gozdne rabe
prostora. Delež prebivalcev, ki se ukvarjajo s kmetijsko in gozdarsko
dejavnostjo, je večji kot v urbanih naseljih, ni pa nujno prevladujoč.
(18) Policentrični urbani sistem je hierarhično členjeno
omrežje naselij z njihovimi gravitacijskimi območji, ki imajo podoben
funkcionalni pomen in velikost in med katerimi je vzpostavljena delitev
storitev splošnega in splošnega gospodarskega pomena.
(19) Prekritost tal (angl. soil sealing) pomeni
prekritje tal z neprepustno plastjo. Tla so v tem primeru omejena na svojo
nosilno funkcijo in zaradi prekritosti z antropogenimi elementi izgubijo svoje
naravne funkcije. Za v celoti prekrite štejemo površine, na katerih so zgrajene
stavbe ali ki so urejene kot utrjene zunanje površine (na primer poti,
parkirišča, dovozi ali proizvodna zemljišča) in niso ohranjene v naravnem
stanju.
(20) Prepoznavnost prostora je značilnost prostora, ki
jo oblikujejo kakovostne grajene in krajinske prvine ter strukture.
Prepoznavnost prostora je lahko opredeljena kot edinstvena oziroma neponovljiva
lastnost (izjemna krajina) na ravni Slovenije ali kot značilna struktura
oziroma vzorec na regionalni ali lokalni ravni.
(21) Prostorski potencial je zmožnost nekega prostora za
razvoj glede na njegove razpoložljive okoljske, gospodarske, antropogene,
družbene, človeške, kulturne ali institucionalne vire.
(22) Prostorska odpornost (angl. territorial
resilience) je prilagoditev prostora na pričakovane ali nepričakovane
okoljske, družbene, gospodarske in druge spremembe, ki jih prepoznavajo in
učinkovito obravnavajo pristojne upravne službe v postopkih urejanja prostora.
(23) Razvrednoteno območje je območje, ki mu je zaradi
neprimerne ali opuščene rabe znižana gospodarska, socialna, okoljska ali
vizualna vrednost ali vrednost po merilih varstva kulturne dediščine in je
potrebno prenove; razvrednoteno območje lahko po fizičnih, funkcionalnih,
okoljskih, socialnih merilih ter merilih varstva kulturne dediščine izkazuje
različne vrste in stopnje razvrednotenja.
(24) Skoraj ničenergijska stavba je stavba z zelo
visoko energijsko učinkovitostjo oziroma zelo majhno količino potrebne energije
za delovanje, pri čemer je potrebna energija v zelo veliki meri proizvedena iz
obnovljivih virov, vključno z energijo iz obnovljivih virov, proizvedeno na
kraju samem ali v bližini.
(25) Somestje je skupina medsebojno povezanih mest
in/ali drugih naselij, v katerih se dejavnosti razporejajo po načelu
dopolnjevanja funkcij. Z medsebojnim povezovanjem in razmeščanjem funkcij
naselja krepijo svoje vloge v urbanem sistemu.
(26) Stopalni kamni so krajinski elementi, ki poleg
linijskih elementov (koridorjev) omogočajo ekološko povezljivost. To so lahko
npr. zaplate gozda, posamezna drevesa, grmovne ali drevesne živice, mokrišča in
vodna telesa z obvodno vegetacijo, na prednostih območjih kmetijstva pa tudi
kmetijska zemljišča v manj intenzivni rabi.
(27) Središče je urbano naselje, v katerem so delovna
mesta, storitve splošnega pomena, stanovanja in druge storitve (na primer
trgovina) ter druge dejavnosti (na primer kulturne ustanove), ki oskrbujejo
prebivalce v naselju in na njegovem vplivnem oziroma gravitacijskem območju.
Razsežnost teh območij je odvisna od velikosti in razvitosti središča ter
njegove vloge v policentričnem urbanem sistemu.
(28) Storitve splošnega in splošnega gospodarskega
pomena so storitve v splošnem interesu in se zanje uporabljajo posebne
obveznosti javne službe. Lahko jih zagotovi javni (država, lokalna samouprava)
ali zasebni sektor. Primeri takšnih storitev so izobraževanje, vzgoja, šport in
rekreacija, socialno varstvo, kultura, zdravstveno varstvo, javni prevoz,
poštne in bančne storitve. Prostorske ureditve za izvajanje storitev splošnega
in splošnega gospodarskega pomena se načrtujejo kot družbena infrastruktura.
Dostopnost, bližina, dosegljivost in kakovost teh storitev so pomembne za
doseganje višje kakovosti življenja prebivalcev in v podporo gospodarskemu
razvoju.
(29) Širše mestno območje je funkcionalno povezano
gravitacijsko območje enega ali več središč, znotraj katerega potekajo
vsakodnevne selitve prebivalstva (na primer zaradi dela ali oskrbnih
dejavnosti), kar povzroča obsežne prometne tokove. Širše mestno območje
vključuje najmanj eno središče prve ali druge ravni ali več medsebojno
dopolnjujočih se središč tretje ali četrte ravni. V njem prebiva vsaj 50.000
prebivalcev in razpolaga s številom delovnih mest, ki je večje od 25.000. Širša
mestna območja obsegajo območja do 35 km oddaljenosti od središča prve ravni
ali 25 km od središča druge ali tretje ravni. Takšno območje lahko sega na
ozemlje več lokalnih skupnosti, ki obkrožajo občino s središčem ustrezne ravni.
Širša mestna območja so jedrni deli funkcionalnih urbanih območij, znotraj njih
lahko delujejo oblikovana somestja v podporo funkcijskim povezavam med
središči.
(30) Trajnostna mobilnost je premikanje na trajnostni
način, kar vključuje hojo, kolesarjenje, uporabo javnega prevoza in druge
oblike mobilnosti (na primer souporaba avtomobila ali deljenje prevoza), ki
manj obremenjujejo okolje in s katerimi se zagotavlja učinkovita in enakopravna
prometna dostopnost za vse. Poudarek je na omejevanju osebnega motornega
prometa in porabe energije, zmanjševanju ogljičnega odtisa in onesnaževanja ter
spodbujanju trajnostnih potovalnih načinov z uporabo obnovljivih virov
energije.
(31) Vas je naselje z manj kot 500 prebivalci in več kot
10 stanovanjskimi stavbami. Delež prebivalcev, ki se ukvarjajo s kmetijsko in
gozdarsko dejavnostjo, je večji kot v urbanih naseljih, ni pa nujno
prevladujoč.
(32) Večmodalnost je možnost uporabe različnih
potovalnih načinov ali prevoznih sredstev na posamezni izbrani poti.
(33) Vozlišče je del urbanega območja, na katerem je
prometna infrastruktura vseevropskega prometnega omrežja kot so železniške
postaje, letališča in pristanišča, vključno s potniškimi terminali, logistične
ploščadi in tovorni terminali, med seboj povezana z različnimi modalnimi
vozlišči, vključno s terminali železnica-cesta (angl. Rail-Road Terminal –
RRT), in povezana z regionalno in lokalno prometno infrastrukturo.
(34) Vstopna točka je del ozemlja države na ali v
bližini državne meje, kjer se omrežje železniških in cestnih povezav najvišjega
reda funkcionalno povezuje s evropskim prometnim omrežjem.
(35) Urbano naselje je mesto ali drugo urbano naselje.
Ima več kot 2.000 prebivalcev, storitve splošnega in splošnega gospodarskega
pomena, delovna mesta, stanovanja in vzpostavljen javni prevoz za oskrbo
prebivalstva v gravitacijskem območju.
(36) Urbani razvoj je usmerjanje in načrtovanje razvoja
v mestih, drugih urbanih naseljih in na širših mestnih območjih.
(37) Zelena infrastruktura je strateško zasnovano in
upravljano omrežje naravnih in polnaravnih območij ter povezav med njimi. Na
kopnem vključuje zelene in vodne krajinske prvine ter zelene površine naselij.
Na obalnem območju vključuje morje in dele obale. Z zeleno infrastrukturo
zagotavljamo ohranjanje biotske raznovrstnosti in doseganje ciljev na področju
ohranjanja narave, povečevanje odpornosti prostora na podnebne spremembe,
izboljšanje delovanja ekosistemov, zagotavljanje koristi za prebivalstvo, še
posebej z vidika zdravja, varnosti, kakovosti bivanja, ter krepitev prostorske
identitete. Z zeleno infrastrukturo zagotavljamo koristi tudi za gospodarstvo,
še posebej na področju ohranjanja in obnavljanja naravnih virov. Zelena
infrastruktura povezuje urbana in podeželska območja ter morje in obalo z
zaledjem. Zelena infrastruktura se na regionalni ravni načrtuje z zelenimi
sistemi regij, na lokalni pa z zelenimi sistemi naselij.
(38) Zeleni sistem je celovito načrtovan sistem varstva
in razvoja zelenih površin in drugih naravnih in ustvarjenih struktur v
prostoru, ki se med sabo funkcionalno povezujejo in dopolnjujejo. Namenjen je
zagotavljanju kakovostnega življenjskega okolja ter uresničevanju socialnih,
okoljskih, ekoloških, podnebnih, gospodarskih, kulturnih, strukturnih in
oblikovnih funkcij na ravni naselij, regije in države.
1. IZHODIŠČA STRATEGIJE PROSTORSKEGA RAZVOJA
SLOVENIJE 2050
1.1 SPLOŠNA IZHODIŠČA STRATEGIJE PROSTORSKEGA RAZVOJA
SLOVENIJE 2050
(1) Nacionalni prostor je osnova za razvoj
države. Razvoja ne moremo načrtovati in izvajati brez premislekov o dolgoročnih
prostorskih potencialih. Strategija se v tem smislu odziva in odgovarja na
družbene, gospodarske in okoljske izzive v državi ter v evropskem in svetovnem
okviru. Upošteva in sprejema načela, smernice in priporočila Organizacije
združenih narodov, Sveta Evrope in Evropske unije ter gospodarska, družbena,
okoljska in podnebna izhodišča, opredeljena v področnih državnih dokumentih in
predpisih, ki vplivajo na prostorski razvoj v Sloveniji.
(2) Strategija izhaja iz splošno sprejetih vrednot in
norm, zapisanih v Ustavi Republike Slovenije. Iz nje neposredno povzema temeljna
vsebinska izhodišča, da država v skladu z ustavnimi določili skrbi za zdravo
življenjsko okolje, zagotavlja pravico do pitne vode, varuje naravno in
kulturno dediščino, ustvarja možnosti, da si državljani lahko pridobijo
primerno stanovanje, varuje zemljišča, skrbi za gospodarski, kulturni in
socialni napredek prebivalstva na gorskih in hribovitih območjih ter za lokalno
samoupravo.
(3) Strategija sledi temeljnim usmeritvam in razvojnim
ciljem Strategije razvoja Slovenije 2030 ter jih uresničuje. Razvojna
strategija (SRS 2030, Vlada Republike Slovenije, december 2017) je v
središče razvojnih prizadevanj postavila cilj »kakovostno življenje za
vse«.Razvojni cilji (zdravo in aktivno življenje, dostojno življenje za vse,
krepitev nacionalne identitete, gospodarska stabilnost, nizkoogljično krožno
gospodarstvo, upravljanje naravnih virov, varna in globalno odgovorna
Slovenija) so integralna izhodišča, ki jih podpirajo tudi cilji prostorskega
razvoja, opredeljeni v tej strategiji.
(4) Strategija izhaja iz razvojnih ciljev države in
področnih politik. Kot krovni medresorski dokument za usmerjanje prostorskega
razvoja države poudarja prostorske potenciale in usmeritve za doseganje
največjih možnih prostorskih sinergij z drugimi področnimi razvojnimi cilji na
različnih prostorskih ravneh.
(5) Strategija ponovno postavlja v ospredje celovit
pristop na območje. Vloga prostora kot ključnega dejavnika razvoja družbe je
bila v Sloveniji prepoznana že v 70-ih letih prejšnjega stoletja, v sistemu
družbenega planiranja. Združevanje politik s prostorskimi vplivi in celovita
obravnava vseh treh dejavnikov razvoja države – družbenega, gospodarskega in
prostorskega, z vključitvijo okoljskih vidikov, sta bila svojevrstna
predhodnica načrtovanja trajnostnega razvoja.
(6) Strategija upošteva Agendo 2030 in zavezo za
uravnoteženo povezovanje gospodarske, socialne in okoljske razsežnosti pri
uresničevanju 17 svetovnih ciljev trajnostnega razvoja do leta 2030. Strategija
v svojih ciljih in usmeritvah neposredno ali posredno upošteva več svetovnih
ciljev trajnostnega razvoja, še posebno na področju razvoja trajnostnih mest in
skupnosti (11. cilj).
(7) Strategija podpira uresničevanje podnebnih ciljev
skladno s Pariškim sporazumom o podnebnih spremembah (Paris Agreement, Pariz
2015). Tako je njen sestavni del usmerjanje prostorskega razvoja za optimalno
blaženje podnebnih sprememb in prilagajanje nanje.
(8) Strategija izhaja iz prepoznane vloge mest v
prostorskem razvoju in usmeritvah za urbani razvoj. Te so se na svetovni in
evropski ravni uveljavile v zadnjem desetletju, zlasti s sprejetjem Leipziške
listine o trajnostnih evropskih mestih ter dogovora iz Amsterdama o Urbani
agendi EU. Upoštevaje Novo urbano agendo (Habitat III, Quito 2017) strategija
sledi globalni viziji urbanega razvoja za 21. stoletje ter načelom Nove
leipziške listine (Leipzig, 2020) o zelenih, pravičnih in uspešnih mestih za
zagotavljanje kakovosti življenja v vseh evropskih mestih in njihovem zaledju.
(9) Strategija vključuje krajino kot sestavni del
urejanja prostora. Obravnava njeno varstvo, upravljanje in načrtovanje v skladu
z Evropsko konvencijo o krajini (European Landscape Convention, Firence 2000).
(10) Strategija sprejema in upošteva mednarodne zaveze
glede geografskih območij s specifičnimi značilnostmi, izzivi in potenciali.
Takšna so gorska območja v skladu z določili konvencije o varstvu Alp in obalno
območje z morjem v skladu s konvencijo o varstvu Sredozemskega morja in
protokolom o integralnem upravljanju obalnih območij Sredozemlja.
(11) Strategija izhaja iz temeljnih evropskih
dokumentov, Lizbonske pogodbe, ki med temeljnimi cilji EU navaja gospodarsko,
socialno in prostorsko kohezijo ter spoštovanje kulturne raznolikosti in skrb
za varovanje in razvoj evropske kulturne dediščine. Kot članica EU in del
evropskoprostorskih razvojnih procesov upošteva vodilna načela za trajnostni
prostorski razvoj evropske celine na ravni Sveta Evrope (Guiding Principles for
sustainable spatial development of the European continent, Conference
Europeenne des Ministres Responsables de l'Amenagement du Territoire – CEMAT,
Hannover, 2000) in načela Evropskih prostorsko razvojnih perspektiv (European
Spatial Development Perspectives – ESDP, Potsdam, 1999).
(12) Strategija upošteva razvojne, prostorske in urbane
politike Evropske unije ter izhaja iz prednostnih vsebin EU. Teritorialna
agenda 2030 (Leipzig, 2020), ki temelji na dveh temeljnih ciljih, zeleni Evropi
in pravični Evropi, s čemer se navezuje na Evropski zeleni dogovor, ter šestih
prednostnih nalogah, to so spodbujanje policentričnega in uravnoteženega
prostorskega razvoja, funkcionalnega povezovanja za celovit razvoj v regijah,
mestih, na podeželju, teritorialno čezmejno povezovanje, krožno gospodarstvo za
močno in trajnostno lokalno gospodarstvo, zdravo okolje ter odpornost mest in
regij na podnebne spremembe, trajnostna fizična in digitalna povezanost
prostora. Nova leipziška listina (Leipzig, 2020) določa skupne evropske
usmeritve trajnostnega urbanega razvoja, prepoznava preobrazbeno moč mest, ki
jim omogoča, da se odzovejo na sodobne družbene, okoljske in gospodarske izzive
v smeri pravičnih, zelenih in produktivnih mest.
(13) Strategija s cilji, konceptom, usmeritvami in
ukrepi prispeva k udejanjanju ciljev Strategije EU za tla do leta 2030 ter
drugih strategij EU, pri katerih imata pomembno vlogo trajnostno prostorsko
načrtovanje in prostorska usklajenost področnih ukrepov na različnih ravneh, še
zlasti na področju doseganja ničelne neto letne rasti površin pozidanih
zemljišč do leta 2050.
1.2 ZNAČILNOSTI PROSTORA IN TRENDI V PROSTORSKEM
RAZVOJU SLOVENIJE
(1) Prostorskorazvojni trendi Slovenije v zadnjih
desetletjih pomenijo odmik od načrtovanega, učinkovitega, racionalnega in
kakovostnega prostorskega razvoja. Razvojni trendi vplivajo na spreminjanje
prostorske identitete in siromašijo njene ključne elemente. Še vedno pa, zaradi
relativne ohranjenosti kakovosti sestavin okolja ter delov naravnih in
kulturnih vrednot, bližine evropskih gospodarskih in kulturnih središč ter
infrastrukturne povezanosti z evropskimi prometnimi omrežji, slovenski prostor
svojim prebivalcem omogoča relativno visoko kakovost življenja.
(2) V desetletju po vključitvi Slovenije v EU in
sprejetju prve strategije prostorskega razvoja Slovenije (2004) se je zgodilo
veliko sprememb, ki so zaznamovale slovenski prostor. Te so posledica ukrepov
prostorske in drugih področnih politik ter tudi drugih zunanjih dejavnikov.
Poročili o prostorskem razvoju Slovenije (MOP, 2016, UIRS, 2021) podajata
temeljne ugotovitve o stanju in trendih v prostoru ter sta spremljajoča
dokumenta strategije in strokovni podlagi za oblikovanje drugačnih rešitev.
(3) Slovenski prostor je izjemno raznolik in pester.
Oblikuje ga lega na preseku štirih velikih evropskih naravnogeografskih območij
– jadranskega, alpskega, dinarskega in panonskega, prepletanje različnih
geomorfoloških in podnebnih značilnosti ter kulturnih vplivov in značilnosti
zgodovinskega razvoja.
(4) Slovenski prostor je prepoznaven po raznoliki
kulturni krajini, naselbinski in stavbni in drugi dediščini. V Sloveniji so se
zaradi naravnih razmer in načinov gospodarjenja s prostorom v preteklosti,
predvsem v alpskih in dinarskih pokrajinah, ohranili raznoliki, obsežni in
sklenjeni naravni sistemi. To se izkazuje tudi v velikem deležu zavarovanih
(14 %) in varovanih območij (40 %) (MOP, 2019), tudi glede na
evropsko merilo. Značilnost slovenskega prostora so mozaično prepletanje
gozdnih in kmetijskih površin ter poselitve. To se odraža v krajinski
pestrosti, ki je tudi posledica reliefne pestrosti prostora in v preteklosti
značilne zemljiškolastninske razdrobljenosti ter načinov kmetijske rabe
zemljišč. Z opuščanjem ali intenzifikacijo kmetijske pridelave, zaraščanjem
kmetijskih površin in povečevanjem poseljenih območij ter gradnjo
infrastrukture se krajinska pestrost zmanjšuje. Največji delež površine države
prekriva gozd (62,7 % površine), njivske površine prekrivajo 11 %,
travniki in pašniki 17,8 %, umetne oziroma grajene površine 4,3 %
površine, vodna zemljišča in mokrišča 1 %, druga pretežno naravna zemljišča
pa 3,2 % površine države (LUCAS, 2022, podatki za leto 2018).
(5) Poselitev v Sloveniji je neenakomerna, značilna je
raznovrstnost poselitvenih struktur in veliko število – prek 6.000 predvsem
majhnih naselij. Mesta so tudi v evropskem merilu majhna ali srednje velika, le
Ljubljana in Maribor imata več kot 50.000 prebivalcev. Za poselitev
najprivlačnejša so gosteje poseljena območja v ravninskem, kotlinskem in
dolinskem svetu, kjer pa je tudi večina kakovostnih, za intenzivno kmetijsko
pridelavo primernih kmetijskih zemljišč. Med gosteje poseljenimi in bolj
urbaniziranimi območji so obsežna redkeje poseljena ali sploh neposeljena
območja – alpski svet in območja dinarskih planot na Notranjskem in Kočevskem.
Po stopnji urbanizacije je Slovenija najmanj urbanizirana država EU. Stopnja
urbanizacije v Sloveniji je približno 50-odstotna, medtem ko je povprečna
stopnja urbanizacije v EU 72,5-odstotna.
(6) Prostor se neprestano spreminja – zaradi naravnih
procesov, družbenih in gospodarskih razlogov ter potreb, ki se odražajo skozi
antropogene posege. Prostorski razvoj razumemo kot spreminjanje prostora zaradi
človekovega delovanja in kot rezultat izvajanja različnih javnih politik. Poleg
prostorske politike so to še druge krovne in področne politike (na primer prometna,
kmetijska). Vplivi javnih politik na prostorski razvoj so neposredni (na primer
gradnja prometne infrastrukture), posredni (na primer ukrepi davčne politike),
namerni (na primer omejevanje širitve urbanizacije na ogrožena območja) ali
nenamerni (na primer suburbanizacija v koridorju avtoceste). Njihovi učinki na
prostorski razvoj in cilje prostorske politike se niso sistematično spremljali.
(7) Prostorskorazvojni trendi v zadnjih desetletjih so
suburbanizacija in periurbanizacija, razpršena gradnja zunaj strjenih naselij
ter razvrednotenje kulturne krajine in naselbinske dediščine. K vidni
preobrazbi slovenskega prostora prispevata tudi proces zaraščanja kmetijskih
zemljišč, ki prevladuje na odmaknjenih gorskih in obmejnih območjih, ter
gradnja prometne in energetske infrastrukture in gospodarskih con.
(8) Trend suburbanizacije in periurbanizacije je
značilen predvsem na funkcionalnih območjih večjih mest, še posebej ob
avtocestnem omrežju in na območjih, ki so z večjimi zaposlitvenimi središči
dobro povezana s cestno infrastrukturo. Privlačnost naselij na teh območjih
povečujejo ugodnejše cene zemljišč in nepremičnin, visoko število osebnih vozil
na prebivalca ter dobro razvejana cestna infrastruktura.
(9) Pomanjkanje dostopnih stanovanj vpliva na nizko
stopnjo stanovanjske mobilnosti in spodbuja gradnjo stanovanj v lastni režiji.
Investitorji v stanovanjske objekte so v pretežnem delu fizične osebe,
prevladujoči tip novozgrajenih stanovanjskih stavb so enostanovanjske stavbe.
Prebivalstvo v suburbanih in periurbanih naseljih je mlajše od povprečja na
državni ravni, selitveni saldo je pozitiven, stopnja delovne aktivnosti je
praviloma višja kot v bližnjem urbanem središču. Stavbni fond je star. Zaradi
lastniške razdrobljenosti ter ekonomskih možnosti lastnikov pogosto ni redno
vzdrževan, kar velja tudi za objekte kulturne dediščine. Namesto k prenovi
objektov kulturne dediščine se pogosto stremi k njihovi odstranitvi in
zagotovitvi možnosti za novogradnjo.
(10) V urbanih naseljih so zgoščena delovna mesta in
storitve splošnega in splošnega gospodarskega pomena. Večja mesta demografsko
stagnirajo – število prebivalcev v mestnih naseljih se povečuje počasneje od
državnega povprečja.
(11) Na obrobje mest in v prometno dobro povezano
zaledje se poleg prebivalcev selijo tudi oskrbne (predvsem trgovske) in
storitvene dejavnosti. V zadnjem desetletju smo bili priča gradnji številnih
nakupovalnih in poslovnih središč na mestnih obrobjih. To povzroča
razvrednotenje mestnih jeder, zniževanje ravni oskrbe v mestnih jedrih za
njihove prebivalce, spodbuja nove prometne tokove zlasti z osebnim motornim
prometom, povzroča zgostitve prometa in prometne zastoje ter izgubo predvsem
kmetijskih zemljišč na robu naselij.
(12) Odmaknjena podeželska območja, pogosto na obmejnih
ali gorskih območjih, se pospešeno demografsko praznijo, prebivalstvo se stara.
Stopnja registrirane brezposelnosti na teh območjih je pogosto višja od
povprečja na državni ravni (denimo v Pomurju, na Koroškem ali v Posočju).
Predvsem dobro izobraženi mladi na teh območjih težko najdejo svoji izobrazbi
in zanimanjem ustrezno zaposlitev, zato se preseljujejo v urbana naselja ali v
njihovo bližino.
(13) Skozi Slovenijo potekajo najkrajše kopenske poti
med Jadranskim morjem kot najsevernejšim zalivom Sredozemlja, severno Italijo
in sredozemskim delom zahodne Evrope na eni ter Srednjo Evropo in Balkanom na
drugi strani. Prehodna lega ponuja gospodarske priložnosti v transportni
logistiki in prometu, obenem pa povečevanje tranzitnega prometa povzroča
okoljske obremenitve, zasičenost prometne infrastrukture ter vedno nove pobude
za gradnjo infrastrukture za promet in transportno logistiko.
(14) Prometni podsistemi se v preteklosti niso razvijali
usklajeno. Uspešno je bilo dograjeno avtocestno omrežje, modernizirane so bile
nekatere regionalne prometnice. Vlaganj v železniško infrastrukturo je bilo
premalo. Urejene so bile zgolj povezava Murska Sobota–državna meja z Madžarsko,
nadgradnja proge Pragersko–Ormož–Hodoš, uvedba digitalnega radijskega sistema
(GSM-R), uvedba evropskega sistema za nadzor vlakov (European Train Control
System – ETCS) na koridorju D, tj. Sežana/Koper–Ljubljana–Pragersko–Hodoš;
nadgradnja prog Zidani Most–Celje in Maribor–Šentilj, gradnja drugega tira
Divača–Koper, nadgradnja vozlišča Pragersko, delna prenova gorenjske proge.
Železniška infrastruktura je zastarela, del prog še vedno neelektrificiran, ni
zadostnih zmogljivosti ne za tovorni ne za potniški promet, prevozni časi niso
konkurenčni cestnemu prometu. Nerešena ostaja težava ljubljanskega železniškega
vozlišča, ki je ključni projekt za zagotavljanje pretočnosti omrežja in za
rešitev problematike dnevne mobilnosti v ljubljanski urbani regiji. Promet v
koprskem pristanišču se povečuje, rast pretovora pa ovira nezadostna kapaciteta
zaledne železniške infrastrukture. Javni potniški promet – tako cestni kot
železniški – ne ustreza potrebam potnikov, po deležu potnikov, prepeljanih v
javnem prometu, je Slovenija na repu Evrope. Osebni potniški promet je
prevladujoči način mobilnosti, ki povzroča velike prometne obremenitve, potrebe
po dodatnih investicijah v cestno infrastrukturo, visoke stroške njenega
vzdrževanja, okoljske obremenitve (emisije onesnaževal, hrupa, svetlobne
onesnaženosti), zastoje, izgubo kmetijskih zemljišč. Z velikim deležem stroškov
mobilnosti so nadpovprečno finančno obremenjena tudi slovenska gospodinjstva (v
letu 2021 je po podatkih EUROSTAT delež teh stroškov znašal 16,9 %
izdatkov gospodinjstev, kar je največ med vsemi državami v EU).
1.3 KLJUČNI PROSTORSKORAZVOJNI IZZIVI
(1) Na razvoj Slovenije bodo pomembno vplivali
prostorskorazvojni trendi in dosedanji razvoj prostora, pa tudi razvojni izzivi
in težave, za katere utemeljeno pričakujemo, da se bodo v prihodnje krepile.
Strategija se odziva na spremenjene mednarodne okoliščine ter na družbene in
gospodarske trende, ki imajo prostorske in regionalne učinke, tako na ravni EU
kot v Sloveniji.
(2) Demografske spremembe se v prostoru odražajo na
različne načine – od spreminjanja poselitvenih vzorcev, praznjenja mestnih
središč ter zlasti nekaterih odmaknjenih gorskih in obmejnih podeželskih
območij do nastajanja neenakosti v prostoru, ki se kaže v gospodarskem razvoju,
zmanjševanju razvojnih zmogljivosti izpraznjenih območij, v krepitvi procesov
zaraščanja in opuščanja kmetovanja, razlikah v kakovosti življenja na ravni
mest in naselij ter znotraj njih. Strategija upošteva demografske spremembe kot
izhodišče za prilagoditev prostora in njegovih struktur pričakovanim prihodnjim
značilnostim prebivalstva (staranje prebivalstva, upad števila prebivalcev po
letu 2030). Dostojno življenje za vse generacije je pogojeno s prostorskimi
dejavniki, kot so dostopnost storitev splošnega in splošnega gospodarskega
pomena, kakovost bivalnega okolja, dostopnost cenovno dostopnih in kakovostnih
stanovanj za vse generacije, prometna povezanost ter bližina in razpoložljivost
delovnih mest.
(3) Vplivi podnebnih sprememb povečujejo ranljivost
prostora, izgubljanje biotske raznovrstnosti, ogroženost ljudi, infrastrukture,
kulturne dediščine in dejavnosti v prostoru; njihove posledice vse bolj
vplivajo na kakovost življenja, na energetsko oskrbo, na gospodarstvo,
pridelavo hrane, krajinske značilnosti ter okolje. Slovenija je prepoznana kot
območje, kjer bodo učinki vpliva podnebnih sprememb v prihodnje veliki, kar je
posledica goratosti in obmorske lege. Med drugim se pričakujejo pogostejše in
intenzivnejše vremenske ujme, spremembe padavinskih vzorcev, povečanje
pojavnosti suš, zmanjševanje višine in trajanja snežne odeje ter pogostejši in
daljši vročinski valovi v mestih. Prostorskega razvoja danes ne moremo
načrtovati brez vključevanja prostorskih ukrepov za blaženje podnebnih sprememb
in prilagajanje nanje. Zato potrebujemo zanesljive napovedi oziroma scenarije
poteka podnebnih sprememb do konca 21. stoletja in njihovo širšo rabo za
oblikovanje učinkovitejših ukrepov za zmanjševanje poplavne ogroženosti in za
umikanje poselitve z območij poplavne nevarnosti, za zadrževanje vode, na
primer za namakanje ali oskrbo v sušnih obdobjih, in za omilitev učinkov
pojavljanja toplotnih otokov na urbanih območjih.
(4) Oskrba z energijo in prehod v podnebno nevtralno
družbo sta zaznamovana s težnjo po zmanjšanju energetske odvisnosti od fosilnih
goriv z učinkovitejšo rabo energije, povečanjem deleža lastne proizvodnje
energije (obnovljivi viri in drugi nizkoogljični viri energije), okrepitvijo
energetskih omrežij, izboljšanjem trajnostne mobilnosti (na primer javni
potniški promet, kolesarjenje in pešačenje) ter prestrukturiranjem premogovnih
regij. Usmerjenost v racionalno in učinkovito prostorsko načrtovanje in
urbanizem ter v celovito funkcionalno prenovo naselij in premogovnih regij daje
priložnost za oblikovanje sinergij med prostorskimi in sektorskimi ukrepi za
povečanje energetske učinkovitosti, doseganje podnebnih ciljev in ciljev
varstva okolja.
(5) Globalizacija gospodarstva povečuje vlogo in pomen
globalnih središč, ki so prometna vozlišča, centri globalnih finančnih sistemov
in odločanja, gostitelji razvojnih središč in sedeži pomembnih mednarodnih
organizacij. To so na primer New York ali azijska velemesta, v Evropi London,
Pariz, Berlin, Milano, konurbacija v Porurju ter Carigrad in Moskva. Slovenija
je gospodarsko vključena in infrastrukturno povezana v globalne tokove in
razvojne pobude, kot je kitajska nova svilna pot, s tem pa se v te tokove
vključuje tudi slovenski prostor (pristanišče Koper in zaledna infrastruktura).
Pomen prometne in logistične infrastrukture je z globalno vpetostjo
gospodarstva in organizacijo oskrbnih verig še poudarjen, kar se kaže s
kopičenjem infrastrukture in novimi potrebami ter pobudami za njeno dodatno
krepitev, posledice česar so okrepljen pritisk na pozidavo tal ter okoljski
vplivi. Narašča pomen vstopnih točk, kjer se s povečevanjem in zgostitvijo
delovnih mest povečujejo tudi potrebe po stanovanjih in spremljajočih objektih
družbene infrastrukture.
(6) Digitalizacija in razvoj
informacijsko-komunikacijskih tehnologij omogočata številne storitve in
aktivnosti (na primer delo na daljavo in finančne operacije ali upravljavske
funkcije in nakupovanje), kar vpliva tudi na novo prostorsko logiko
razporejanja dejavnosti – nekatere se centralizirajo, druge decentralizirajo.
Dostopnost e-upravljanja in e-storitev splošnega pomena lahko podpre
uravnoteženi prostorski razvoj, nudi boljše poslovne pogoje in vpliva na
kakovost življenja. Možnost e-vključevanja in uporabe
informacijsko-komunikacijskih storitev je odvisna od dostopa do omrežij za
velike hitrosti fiksne in mobilne komunikacije ter od celovite pokritosti
Slovenije in tudi veščine za njihovo uporabo, bistveno pa je, da se zagotovi
majhen vpliv tovrstnih tehnologij na zdravje ljudi in okolje.
(7) Krepi se vloga mest, v katerih se zgoščujejo
upravljavske in nadzorne funkcije vse bolj povezanega svetovnega gospodarstva.
Pričakovati je, da bodo imela mesta s povezovanjem v transnacionalna urbana
omrežja še veliko večjo vlogo kot do zdaj. Na urbanih območjih v EU se
ustvarita več kot dve tretjini bruto družbenega proizvoda, v njih so zgoščena
delovna mesta, gospodarske, družbene, telekomunikacijske,
znanstvenoraziskovalne, izobraževalne in kulturne dejavnosti. Mesta prihodnosti
so prostori družbenega napredka, platforme demokracije, kulturnega dialoga,
središča zelene in okoljske prenove ter žarišča inovacij, ustvarjalnosti in gospodarskega
razvoja. Slovenski urbani sistem je lociran na obrobju evropskih
transnacionalnih urbanih sistemov. Slovenska mesta so v primerjavi z evropskimi
majhna. Med njimi izstopajo Ljubljana, Maribor in obalna mesta s Koprom, saj
imajo prepoznano vlogo tudi v mednarodnem prostoru. Nekatera mesta (na primer
Koper in Nova Gorica) so z mesti v sosednjih državah povezana v čezmejne urbane
aglomeracije. Slovenska mesta so ključna za uravnoteženi prostorski razvoj
države. Svojo vodilno vlogo in umeščenost v širši evropski prostor lahko
okrepijo v medsebojnem povezovanju in usklajevanju urbanega razvoja v okviru
širših mestnih območij, pa tudi v funkcionalnem povezovanju s podeželskim
zaledjem.
(8) Naravna ohranjenost, biotska raznovrstnost in
krajinska pestrost se zmanjšujejo. Večji del Slovenije obsegata naravna in
kulturna krajina, ki ju oblikuje preplet gozdov, vodotokov in vodnih zemljišč,
sveta nad gozdno mejo, kmetijskih zemljišč in naselij. Visoka stopnja
ohranjenosti naravnih procesov omogoča raznovrstne ekosistemske storitve, ki
jih družba potrebuje za zdravo in kakovostno življenje. Ključni izzivi na tem
področju so povečanje odpornosti naravnih ekosistemov na podnebne spremembe,
ohranitev in izboljšanje stanja naravno ohranjenih območij, ohranitev obsega in
proizvodne sposobnosti kmetijskih tal, skrb za ohranjanje krajinske pestrosti,
izboljšanje preskrbljenosti s svežim zrakom na urbanih območjih (a tudi
zagotavljanje, da se ta ne poslabša na podeželju), varstvo in ohranjanje vodnih
virov s poudarkom na zagotavljanju kakovostne pitne vode ter preudarna raba
naravnih virov. Poseben izziv so zavarovana območja in usposobljenost
prebivalstva na teh območjih, da bi naravne vrednote, biotsko raznovrstnost,
krajino in kulturno dediščino odločneje uporabili za trajnostni lokalni razvoj.
Izziv je tudi preprečitev nadaljnje fragmentacije krajine, zlasti v nižinskih
predelih in na območjih pomembne infrastrukture, predvsem zaradi okrepitve
učinkovite ekološke povezanosti, kot osnove za okoljske ekosistemske storitve,
ter ohranjanja krajinskih značilnostih, ki so pomembne za biotsko raznovrstnost
in pestrost krajine.
(9) Prepoznavnost naselij in krajine se zmanjšuje.
Podoba slovenskega prostora se pospešeno spreminja predvsem na območjih
intenzivnejšega razvoja na širših urbanih območjih in območjih z dobro prometno
dostopnostjo, spreminja pa se tudi v nižinskih predelih zaradi uvajanja novih
tehnologij kmetovanja ter zaradi opuščanja kmetijske rabe na odmaknjenih
območjih. S tem se nezadržno spreminja tudi prostorska identiteta Slovenije,
pogosto v smeri siromašenja naselbinske in krajinske prepoznavnosti. Hkrati pa
slovenski strateški dokumenti izpostavljajo pomen visoke kakovosti življenja in
bivanja ter privlačnosti Slovenije kot ugledne zelene destinacije. V splošni
javnosti je možnost neposrednega stika z naravo in privlačno krajino velika
vrednota, hkrati pa je ta vrednota pri individualnih odločitvah pogosto prezrta
oziroma je v ospredje postavljena individualna pred skupno koristjo. Izziv zato
predstavlja prenos deklarativnih usmeritev za ohranjanje prepoznavnosti naselij
in krajine iz strateških prostorskih dokumentov v prakso na lokalni ravni ter v
sektorske ukrepe. Izziv predstavlja tudi krepitev strokovnega dela v smeri
doseganja večje prostorske kulture ob podpori usmeritev Novega Evropskega
Bauhausa ter krepitev zavedanja o skupnih koristih ohranjenje in izboljšane
naselbinske in krajinske prepoznavnosti.
(10) Povezovanje v čezmejnem in širšem makroregionalnem
prostoru izhaja iz izziva, kako geografsko lego Slovenije vpeti v razvojno in
prostorskorazvojno politiko države in širšega območja. V makroregionalnem
povezovanju Evropske unije gre za postopke medvladnega sodelovanja, v katerem
države uveljavljajo nacionalne interese na področjih, kjer je potrebno usklajeno
delovanje. Slovenija je vključena v tri EU makroregionalne strategije:
strategijo EU za Podonavje, strategijo EU za Jadransko-Jonsko regijo in
strategijo EU za Alpsko regijo. Svoje interese je prepoznala na področjih
gospodarskega sodelovanja in inovacij ter krožnega gospodarstva; povezljivosti
regij na področju prometa in energetske povezljivosti in energetske varnosti;
ekološke povezljivosti; varstva okolja in obvladovanja tveganj; trajnostnega
turizma ter institucionalne krepitve in sodelovanja. Nekateri deli države so
bolj odprti v sosednji prostor, zlasti nižinski deli na zahodni in vzhodni
strani države vzdolž glavnih prometnih koridorjev, kjer je intenzivnost povezav
že danes velika in bo treba več pozornosti nameniti razbremenjevanju in izboljšanju
infrastrukture. V prihodnjem povezovanju bi bilo treba podpreti tudi
povezovanje na področju zaposlitvenih možnosti, migracij in storitev. Na
gorskih in odmaknjenih območjih bo pomembno ohraniti njihovo identiteto in
spodbujati vitalnost, zlasti s podporo čezmejnemu povezovanju na področju
trajnostne mobilnosti, izboljšanjem storitev, obvladovanja tveganj in turizma.
1.4 TEMELJNA NAČELA PROSTORSKEGA NAČRTOVANJA IN
UPRAVLJANJA
(1) S sprejetjem strategije bo Slovenija
vzpostavila ustrezne razmere za uveljavljanje načel trajnostnega prostorskega
razvoja v praksi. Zahtevo po doseganju konkurenčnosti strategija postavlja v
odnos do racionalne rabe virov – zlasti naravnih, genetskih, prostorskih in
energetskih. Učinke razvojnih odločitev bomo zato v procesih urejanja prostora
in postopkih prostorskega načrtovanja preverjali z vidika njihovega vpliva na
večjo večfunkcionalnost in prostorsko optimizacijo. Prednost bomo dali
nadgrajevanju in razvoju obstoječih danosti, ne da bi pri tem ogrozili omejene
vire na nekem območju.
(2) Prostorska kohezija
Strategija sledi razvojni paradigmi prostorske kohezije. Kot
ključne elemente pri tem poudarja prostorske potenciale države kot celote in
specifične prostorske potenciale njenih raznolikih območij (na primer gorskih,
obmejnih ali obalnih). Ob upoštevanju načel urejanja prostora, še posebno
trajnostnega prostorskega razvoja, krepitve prostorske identitete in usmerjanja
poselitve, je prostorska kohezija okvir za doseganje prostorske učinkovitosti,
kakovosti in identitete.
(3) Dolgoročna naravnanost in doseganje ciljev po
srednjeročnih obdobjih
Strategija opredeljuje dolgoročni strateški okvir
prostorskega razvoja države do leta 2050 za vse razvojne in področne politike
na državni, regionalni in lokalni ravni ter izhodišča za vključevanje
prostorskih vidikov za doseganje načel trajnostnega prostorskega razvoja na
različnih območjih. Vzpostavljen je sistem spremljanja prostorskega razvoja v
srednjeročnem in dolgoročnem okviru. Za srednjeročno obdobje do leta 2030 bo
akcijski program določil srednjeročne merljive cilje kot korak na poti k
doseganju dolgoročnih ciljev.
(4) Usklajenost javnih politik
Pri pripravi strategije je bilo veliko pozornosti namenjene
vzpostavljanju ustreznih razmer za sodelovanje med različnimi deležniki, za
oblikovanje skupne vizije in ciljev, za ustvarjanje sinergij med politikami ter
za prostorsko usklajeno delovanje. Usklajevanje in s prostorskimi vidiki
podprte odločitve o razvoju bodo tudi v prihodnje prispevali k boljšemu
poslovnemu okolju ter odpravi tistih upravnih ovir, ki jih povzroča
neusklajenost politik.
(5) Celovit pristop na območje
Celovita obravnava prostorskih potencialov območij prinaša
večje možnosti za ustvarjanje sinergij med njimi. Strategija vzpostavlja
temelje za takšno obravnavo izzivov prostorskega razvoja in skupaj s
participativnim načinom delovanja (na primer teritorialni dialog) postavlja
podlago za usklajeno izvajanje vizije in dolgoročnih prostorskih ciljev na vseh
teritorialnih ravneh. Pri tem izhaja iz dobrih izkušenj pri povezovanju
prostorskega načrtovanja in regionalnega razvoja, izvajanja finančnega
instrumenta spodbujanja urbanega razvoja v mestnih občinah v obdobju 2014–2020
in iz usklajevanja v okviru neformalne koordinacijske skupine za pomorsko
prostorsko načrtovanje.
(6) Premišljena in varčna raba virov in prostora
Nenehna rast rabe naravnih virov in širitev urbanizacije
nista ključni za gospodarski razvoj in doseganje blaginje prebivalstva.
Vključevanje eksternih stroškov v posamezne politike lahko prispeva k spremembi
neustreznih prostorskih vzorcev – tak primer je neracionalna organizacija
dejavnosti v prostoru, ki povečuje družbene stroške na področju mobilnosti in
energije. Zakon je uvedel instrumente, ki jim strategija sledi pri
uveljavljanju izvajanja notranjega razvoja naselij. Ob tem strategija dodatno
krepi načrt učinkovite prostorske organizacije, podprte s trajnostno
mobilnostjo.
(7) Prehod na participativno-komunikacijski model
upravljanja prostora
Ugotovitve pri pripravi strategije so pokazale, da
nadaljevanje normativnega modela s formalnimi oblikami usklajevanja sektorskih
razvojnih dokumentov s cilji prostorskega razvoja ne bo prineslo potrebnega
preloma z neželenimi trendi v prostoru. Zato strategija poudarja participativne
in komunikacijske mehanizme povezovanja nasprotujočih si interesov ter
oblikovanje sinergij med področnimi politikami na vseh prostorskih ravneh. Ta
model je bil uporabljen pri strateškem vrednotenju strategije in bo nadalje
razvit pri izvajanju strategije, zlasti pri usklajevanju področnih politik za
doseganje ciljev prostorskega razvoja.
2. VIZIJA PROSTORSKEGA RAZVOJA
(1) Slovenija bo premišljeno upravljala s svojim
prostorom in bo svojim prebivalcem zagotavljala optimalne razmere za varno in
zdravo okolje ter visoko kakovost življenja. Svoj razvoj bo snovala na lastnih
prostorskih potencialih, prepoznavnosti in identiteti.
(2) Naravo in naravne vire bomo varovali in z njimi
trajnostno gospodarili. Prostorski razvoj bomo načrtovali in udejanjali z
medsebojnim dialogom vseh deležnikov v vseh fazah priprave in izvedbe
prostorske politike. Prebivalci bomo ponosni na prostor Slovenije in bomo
aktivno sodelovali pri oblikovanju in izvajanju javne politike urejanja
prostora. Zaradi strateške obravnave izzivov in priložnosti bo prostorski
razvoj eno ključnih področij z vidika prehoda Slovenije v podnebno nevtralno
družbo.
(3) S premišljenimi urbanističnimi, krajinskimi in arhitekturnimi
rešitvami bomo ustvarili prepoznaven red v prostoru. Izboljšali bomo prostorsko
kohezijo. Prostorske potenciale bomo uporabili za medsebojno dopolnjujoče se
funkcije. Ohranili bomo identiteto in raznolikost prostora, krepili bomo
njegovo funkcionalnost, učinkovito povezanost in dobro vpetost v čezmejni in
širši mednarodni prostor.
(4) V poselitveni strukturi bomo ohranili sestavo
naselij po meri človeka, mesta in druga naselja bodo med seboj sodelovala pri
reševanju skupnih izzivov. Policentrični in prostorsko uravnoteženi sistem
središč različnih ravni bo vsem prebivalcem omogočal ustrezno in enakopravno
dostopnost storitev splošnega pomena. Na odmaknjenih in redko poseljenih
območjih bodo na voljo lokalnim potrebam prilagojene oblike oskrbe, in kjer bo
to smiselno, bodo fizične storitve nadomeščene z digitalnimi. Na vseh
poseljenih območjih bodo dostopne sodobne informacijske-komunikacijske
tehnologije in infrastruktura elektronskih komunikacij, z njihovim načrtnim
razvojem bomo podprli razvoj pametnih mest in vasi.
(5) Središča bo povezoval udoben, učinkovit in cenovno
dostopen javni potniški promet. Zasnovan bo na železniškem omrežju, ki ga bo
dopolnjeval sistem avtobusnega prevoza, z mikromobilnostjo bo povezan v
celovito, integrirano in večmodalno omrežje. Središča in okolico bodo dodatno
povezovale kakovostne daljinske kolesarske poti. Negativni učinki
infrastrukturnih omrežij bodo kar najmanjši.
(6) Slovenska naselja bodo prijetna za bivanje in delo,
uspešna, okoljsko vzdržna in podnebno nevtralna. Do leta 2050 bomo postopno
zniževali neto letno rast površin pozidanih zemljišč. Ničelno neto letno rast
površin pozidanih zemljišč bomo dosegli po letu 2050. Zaustavljen bo proces
suburbanizacije. Razvrednotena območja bomo redno prenavljali. Razvoj bo
usmerjen v območja obstoječih naselij, stavbni in dediščinski fond bomo
prenavljali, vzdrževali in funkcionalno prilagajali.
(7) Urbana naselja so središča znanja in inovacij, v
njih so razviti vrhunski znanstvenoraziskovalni centri. Odlikovale jih bodo
prepoznavna arhitektura in energetsko učinkovite zgradbe v uravnoteženem
razmerju z zelenimi površinami. Stanovanjska raba se bo prepletala s
storitvenimi dejavnostmi, na javnih površinah bodo prevladovali trajnostni
mobilnostni načini in urejeni javni prostori. Z zbliževanjem območij bivanja in
storitev, digitalizacijo, približevanjem zaposlitvenih centrov in uvajanjem
novih oblik dela bomo zmanjšali potrebe po mobilnosti. S povečano ponudbo
opremljenih stavbnih zemljišč za gradnjo stanovanj in javnih najemnih stanovanj
bomo izboljšali dostopnost stanovanj za vse.
(8) Podeželje bo kljub modernizaciji obdržalo
prepoznavno krajinsko podobo. Pomembno vlogo bosta imela kmetijstvo in
gozdarstvo, dodatno bomo razvijali storitveno gospodarstvo in lokalno podjetništvo.
Proizvodnja bo oprta na lokalne vire. Obdelana kmetijska zemljišča bodo
zagotavljala večjo prehransko samooskrbo države, kratke preskrbne verige in
ohranjanje krajinskih značilnosti. Posamično poselitev bomo oblikovno in
komunalno sanirali ter tako ohranjali tradicionalni vzorec poselitve. Opuščali
bomo poselitev na območjih, najbolj ogroženih zaradi poplav in plazov.
(9) Ohranjena naravna neposeljena območja in zeleni
sistemi bodo medsebojno povezani. Zagotavljali bodo življenjski prostor za vsa
živa bitja, kot tudi kakovost bivanja, druženje in rekreacijo na prostem,
izboljševali odpornost prostora ter prispevali k lajšanju posledic podnebnih
sprememb. Naravno in kulturno krajino ter naselbinsko in kulturno dediščino
bomo ohranjali in dobro upravljali. Uporabili bomo njihove zmogljivosti za
razvoj različnih gospodarskih dejavnosti, turizma in prepoznavnost Slovenije
kot zelene, zdrave in aktivne države.
(10) Morje in obala bosta kot del nacionalne identitete
med ključnimi razvojnimi priložnostmi Slovenije. Ohranili bomo tradicionalne in
razvijali nove, trajnostno naravnane pomorske dejavnosti.
(11) Energetski sistem bo zanesljivo oskrboval
gospodinjstva in gospodarstva z energijo. Z energijo bomo ravnali varčno,
uvajali energetsko najbolj učinkovite tehnologije ter povečali delež lastne
energetske oskrbe iz obnovljivih in nizkoogljičnih energetskih virov.
(12) Prometna, energetska, infrastruktura elektronskih
komunikacij bodo učinkovito povezovale središča. Sodobno železniško omrežje bo
povezano s sosednjimi državami in evropskim omrežjem hitrih železniških
povezav. Razvoj železniškega omrežja je pomemben tudi zato, ker bo v
prihodnosti železnica prevzemala večino daljinskega tovornega prometa. Prek
koprskega pristanišča bo Slovenija povezana v mednarodne pomorske prometne
tokove, skupaj s sodobno zaledno infrastrukturo bo pomembna vez med
Sredozemljem in Baltikom.
3. CILJI PROSTORSKEGA RAZVOJA SLOVENIJE
(1) Strateški cilji postavljajo okvirne pogoje za
doseganje prostorske kohezije, krepitev vloge Slovenije v procesih čezmejnega
in mednarodnega povezovanja ter za oblikovanje novih, večfunkcionalnih rešitev
za razvojne težave sodobne družbe. Opredeljeni so bili ob upoštevanju izhodišč
prostorskega razvoja, ključnih prihodnjih izzivov, usmeritev dokumentov na
svetovni in evropski ravni ter izhodišč nacionalnih javnih politik z
ugotovljenimi vplivi na prostorski razvoj. V tem smislu cilji:
-       
krepijo prostorsko učinkovitost rabe virov, povezanost prostora (znotraj
države in v mednarodnem prostoru), konkurenčnost posameznih območij in skladen
regionalni razvoj;
-       
izboljšujejo prostorsko kakovost – kakovost bivalnega in naravnega
okolja, dostopnost stanovanj, dostopnost storitev ter spodbujajo socialno
vključenost;
-       
krepijo prostorsko identiteto s krepitvijo lokalnega znanja, pripadnosti
in vizije skupnosti ter s krepitvijo prepoznavnosti Slovenije kot države z
visoko kakovostjo ohranjenih naravnih in kulturnih prvin krajine.
(2) Področne politike morajo pri oblikovanju svojih
instrumentov in ukrepov slediti ciljem prostorskega razvoja, usklajevati
interese in iskati sinergije z drugimi javnimi politikami. Usklajenost
razvojnih dokumentov posameznih področij in dejavnosti se ugotavlja na podlagi
analize prostorskih učinkov predvidenih usmeritev in ukrepov (doseganje »presečne
logike«).
(3) Uresničevanje strateških ciljev prostorskega razvoja
prispeva k udejanjanju ciljev strategije razvoja Slovenije.
SLIKA 2: PRISPEVEK CILJEV STRATEGIJE
PROSTORSKEGA RAZVOJA SLOVENIJE K UDEJANJANJU CILJEV STRATEGIJE RAZVOJA
SLOVENIJE
3.1 C1 – VZPOSTAVITI USTREZNE RAZMERE ZA PREHOD V
PODNEBNO NEVTRALNO DRUŽBO
(1) Za doseganje prostorske pravičnosti, prostorske
kohezije in podnebno nevtralne družbe so ključni celovit pristop na območje z
integralno obravnavo prostorskih potencialov, varčna raba virov, ustvarjanje
učinkovitih povezav in racionalna organizacija dejavnosti.
(2) Prednostne naloge za doseganje cilja:
P1: Z zagotavljanjem opremljenosti in dostopnosti storitev
podpreti razvoj različnih vrst območij.
P2: Povečati varčnost in učinkovitost rabe prostora ter
naravnih virov.
P3: Prenoviti razvrednotena urbana in krajinska območja.
(3) Na celotnem območju Slovenije, na urbanih, gorskih,
obmejnih in obalnih območjih, se z enakomerno in preudarno razporeditvijo
središč v policentričnem urbanem sistemu ter z njihovo učinkovito in okoljsko
sprejemljivo povezanostjo zagotavlja primeren dostop prebivalcev in
gospodarstva v gravitacijskih območjih do storitev s področja zdravstva,
izobraževanja, sociale, uprave, kulture ter osnovne oskrbe. V skladu s
prostorsko pravičnostjo se na različnih območjih omogoča enakomernejša in
pravičnejša dostopnost materialnih in nematerialnih virov, družbene gospodarske
in negospodarske infrastrukture, storitev ter možnosti njihove rabe. Z
racionalno organizacijo dejavnosti se zmanjšujejo potrebe po dnevni mobilnosti
in skrajšujejo transportne poti ter s tem prispeva k blaženju podnebnih
sprememb. Z varčno in učinkovito rabo obnovljivih ali neobnovljivih naravnih
virov se zmanjšuje pritisk nanje in omogoča njihovo dolgoročno ohranjanje.
Krepi se prenova slabše izkoriščenih delov naselij oziroma razvrednotenih
območij, s čimer se zmanjšuje pritisk na nova stavbna zemljišča in prispeva k
doseganju ničelne neto letne rasti pozidanih zemljišč po letu 2050. Na širših
mestnih območjih, čezmejnih širših mestnih območjih ali na območjih razvojnih
regij se z integralnimi in interdisciplinarnimi načini delovanja razrešujejo
ključni razvojni prostorski, okoljski, gospodarski ali družbeni izzivi. Skladen
regionalni razvoj, tudi v čezmejnem prostoru, se snuje na tistih prostorskih
potencialih in virih, ki ob njihovi trajnostni rabi nudijo podporo
gospodarstvu, kulturnemu in socialnemu razvoju, omogočajo zaposlenost v
lokalnem okolju in preprečujejo izseljevanje prebivalstva, povečujejo odpornost
na podnebne spremembe ter omogočajo prilagajanje nanje, zmanjšujejo ranljivost
prostora in povečujejo varnost naselij ter krepijo nacionalno in regionalno
prostorsko identiteto.
3.2 C2 – DOSEČI MEDNARODNO KONKURENČNOST SLOVENSKIH
MEST
(1) Krepili bomo razvojno vlogo mest, središč v
policentričnem urbanem sistemu – tako na državni ravni kot v čezmejnem
povezovanju. Tako bodo mesta lahko prispevala h gospodarskemu, družbenemu in
prostorskemu razvoju države.
(2) Prednostne naloge za doseganje cilja:
P4: Okrepiti razvojno vlogo mest, vstopnih točk in
funkcionalno povezati mesta znotraj širših mestnih območij.
P5: Izboljšati privlačnost mest za specifične dejavnosti.
(3) Slovenska mesta, ki ležijo na stičišču treh
evropskih makroregij – alpske, donavske in jadransko-jonske, so dobro vpeta v
evropske prometne koridorje. Mesta, ki ležijo na presečišču teh koridorjev,
imajo vlogo prometnih vozlišč, zato jih je treba razvijati kot ključne vstopne
točke. Svojo primerjalno prednost za razvoj države lahko okrepijo s povečanjem
kritične mase v povezovanju z drugimi mesti in urbanimi naselji v širših
mestnih območjih, ob skrbi za visoko kakovost okolja in krajine. Vstopne točke
se povezujejo z najpomembnejšimi vozlišči, tj. velikimi evropskimi mesti in
metropolitanskimi območji. Krepi se tudi vloga urbanih območij v obmejnem
prostoru, zlasti s kakovostnimi in raznolikimi funkcijami ter infrastrukturo,
ki jim omogoča enakovredno vlogo v prostorskem razvoju na čezmejni ravni. Mesta
in druga urbana naselja se bodo osredotočila na razvoj specifičnih področij, ki
izhajajo iz njihovih primerjalnih prednosti, kot so lega in infrastrukturna
opremljenost, opremljenost s storitvami, prisotnost upravljavskih in
odločevalskih funkcij, razpoložljivost delovne sile in veščin, kakovost
bivalnega okolja in kulturne dediščine, bližina podeželskega zaledja. Svojo
vlogo v razvoju države bodo nadgradila z usklajeno načrtovanim urbanim razvojem
širših mestnih območij, zlasti na področjih stanovanj, opremljenosti in
dostopnosti storitev, gospodarskih dejavnosti, trajnostne mobilnosti,
kakovostne in zanesljive oskrbe s pitno vodo, energijo in drugimi viri ter
zelenih sistemov. S povezovanjem in podporo manjših urbanih naselij bodo mesta
lahko dosegla primerljivo kritično maso pri infrastrukturni opremljenosti in
ponudbi storitev, obsegu trga dela, stanovanj ter na drugih ključnih področjih,
ki so pomembna za pritegnitev mednarodnih podjetij (na primer mednarodne šole).
3.3 C3 – ZAGOTOVITI KAKOVOST ŽIVLJENJA NA URBANIH IN
PODEŽELSKIH OBMOČJIH
(1) Ustvarili bomo kompaktna, privlačna, zelena,
okoljsko kakovostna, zdrava ter varna mesta in druga naselja. Tako bomo omejili
suburbanizacijo v okolici večjih mest in periurbanizacijo podeželja. V okviru
celovitega upravljanja mest in drugih naselij bomo izboljšali načine ravnanja z
viri ter vzpostavili ustrezne razmere za trajnostno mobilnost.
(2) Prednostne naloge za doseganje cilja:
P6: Povečati privlačnost in kakovost bivanja v slovenskih
mestih.
P7: Spodbuditi celovito prenovo vseh naselij v državi.
P8: Izboljšati odpornosti naselij na podnebne spremembe.
(3) Mesta se bodo preoblikovala v prostore interakcij,
inovacij, kulture in skupnostne povezanosti, kjer se funkcionalno prepletajo
prostori bivanja, dela in prostega časa v navezavi na okolico in krajino. Mesta
in druga naselja bodo dobro upravljana, razvijajo se v smeri pametnih mest.
Povečana skrb bo namenjena zagotavljanju stanovanjske dostopnosti, učinkovite
komunalne opremljenosti in na krožnih načelih utemeljenemu upravljanju virov.
Povečali bomo kompaktnost mest in drugih naselij, pri čemer bo pozornost
usmerjena k primernim oblikam zgoščanja ter ohranjanju zelenih površin in
raščenih tal kot pomembnih blažilcev vplivov podnebnih sprememb, zlasti za
zmanjševanje učinkov toplotnih otokov, uravnavanje odtoka padavinske vode,
blaženje vplivov hrupa in za preskrbo s svežim zrakom. Posebna pozornost bo
namenjena zagotavljanju mirnih con v naseljih in zmanjševanju nočne
osvetljenosti javnih površin ter stanovanjskih stavb. Uveljavili in izboljšali
bomo trajnostno mobilnost kot osnovni koncept udobne, učinkovite, zdrave in
okolju prijazne dostopnosti v mestih in drugih naseljih. Mesta so veliki
porabniki energije in naravnih virov, zato bomo potrebe uravnotežili z
uvajanjem rešitev krožnega gospodarjenja ter jih vpeli v celovito prenovo in
trajnostno gradnjo, tako na ravni stavb kot na ravni mestnih predelov in
sosesk. Varnost naselij pred poplavami bomo zagotovili z umikanjem poselitve s
poplavnih območij, ohranjanjem ali vzpostavljanjem večfunkcionalnih razlivnih
območij v okviru regionalnih in lokalnih zelenih sistemov ter z ukrepi za
zmanjševanje poplavne ogroženosti, kjer je to racionalno. K večji privlačnosti
mest in drugih naselij bodo kakovostno prispevale celostne prenove ter
kvalitetno zasnovane urbanistične rešitve in arhitekturne zasnove, ki bodo
upoštevale tudi kakovostno stavbno, arhitekturno in kulturno dediščino, kakovostno
oblikovane in vzdrževane javne grajene in zelene površine v povezavi z zelenimi
sistemi ter v življenje skupnosti dobro vključena kulturna dediščina in javno
dostopni deli stavb. Podeželska naselja bodo v procesu prestrukturiranja
opredelila in uskladila potrebe po bivanju, komunalni in
informacijsko-komunikacijski opremljenosti ter opremljenosti z infrastrukturo
elektronskih komunikacij, razvoju primarnih dejavnosti in z njimi povezanih
dopolnilnih dejavnosti ter drugih gospodarskih dejavnosti, pomembnih za
krepitev lokalne zaposlenosti. Ohranjanje tradicije in kulturne dediščine ter
vpetost podeželskih naselij v mozaik kulturne in naravne krajine bosta okrepila
privlačnost podeželja kot destinacije, zanimive za razvoj podeželskih
turističnih in športnih programov.
3.4 C4 – OKREPITI PROSTORSKO IDENTITETO
(1) S prostorskim razvojem bomo ohranjali in
krepili zdajšnjo ter ustvarjali novo prostorsko identiteto. Preudarno jo bomo
vključevali v gospodarski in družbeni razvoj ter tako prispevali k večji prepoznavnosti
in ugledu Slovenije kot privlačne, ustvarjalne, zdrave in zelene države.
(2) Prednostne naloge za doseganje cilja:
P9: Uvrstiti merilo prostorske identitete v vse javne
politike in na vse ravni upravljanja prostora.
P10: Vzpostaviti in začeti izvajati integralne instrumente za
krepitev prostorske identitete.
P11: Ozavestiti deležnike in povečati njihovo vključenost v
krepitev prostorske identitete.
(3) Prostorsko identiteto ustvarjajo biotska
raznovrstnost, naravne vrednote, kulturna dediščina, krajinske, naselbinske in
arhitekturne značilnosti, ki izstopajo zaradi prepoznavne strukture, lege,
kulturnega, zgodovinskega ali simbolnega pomena. Slovenija je prepoznavna po
velikem deležu naravno ohranjenih območij, izjemnih naravnih vrednotah in kulturni
dediščini, deloma ohranjeni arhitekturni identiteti ter po bogatem in
raznolikem mozaiku kulturnih krajin. Najvrednejši deli prostora se varujejo po
predpisih ohranjanja narave in kulturne dediščine, vendar je za prostorsko
identiteto pomembno tudi upravljanje prostora in njegovih elementov zunaj
območij ohranjene naravne in kulturne dediščine. Za njihovo ohranjanje je
potreben celovit na podlagi stanja varovanih vrednot in vrednotenja vplivov
nanje oblikovan pristop. Zato bomo poleg ohranjanja prepoznavne prostorske
identitete na varovanih območjih naravne in kulturne dediščine zagotovili tudi
krepitev prostorske identitete zunaj teh območij ter prvine in območja
prepoznavnosti vključevali v prostorske akte na vseh ravneh. Prostorsko
identiteto bomo kot potencial za razvoj in ustvarjalnost vključili v javne
politike, njihove dokumente, programe in načrte. Z izobraževanjem o prostorski
identiteti bomo krepili odnos do prostora kot vrednote. Na vseh ravneh urejanja
prostora in upravljanja si bomo prizadevali, da se bo upoštevala, ohranjala in
krepila prepoznavnost naravnih, grajenih in krajinskih struktur, ki zaradi
posebnih naravnogeografskih, kulturnozgodovinskih, družbenih, gospodarskih in
drugih pogojev razvoja določa prostorsko identiteto.
3.5 C5 – IZBOLJŠATI ODPORNOST IN PRILAGODLJIVOST
PROSTORA NA SPREMEMBE
(1) Krepili bomo usposobljenost uprav in
odločevalcev za pravočasno prepoznavanje izzivov in priložnosti za prostorski
razvoj, vzpostavitev potrebnih virov, izpeljavo participativnih procesov ter za
sprejemanje premišljenih odločitev in ukrepov.
(2) Prednostne naloge za doseganje cilja:
P12: Izboljšati odpornost prostora.
P13: Okrepiti zmožnosti zaznavanja izzivov in njihovih
učinkov na prostor.
P14: Okrepiti strokovno usposobljenost in ozavestiti deležnike
o pomenu prostora ter vlogi urejanja prostora.
(3) V okviru prostorske politike bomo podpirali
upravljanje prostora, ki bo učinkoviteje kot do zdaj uveljavljalo odločanje o
prostorskem razvoju na podlagi prostorskih dejstev in analiz in s tem utrjevala
povezovalno vlogo prostorske politike na vseh ravneh odločanja. Okrepili bomo
zmožnost zaznavanja težav in izzivov, ki imajo prostorske učinke, analitično
vrednotenje in zagotavljanje pravočasnega ukrepanja na podlagi sistema
spremljanja stanja prostorskega razvoja. Podprli bomo ustrezne temeljne in
aplikativne raziskave ter usposabljanje prostorskih načrtovalcev na vseh
področjih, kjer so zaradi ugotovljenih trendov in izzivov ter zastavljenih
ciljev potrebna nova znanja in veščine. Okrepili bomo vlogo prostorskega
načrtovanja, ki se povezuje s področnimi politikami na vseh teritorialnih
ravneh, spodbuja krepitev sinergij v prostoru in omogoča doseganje
večfunkcionalnosti prostora, zlasti na tistih področjih, kjer to lahko prispeva
k večji odpornosti prostora na podnebne spremembe in druge krize ter omili
škodljive posledice naravnih nesreč. Pri prostorskih ureditvah, ki spreminjajo
prostorska razmerja in s tem vplivajo na večfunkcionalnost prostora, bomo
okrepili skrb za njihovo umestitev in ohranjanje ekološke povezljivosti. S
podporo razvoju aktivnega državljanstva tudi v odnosu do prostora bomo
izboljšali izvajanje politike prostorskega razvoja.
4. KONCEPT PROSTORSKEGA RAZVOJA SLOVENIJE
(1) Koncept prostorskega razvoja je strateška
podlaga za uresničevanje vizije in ciljev iz strategije. Oblikovan je na
integralnem in sinergijskem razvoju štirih elementov prostorskega razvoja
Slovenije: i) razvojnih koridorjev in vstopnih točk, ii) policentričnega
urbanega sistema, iii) podeželja in iv) zelene infrastrukture. Pri njihovem
načrtovanju in razvoju se hkrati upoštevajo družbeni, gospodarski in okoljski
vidiki razvoja ter utemeljene potrebe prebivalcev oziroma gospodarstva na
posameznih območjih.
(2) Koncept prostorskega razvoja sledi načelom
policentričnega razvoja in smotrne organizacije dejavnosti v prostoru ter s tem
zagotavlja enakopraven dostop do storitev splošnega pomena in gospodarske javne
infrastrukture na celotnem območju države. S takšnim prostorskim razvojem
vzpostavljamo primerljive razmere za kakovostno bivanje vseh prebivalcev. Z
delitvijo in dopolnjevanjem funkcij med središči in drugimi naselji (tistimi v
širših mestnih območjih in tistimi na podeželju) koncept preprečuje podvajanje
vlog in funkcij in postavlja temelje za povečanje učinkovitosti rabe virov,
potrebnih za zagotavljanje primerne ravni oskrbe prebivalstva in gospodarstva
ter kakovost bivanja. S takšnim prostorskim razvojem vzpostavlja pogoje za
uresničevanje ciljev skladnega regionalnega razvoja.
(3) Izbran pristop krepi konkurenčno moč središč, hkrati
pa vzpostavlja uravnotežene razmere za razvoj različnih območij in premagovanje
negativnih učinkov odmaknjenosti – s sodelovanjem in zagotavljanjem
funkcionalnih povezav in interakcij med središči, naselji znotraj širših
mestnih območij in naselji na podeželju. Posebno pozornost namenja odmaknjenim
območjem, kjer nadmorska višina ali relief omejujeta razvojne možnosti. Lokalne
skupnosti spodbuja k medsebojnemu sodelovanju in dopolnjevanju prek upravnih
meja ter k večji navezavi razvoja območij na prostorske potenciale (prostorska
specializacija).
(4) Koncept je oblikovan tako, da podpira oblikovanje
čezmejnih urbanih območij in sodelovanje z deli sosednjih držav, kjer prebiva
slovenska narodna skupnost, kar ima za Slovenijo gospodarski, kulturni,
zgodovinski in politični pomen. Podpira krepitev povezanosti obmejnih regij
ter, še zlasti na redkeje poseljenih območjih, čezmejno dopolnjevanje ponudbe
storitev splošnega in splošnega gospodarskega pomena.


(5) Za izboljšanje trajnostne mobilnosti prebivalcev in
dobrin ter krepitev prostorske kohezije bo ključno zagotavljanje kakovostne in
učinkovite notranje prometne povezanosti: med središči na enaki hierarhični
ravni, nižjih središč s tistimi višje ravni, znotraj širših mestnih območij,
med urbanimi in podeželskimi območji ter središč najvišje ravni s središči
zunaj države.
(6) Z načrtno podporo razvoju središč na obmejnih
območjih bomo uravnotežili asimetrični vpliv večjih sosednjih mestnih
aglomeracij in zagotovili enakovrednost slovenskih območij v primerjavi z
območji sosednjih držav. Za povečanje kritične mase na urbanih obmejnih
območjih in za zmanjšanje asimetričnega vpliva meje koncept spodbuja mrežno
povezovanje mest in drugih urbanih naselij v širša čezmejna urbana in druga
funkcionalno povezana območja. Znotraj tovrstnih območij sta predvidena
povezovanje gospodarskih in proizvodnih con ter krepitev gospodarskih
dejavnosti. Prisotnost infrastrukture in storitev na eni strani meje na urbanih
in podeželskih obmejnih območjih bo prispevala k boljši dostopnosti in
konkurenčnosti območij na obeh straneh meje. Storitve na obmejnih območjih naj
se zato razvijajo tudi v sodelovanju z obmejnimi območji sosednjih držav.
(7) Velik del Slovenije obsegajo odmaknjena, večinoma
tudi gorska območja, tako v obmejnem pasu kot v notranjosti države. Na teh
območjih želimo zlasti ohraniti prebivalstvo in upočasniti upadanje števila
prebivalcev, ohraniti njihovo vitalnost ter s tem tudi njihovo krajinsko in
naselbinsko prepoznavnost. Zato koncept predlaga krepitev notranje regionalne
povezanosti in povezanost z osrednjeslovenskim prostorom. Zlasti da bi
izboljšali dostopnost storitev splošnega in splošnega gospodarskega pomena,
zagotavljali kakovost bivanja, socialne varnosti in vključenosti prebivalstva
ter omogočili ustrezne pogoje za lokalno zaposlenost, bomo na teh območjih
krepili središča četrte ravni.
(8) Vpetost v naravne sisteme Alp, Dinaridov in povodij
Donave ter Jadranskega morja koncept obravnava s povezovanjem zelene
infrastrukture v Sloveniji in v sosednjih državah.
4.1 RAZVOJNI KORIDORJI IN VSTOPNE TOČKE
(1) Razvojni koridorji in vstopne točke Sloveniji
omogočajo vpetost in povezanost z ozemlji zunaj meja držav, s tem pa tudi
vključevanje v makroregionalne in čezmejne povezave ter krepitev konkurenčnosti
slovenskih mest in prostora v evropskem urbanem omrežju.
(2) Slovenija kot del velikih evropskih geografskih
regij prevzema aktivno vlogo v makroregionalnem in čezmejnem povezovanju. S tem
krepi svojo vlogo in skrbi za reševanje skupnih vprašanj, zlasti glede
reševanja razvojnih izzivov na hribovitih in gorskih območjih, ki demografsko
in gospodarsko stagnirajo ali se krčijo. Kot enakovreden partner bo krepila
obmejna mesta in druga urbana naselja ter oblikovala čezmejna urbana območja
(Maribor–Gradec (A), Nova Gorica–Gorica (I), Koper–Trst (I), Novo
mesto–Krško–Brežice–Samobor (HR)–Zagreb (HR), Ilirska Bistrica–Reka (HR),
Gornja Radgona–Radgona (A), Jesenice–Beljak (A)/Trbiž (I)). Tako bo povečala
čezmejni vpliv slovenskih obmejnih območij, hkrati pa bo uravnotežila
asimetrični vpliv sosednjih mest na čezmejni ravni. Za reševanje skupnih
čezmejnih težav in razvojnih izzivov bo podprla oblikovanje skupnih razvojnih
programov in projektov. Prednostno bo podpirala ustanovitev tistih čezmejnih
združenj, ki udejanjajo prostorske cilje in prednostne naloge iz strategije.
(3) V skladu s konceptom prostorskega razvoja bo
Slovenija skrbela za učinkovito umeščenost svoje gospodarske javne
infrastrukture v evropska infrastrukturna omrežja. Z razvojem prometne in druge
gospodarske javne infrastrukture bo ustvarjala možnosti za uveljavitev
primerjalnih prednosti slovenskega prostora.
(4) Gospodarska javna infrastruktura je obravnavana kot
del evropskih infrastrukturnih omrežij, del jedrnega in celovitega omrežja
TEN-T, evropskih prometnih koridorjev (Sredozemski koridor in koridor
Baltik-Jadran) in konkurenčnih tovornih koridorjev – RFC (Alpsko-zahodno
balkanski in Jantarni). Poleg večmodalnih prometnih osi so del jedrnega omrežja
TEN-T še urbano vozlišče Ljubljana in večmodalna logistična platforma
Ljubljana, jedrno pristanišče Koper (s povezavo na pomorske prometne povezave),
jedrna letališča za mednarodni zračni promet, Letališče Jožeta Pučnika
Ljubljana. Na razširjeno jedrno omrežje TEN-T se navezujejo tudi železniški in
avtocestni odsek Ljubljana-Jesenice, Letališče Edvarda Rusjana Maribor in
Letališče Portorož, avtocestna povezava Ptuj–Gruškovje, železniški odsek Pivka
– Ilirska Bistrica, avtocestni odsek Postojna–Ilirska Bistrica-Jelšane ter
železniški oziroma cestni odsek Ormož–Središče ob Dravi.
(5) Na področju energetske infrastrukture koncept
predvideva celovito integracijo s sistemi sosednjih držav in pri tem strateško
izkoriščanje ugodne lege države. S tem uresničuje pogoje za zanesljivost in
prilagodljivost oskrbe, vključenost v enotni energetski trg EU, pa tudi za
konkurenčno oskrbo uporabnikov v Sloveniji.
(6) Na področju infrastrukture elektronskih komunikacij,
še posebej omrežij 5G, koncept predvideva integracijo s sistemi sosednjih
držav, s čimer bo omogočena vključenost v enotni trg EU.
4.2 POLICENTRIČNI URBANI SISTEM
(1) Policentrični urbani sistem podpira
racionalen in učinkovit prostorski razvoj, saj premišljeno organizira
dejavnosti splošnega javnega in gospodarskega pomena. Tako omogoča
izboljševanje privlačnosti in kakovosti bivanja v urbanih naseljih.
(2) V policentričnem urbanem sistemu so urbana naselja
(središča) mrežno povezana, kar krepi njihovo vlogo in konkurenčnost v
mednarodnem prostoru. Posledično se s tem zmanjšujejo pritiski pozidave in
(avto)mobilnosti na obseg in kakovost virov ter omogoča večja urejenost
prostorske strukture. V skladu s konceptom prostorskega razvoja bodo zeleni
sistemi mest in regij zagotavljali kakovost bivanja v urbanem prostoru ter
prostorsko zaokroženost naselij z ločitvenimi zelenimi pasovi med njimi. Pri
načrtovanju prostorskega razvoja bo eno od ključnih vodil skrb za prostorsko
identiteto – takšno, ki spoštuje naravne in kulturno pogojene sestavine
prostora ter prispeva k likovno usklajeni zunanji in notranji podobi urbanih in
podeželskih naselij ter krajine. Višja kakovost življenja na podeželju bo
dosežena z ustrezno prostorsko razporeditvijo središč za enakovredno dostopnost
storitev splošnega pomena na odmaknjenih območjih ter z uvedbo minimalnega
standarda dostopnosti prek ustreznih infrastrukturnih povezav na osrednji
slovenski in čezmejni prostor. Omrežje prometnih povezav (železniških, cestnih,
pomorskih in kolesarskih) bo urbana središča povezalo v enotno policentrično
omrežje in se z njim usklajeno razvijalo. Navzven bo funkcionalno navezano na
evropsko prometno omrežje.
(3) Enakomerna pokritost celotnega ozemlja države bo
zagotovljena z razporeditvijo središč v sistemu poselitve: 80 %
prebivalcev bo imelo prebivališče znotraj 25 km oddaljenosti (po cestnem
omrežju) od središča najmanj druge ravni, 90 % do središča najmanj tretje
ravni. Središča bodo nudila oskrbo gravitacijskim območjem v radiju racionalne
dostopnosti in bodo med seboj povezana s kakovostno in varno prometno infrastrukturo
višje ravni.
4.2.1 SREDIŠČA V POLICENTRIČNEM URBANEM SISTEMU
(1) Ogrodje policentričnega urbanega sistema so središča
različnih ravni. Umestitev središč v hierarhično urejen in strukturiran
policentrični urbani sistem je ključna za uresničevanje uravnoteženega
prostorskega razvoja. Omogoča enakomernejši razvoj omrežja storitev splošnega
pomena (šolstvo, zdravstvo, javna uprava, kultura in podobne) in s tem prispeva
k njihovi dostopnosti ter k skladnemu regionalnemu razvoju. Na nacionalni,
regionalni in lokalni ravni spodbuja usklajeno načrtovanje in uresničevanje
projektov s področja organizacije in delovanja mrež storitev splošnega pomena,
javnih služb in gospodarstva.
(2) Središča so v omrežje policentričnega urbanega
sistema vključena glede na njihovo vlogo in položaj v prostoru ob izpolnjevanju
ciljnih meril (preglednica 1). Središča v tej Strategiji ciljna merila dosegajo
sama ali pa s funkcijskim povezovanjem in dopolnjevanjem v okviru širših
mestnih območij. Krepitev obstoječih funkcij in dejavnosti (preglednica 2) ali
prestrukturiranje mest za nove dejavnosti v skladu s specifičnimi prednostmi
(lega, znanja, infrastruktura, delovna sila, prepoznavnost, kulturna dediščina)
bo krepilo tudi konkurenčnost mest in njihovo vlogo v mednarodnem prostoru ter ohranjalo
njihovo bivanjsko privlačnost za prebivalstvo. Izboljšana kakovost bivanja in
ustrezna ponudba stanovanj bosta zmanjšali poselitveni pritisk v
suburbaniziranih in podeželskih delih širših mestnih območij. V središčih
policentričnega urbanega sistema se bo zato v skladu s prepoznanimi razvojnimi
potrebami usmerjal razvoj poselitve in skrbelo se bo za zadostno ponudbo
komunalno opremljenih površin za stanovanjsko gradnjo in stanovanj. Zunaj
središč so ukrepi usmerjeni v ohranjanje vitalnosti obstoječih naselij in
aktivacijo stavbnega fonda s prenovo in funkcionalno modernizacijo.
PREGLEDNICA 1: RAVNI SREDIŠČ GLEDE NA
POSELITVENI, GOSPODARSKI IN PROMETNI POTENCIAL
PREGLEDNICA 2: PRIMERNA OPREMLJENOST SREDIŠČ
S STORITVAMI SPLOŠNEGA POMENA
(3) Središča prve ravni so tista urbana naselja, ki
imajo najmanj 90.000 prebivalcev in katerih širše mestno območje vključuje vsaj
200.000 prebivalcev, ležijo ob evropskih prometnih koridorjih ter so prometna
vozlišča mednarodnega pomena. Ta naselja omogočajo nadaljnji razvoj javnih
storitev najvišje ravni s področij znanosti in izobraževanja (kot so sedež
univerze, univerzitetne knjižnice ali raziskovalni inštituti), zdravstva
(univerzitetni klinični center), kulture (narodna gledališča, muzeji), sodstva
(ustavno sodišče, višje sodišče), uprave (ministrstva, diplomatska
predstavništva) ter pridobitev predstavništev ali sedež vidnejših mednarodnih
organizacij in podjetij. Merila za središče prve ravni izpolnjujeta Ljubljana
(kot glavno mesto in središče mednarodnega pomena) in Maribor (kot središče
mednarodnega pomena). Ker ima Koper vlogo mednarodnega prometnega vozlišča in
je hkrati vključen tudi v obalno ter čezmejno urbano območje, je v strategiji
prav tako obravnavan kot središče prve ravni in središče mednarodnega pomena.
(4) Središča druge ravni so tista urbana naselja, ki
imajo vsaj 15.000 prebivalcev, hkrati pa tudi zmogljivosti za razvoj storitev
splošnega in splošnega gospodarskega pomena, za razvoj večmodalnih prometnih
vozlišč, mestnega in primestnega javnega potniškega prometa ter pomembno
prispevajo pri oskrbi prebivalcev v podeželskih gravitacijskih zaledjih. Merila
za središče druge ravni dosegajo Celje, Kranj, Novo mesto, Nova Gorica, Murska
Sobota, Ptuj, Slovenj Gradec in Velenje. Kot središče druge ravni je kot
oskrbno središče v Primorsko-Notranjski regiji opredeljena Postojna. Kot
središče druge ravni se upoštevajo funkcijsko povezana in dopolnjujoča se
središča, somestja v posavskem (Brežice-Krško-Sevnica) in zasavskem
(Hrastnik-Trbovlje-Zagorje ob Savi) širšem mestnem območju. Središča v vseh
širših mestnih območjih se bodo (glede na razporejenost prebivalstva,
dejavnosti in naravne značilnosti prostora) povezovala s središči nižje ravni
in se tako razvijala kot medsebojno funkcijsko povezana urbana naselja, znotraj
katerih se storitve splošnega pomena povezujejo in dopolnjujejo.
(5) Središča tretje ravni so tista urbana naselja, ki so
primerna lokacija za sekundarno in primarno raven zdravstvene oskrbe,
visokošolsko izobraževanje, sodne in upravne institucije, specializirano
socialno varstvo ter javne raziskovalne institucije. V teh središčih se
razvijajo storitve, oskrbne in druge dejavnosti (storitve splošnega in
splošnega gospodarskega pomena) za oskrbo teh središč ter oskrbo v njihovih
gravitacijskih zaledjih, ki so pogosto podeželska, obmejna, odmaknjena, gorska
in oddaljena od glavnih prometnih koridorjev. Nabor storitev, prilagojenih
regionalnim razmeram in potrebam prebivalcev ter gospodarstva, bodo podrobneje
opredelili regionalni prostorski plani. Merila za središče tretje ravni
dosegajo Črnomelj, Domžale, Dravograd, Idrija, Izola, Jesenice, Kamnik,
Kočevje, Ravne na Koroškem, Škofja Loka in Tolmin.
(6) Središča četrte ravni so v prostorskem razvoju tista
urbana naselja, ki zagotavljajo najmanj zdravstveni dom oziroma zdravniško
oskrbo na primarni ravni in teritorialno organizacijo državne uprave, središča
četrte ravni, ki so bolj oddaljena od središč višjih ravni, pa tudi srednjo
šolo in okrajno sodišče. Merila za središče četrte ravni dosegajo Ajdovščina,
Cerknica, Gornja Radgona, Grosuplje, Ilirska Bistrica, Laško, Lenart v
Slovenskih goricah, Lendava, Litija, Ljutomer, Logatec, Metlika, Ormož, Piran,
Radlje ob Dravi, Radovljica, Ribnica, Ruše, Sežana, Slovenska Bistrica,
Slovenske Konjice, Šentjur, Šmarje pri Jelšah, Trebnje, Tržič, Vrhnika in
Žalec.
(7) Drugo naselje, pomembno za razvoj regije, so
naselja, ki imajo vsaj 1.500 prebivalcev, so sedež občine z vsaj 2.000
prebivalci, imajo popolno osnovno šolo, primarno zdravstveno oskrbo
(zdravstvena postaja) in so gospodarsko pomembna (indeks delovne migracije >
96 – zmerno delovna občina). Kot takšna naselja se lahko opredelijo naselja na
tistih prednostnih območjih za razvoj posameznih dejavnosti, ki so od središč
višjih ravni (od prve do četrte ravni) oddaljena več kot 15 km po cestnem
omrežju, imajo podeželsko zaledje in so pomembna z vidika oskrbe prebivalcev
teh območij s storitvami splošnega pomena. Do morebitne opredelitve drugih
naselij, pomembnih za razvoj regije, bo prišlo po dogovoru med državo in
občinami v regionalnem prostorskem planu glede na razvojne cilje regije,
opredeljena prednostna območja za razvoj posameznih dejavnosti ter glede na
predlog zasnove omrežij družbene in gospodarske javne infrastrukture.
4.2.2 ŠIRŠA MESTNA OBMOČJA
(1) Jedrna območja poselitve, ki so tudi najbolj
urbanizirana območja v Sloveniji, obravnavamo kot širša mestna območja. Ta
praviloma obsegajo ožja gravitacijska zaledja mestnih občin, znotraj katerih so
stanovanjska območja povezana z učinkovitim javnim prometom, delovnimi mesti,
storitvami in javnimi servisi, grajene strukture pa integrirane z zeleno
infrastrukturo prek zelenih sistemov regij in mest ter drugih naselij.
(2) Širša mestna območja so nadgradnja policentričnega
urbanega sistema z jedri urbanega razvoja, ki podpirajo konkurenčnost
Slovenije. Glede na značilnosti imajo lahko širša mestna območja eno večje
središče ali strnjena območja okrog večjega števila središč. Za razvoj takšnega
območja se bo skrbelo z usklajenim oziroma skupnim regionalnim in prostorskim
načrtovanjem; razvoj stanovanj, javnega potniškega prometa, delovnih mest,
javnih storitev in servisov ter zelenih sistemov bo potekal s sodelovanjem in
dogovarjanjem glede uresničevanja strategije.
(3) Širša mestna območja so območja intenzivnega
funkcionalnega povezovanja. To pomeni reševanje skupnih razvojnih izzivov z
okrepljenim sodelovanjem (občin, regionalnih deležnikov in države) ter
usklajenim načrtovanjem in izvajanjem razvojnih projektov. Zaradi tesne
funkcionalne povezanosti zaledja s središčem oziroma središči (praviloma
središče prve ali druge ravni) bodo nosilci urbanega razvoja na teh območjih
mestne občine, oblikovana somestja in funkcijsko povezana urbana naselja.
Zelena infrastruktura je ključni dejavnik ohranjanja krajinskih elementov,
krepitve prostorske identitete, možnosti za rekreacijo v naravnem okolju,
varstva okolja, narave, voda in tal – nanjo se navezujejo zeleni sistemi mest
in drugih urbanih naselij. Širša mestna območja so tudi območja integriranega
javnega potniškega prometa z vozlišči javnega potniškega prometa, s katerimi so
središča povezana s svojim funkcionalnim zaledjem in središča med seboj.
Razvija se oblike trajnostne mobilnosti, ki slonijo na večmodalnosti,
povezovanju tirnega in cestnega javnega potniškega prometa, kolesarjenja in
osebnega motornega prometa. Prednostno bomo razvijali železniško
infrastrukturo, ostale oblike prometa pa prednostno za omogočanje prvega in
zadnjega kilometra večmodalnih poti. Na širšem mestnem območju se zagotavlja
usklajenost prometnega in prostorskega načrtovanja, še zlasti v primeru širitev
in prenove naselij ali umeščanja večjih generatorjev prometa (kot je poslovna
cona, nakupovalno središče ali bolnišnica).
(4) Širša mestna območja na gosteje urbaniziranih
območjih Posavja in Zasavja, kjer ležijo manjša, vendar medsebojno funkcionalno
povezana in dopolnjujoča se središča policentričnega urbanega sistema,
vključujejo območja medsebojno funkcijsko povezanih občin z vsaj 30.000
prebivalci. Znotraj teh območij se v regionalnem prostorskem planu načrtujejo
usklajeni razvoj stanovanj, javnega potniškega prometa, delovnih mest, družbene
infrastrukture, zagotavljanje storitev splošnega in splošnega gospodarskega
pomena ter zelenih sistemov. Primerna dostopnost storitev splošnega in
splošnega gospodarskega pomena se znotraj teh širših mestnih območij zagotavlja
zlasti s sodelovanjem in dogovarjanjem lokalnih skupnosti.
(5) Glede na lego in navezave na mednarodne koridorje
ima širše mestno območje nacionalno, čezmejno ali mednarodno vlogo.
(6) V skladu s strategijo razvoja so opredeljena
naslednja širša mestna območja nacionalnega pomena, ki imajo tudi funkcijo
širšega mestnega območja regionalnega pomena:
-       
osrednjeslovensko širše mestno območje,
-       
podravsko širše mestno območje,
-       
širše mestno območje slovenske Istre.
(7) V skladu s strategijo so opredeljena naslednja širša
mestna območja regionalnega pomena:
-       
savinjsko-šaleško širše mestno območje,
-       
dolenjsko-belokranjsko širše mestno območje,
-       
gorenjsko širše mestno območje,
-       
pomursko širše mestno območje,
-       
goriško širše mestno območje,
-       
koroško širše mestno območje,
-       
posavsko širše mestno območje,
-       
zasavsko širše mestno območje.
4.3 PODEŽELJE
(1) Podeželje je raznolik prostor, na kar
vplivajo geografska lega, naravni pogoji, dosedanji gospodarski, demografski in
družbeni razvoj ter povezanost in dostopnost središč (slika 6). Z vidika
usmerjanja in načrtovanja prostorskega razvoja razlikujemo več vrst podeželskih
območij:
-       
jedrno podeželje, ki je razvojno vitalno, čeprav ponekod zaznamovano z
omejenimi dejavniki za razvoj primarnih dejavnosti (na primer zaradi reliefa,
nadmorske višine, nagiba), s krčenjem zaradi demografskih sprememb, predvsem
staranjem, in odmaknjenostjo od središč;
-       
podeželje v zaledju mest in urbanih naselij, ki ga označuje visoka raven
potrošnje, tudi prostora, ter gospodarskega in prostorskega prestrukturiranja v
povezavi z raznovrstnimi dejavnostmi, ne le kmetijstvom;
-       
odmaknjeno podeželje, ki je zaradi svoje geografske lege oddaljeno od
večjih središč in ga najbolj zaznamujejo procesi krčenja, tako z demografskega
kot z gospodarskega vidika, pogosto gre za kombinacijo obmejne lege in
goratosti.
(2) Razvoj podeželskih območij bo usmerjen v odpravo
oziroma preusmeritev negativnih trendov krčenja gospodarskih aktivnosti in
storitev na odmaknjenem podeželju k ohranitvi vitalnosti jedrnega podeželja ter
prestrukturiranju podeželskega prostora v povezavi s potrebami urbanih območij,
pri čemer bomo ohranjali vlogo primarnih dejavnosti. Zagotavljali bomo ustrezno
povezanost podeželskih območij s središči policentričnega urbanega sistema,
primerno raven opremljenosti in dostopnosti storitev, krepitev in trajnostno
rabo specifičnih endogenih potencialov. Tako bomo izboljšali gospodarsko osnovo
in lokalno zaposlenost, izboljšali kakovost življenja, omejili negativne
demografske trende ter ohranili naselbinske in krajinske značilnosti.
(3) Na podeželju, ki leži ob meji, bomo iskali in
oblikovali skupne rešitve v čezmejnem prostoru, ki na obeh straneh meje
enakovredno dvigujejo kakovost življenja in krepijo vitalnost podeželskih
območij.
4.4 ZELENA INFRASTRUKTURA
(1) Koncept predvideva strateško vlogo zelene
infrastrukture – kot načrtovanega sistema funkcionalno povezanih in
raznovrstnih krajinskih območij, vključno z najpomembnejšimi naravovarstvenimi
območji, ki bodo dolgoročno omogočala naravne procese za zdrav, varen,
privlačen, podnebno odporen in večfunkcionalen prostor.
(2) Z zeleno infrastrukturo zagotavljamo predvsem ekološko
funkcijo (zlasti ohranjanje naravnega okolja, ekološko povezljivost in
zmanjševanje fragmentacije krajine zaradi posegov v prostor), okoljsko
funkcijo (zlasti ohranjanje in izboljšanje kakovosti voda, ohranjanje
razpoložljivih vodnih virov za naravne procese in oskrbo prebivalstva ter
regulacijo padavinske vode v mestih), podnebno funkcijo (zlasti
pri uravnavanju toplotnih valov in preprečevanju učinkov toplotnih otokov na
urbanih območjih ter za zmanjševanje ranljivosti prostora zaradi naravnih
nesreč, še posebej poplav in plazov), gospodarsko funkcijo (zlasti
trajnostno gospodarjenje z naravnimi viri in biotsko raznovrstnostjo ter s tem
povezanimi možnostmi za diverzifikacijo gospodarstva na regionalni in lokalni
ravni), družbeno in kulturno funkcijo (zlasti pri
zagotavljanju kakovosti življenja, zdravja in varnosti prebivalstva ter
privlačne in prepoznavne krajine, ki krepi prostorsko identiteto ter
razumevanje soodvisnosti razvoja družbe in prostora).
(3) V okviru postopkov prostorskega načrtovanja bomo
razvoj zelene infrastrukture načrtovali z zelenimi sistemi regij, zelenimi
sistemi območij in zelenimi sistemi naselij. Z zeleno infrastrukturo bomo
podeželje povezovali z urbanimi območji in tako izboljšali kakovost življenja.
(4) Na državni ravni zelena infrastruktura vključuje
obsežnejše gozdne komplekse, ki so večinoma območja Natura 2000, gorske masive
Alp in Dinaridov, zavarovana območja, vode prvega reda in z njimi povezane
trajne ali občasne ojezeritve oziroma razlivna območja ter morje in naravno
ohranjeno obalo. Prek teh območij se zelena infrastruktura povezuje z naravnimi
območji v sosednjih državah. V sistem zelene infrastrukture na državni ravni
bodo vključena tudi območja krajinske prepoznavnosti, ki so pomembna za državo.
Povezljivost med navedenimi jedrnimi območji zelene infrastrukture bomo
zagotavljali z naravnimi linijskimi (na primer rečnimi) in točkovnimi
(stopalnimi) krajinskimi elementi ali z vzpostavljanjem oziroma obnovo takih
povezav, kjer je to potrebno.
(5) Na mednarodni ravni bomo stremeli predvsem k
zagotavljanju ekološke funkcije zelene infrastrukture, ki jo dosegamo s
povezovanjem ekološko pomembnih krajinskih elementov prek državnih meja, z
odpravo ovir za ekološko povezljivost ter z izboljšanjem stanja naravnih
ekosistemov (slika 7).
5. STRATEŠKE USMERITVE PROSTORSKEGA RAZVOJA
5.1 SPLOŠNE USMERITVE
5.1.1 UREJANJE IN RAZVOJ NASELIJ
(1) Urejanje in razvoj naselja se načrtujeta v skladu z
njegovo vlogo v policentričnem urbanem sistemu – mesta in druga urbana naselja,
ki svojo vlogo izvajajo za širše (gravitacijsko) območje, so na podlagi meril
iz strategije (poglavje 4.2) opredeljena kot središča.
(2) Druga naselja, pomembna za razvoj regije, se ob
upoštevanju meril iz strategije določijo v regionalnem prostorskem planu.
(3) Območja za dolgoročni razvoj – določijo se središčem
policentričnega urbanega sistema (ali drugim naseljem, pomembnim za razvoj
regije) v regionalnem prostorskem planu za izvajanje njihove razvojne vloge in
vloge skladnega regionalnega razvoja.
(4) Izvaja se celovita prenova naselij – posebna
pozornost se nameni funkcionalnim vidikom prenove, protipotresni prenovi
objektov, izboljšanju snovne in energetske učinkovitosti, javnega prometa in
trajnostne mobilnosti, zmanjševanju deleža prekritih površin, kakovosti
odprtega prostora in zelenih površin ter vključitvi kulturne dediščine v
prenovo. Posebno skrb se nameni razporeditvi dejavnosti in njihovi
komplementarnosti. S tem se prispeva k izboljšanju kakovosti življenja,
zmanjšanju ogljičnega odtisa na ravni stavb, sosesk in naselij, k povečanju
odpornosti proti podnebnim spremembam in k zmanjšanju potreb po širitvi naselij.
(5) Sprememba namenske rabe objektov je pogojena z
ustrezno komunalno oskrbo.
(6) Načrtno se zmanjšuje ranljivost naselij in
infrastrukture – z umikanjem poselitve in infrastrukture z ogroženih območij,
kot so poplavna, erozijska, plazljiva in plazovita območja, ter z
vzpostavljanjem naravnih blažilcev ekstremnih vremenskih dogodkov in toplotnih
otokov (na primer z ohranitvijo in vzpostavitvijo razlivnih območij ter večjim
deležem dobro upravljanih in vzdrževanih zelenih površin kot delov zelenega sistema
regij ali zelenih sistemov mest).
(7) Dviguje se kakovost življenja v naseljih – z
izboljšanjem dostopnosti storitev splošnega in splošnega gospodarskega pomena,
dostopnosti stanovanj in delovnih mest z načini trajnostne mobilnosti ter z
zmanjševanjem potreb po mobilnosti (z izboljševanjem možnosti dela na domu in
spodbujanjem združljive mešane rabe prostora); z zniževanjem stroškov življenja
v mestih, zlasti z izboljšano stanovanjsko dostopnostjo, energetsko učinkovito
prenovo in v primeru novogradenj energetsko varčnimi objekti (skoraj
ničenergijske hiše), kaskadno rabo energije na ravni stavb ali naselij, uporabo
sistemov za ponovno rabo virov – na primer vode; z izboljševanjem možnosti za
petminutno pešdostopnostjo zelenih površin, območij za šport in rekreacijo na
prostem; z zmanjševanjem ravni hrupa v naseljih – na primer s spodbujanjem
uporabe manj hrupnih prevoznih sredstev in z ukrepi za zmanjševanje emisij
hrupa iz industrijskih virov; z zmanjševanjem nočne osvetljenosti, zlasti ob
cestah zunaj strnjenih delov naselij ali v neposredni bližini stanovanjskih
objektov, bolnišnic, socialnih zavodov ter na območjih krajinske
prepoznavnosti, v izjemnih krajinah in na širših zavarovanih območjih in
območjih kulturne dediščine; z izboljšanjem kakovosti zraka v naseljih z
zmanjšanjem emisij iz kurilnih naprav in prevoznih sredstev; z vzpostavitvijo
zelenih sistemov in izboljšanjem sestave, vrste, obsega in vzdrževanja zelenih
površin kot blažilcev emisij, ki izhajajo iz naseljih ali z območij, ki nanje mejijo,
oziroma izboljševalcev kakovosti zraka in blažilcev toplotnih otokov v
naseljih.
(8) Ohranjata se prepoznavna regionalna in lokalna
prostorska identiteta. Ohranjanje naselbinske in krajinske prepoznavnosti
določajo podrobnejša pravila urejanja prostora. Lokalne skupnosti opredelijo
prepoznavne značilnosti naselij in krajine ter jih upoštevajo pri pripravi
prostorskih aktov in odlokov o izgledu naselij in krajine ter pri usmeritvah za
nove prostorske ureditve.
(9) Vzpostavljajo se ločitveni zeleni pasovi med naselji
– z njimi se izboljšuje prepoznavnost naselij in krajine ter zagotavlja
ekološka povezljivost zelenih sistemov. Zeleni pasovi lahko vključujejo
gozdove, vodni in obvodni prostor ter kmetijske površine, varovana območja
narave in izjemne krajine. Širina ločitvenih zelenih pasov se določi glede na
vlogo zelenega pasu pri preprečevanju zlivanja naselij, ekološko povezljivost
(migracijske poti prostoživečih živali), rekreacijsko, podnebno in socialno
vlogo (prevetrenost, kakovostno in zdravo življenjsko okolje), ter oblikovno
podobo krajine, vendar naj ne bodo ožji od 200 metrov. V ločitvenih zelenih
pasovih med naselji se ohranjajo dejavnosti, ki gospodarijo z naravnimi viri,
zlasti kmetijstvo in gozdarstvo ter upravljanje z vodami.
(10) Za blaženje morebitnih negativnih vplivov uporabe
zaščitnih sredstev v kmetijstvu se glede na lokalne klimatske pogoje uskladijo
ustrezni ukrepi, ki omogočajo ohranjanje in varovanje zdravja prebivalstva.
(11) Podeželska naselja se prednostno urejajo s prenovo
in notranjim razvojem – skupaj s prenovo mobilnosti ter oskrbe z energijo in
drugimi viri. Poudarek je na vzdrževanju in prenovi obstoječega kakovostnega
stavbnega fonda, zgoščevanju naselbinske strukture, ki se funkcionalno in
tehnološko, ob upoštevanju pričakovanih demografskih sprememb, prilagodi
potrebam prebivalcev. Pri tem se upoštevata ohranjenost kakovostnih
naselbinskih jeder in prepoznavnih silhuet ter usmeritev glede varstva kulturne
dediščine in okolja ter prepoznavnosti naselij in krajine.
(12) Omejuje se širjenje posamične poselitve – posamična
poselitev se razen na območjih, ogroženih zaradi naravnih nesreč, lahko ohrani.
V okviru enot posamične poselitve na podeželju se lahko obnavlja obstoječi
stavbni fond, ki se izjemoma lahko dopolni s posamično novogradnjo ob
upoštevanju usmeritev za prepoznavnost naselij in krajine ter varstvo narave in
virov, če gre za modernizacijo obstoječe dejavnosti, zlasti primarne
(kmetijstvo, gozdarstvo), ali s tem povezano dopolnilno dejavnost na
perspektivnem kmetijskem gospodarstvu.
(13) V podeželskih naseljih, v katerih se razvija
turizem, se vzdržuje in ustvarja oblikovna prepoznavnost – ohranja se
tradicionalna sestava ter izboljšujejo infrastruktura in storitve trajnostne
mobilnosti. Pri modernizaciji kmetijske dejavnosti se posebna pozornost namenja
dopolnjevanju kmetijske in turistične dejavnosti, tako da se vnaprej preprečijo
morebitni spori ter se kmetijski proizvodi vključujejo v turistično ponudbo.
Lokalna skupnost v skladu z usmeritvami iz strategije in regionalnih
prostorskih planov opredeli podeželska naselja, kjer je mogoč razvoj turizma v
povezavi s primarnimi dejavnostmi ter glede na kulturno dediščino, biotsko
raznovrstnost in krajino.
(14) Dostopnost sodobnih informacijsko-komunikacijskih
tehnologij – v urbanih in podeželskih naseljih se z modernizacijo
informacijsko-komunikacijske infrastrukture zagotavlja dostopnost kakovostnih
sodobnih informacijsko-komunikacijskih tehnologij in storitev.
(15) Načrtno se razvija učinkovita energetska oskrba –
na širših mestnih območjih in v naseljih z večjo gostoto poselitve se
prednostno načrtujejo sistemi za daljinsko ogrevanje in hlajenje stavb z
obnovljivimi oziroma sintetičnimi in drugimi nizkoogljičnimi plini s ciljem
zmanjšati stroške ter izboljšati kakovost zraka v naseljih. Spodbuja se gradnja
sistemov daljinskega ogrevanja, ki uporabljajo toploto iz soproizvodnje toplote
in električne energije, prednostno iz obnovljivih in nizkoogljičnih virov
energije. Prednostno se načrtujejo na območjih strnjene poselitve (več kot 20
preb/ha), na območjih z večjo gostoto porabnikov (šole, večstanovanjske stavbe,
dijaški domovi, domovi za starejše, nakupovalna središča in drugo) ali na
območjih gospodarskih con z zagotovljenim odjemom toplotne energije. Na
območjih, ki so povezana s plinovodnim omrežjem ali jih je ob razumnih
vlaganjih še mogoče povezati, se energetska oskrba, ob vključevanju obnovljivih
plinov ter sintetičnih in drugih nizkoogljičnih plinov lahko opre na ta
omrežja.
(16) Pri spremembi namenske rabe zemljišč se za dosego
učinkovite rabe zemljišč kot del aktivne zemljiške politike izdela načrt
gospodarjenja z zemljišči.
5.1.2 STANOVANJSKA OSKRBA
(1) V središčih policentričnega urbanega sistema se
zagotavlja zadostno število stanovanj in površin za stanovanjsko gradnjo –
prednostno se zagotavljajo s prenovo razvrednotenih območij ali prenovo
obstoječih stanovanjskih območij nizke gostote. Večja območja, namenjena za
stanovanjsko oskrbo z javnimi najemnimi stanovanji, se umeščajo v središča do
četrte ravni. Prednostna območja za stanovanjsko oskrbo (v nadaljnjem besedilu:
PROSO) se načrtujejo v regionalnem prostorskem planu na območjih z najboljšo
dostopnostjo do sistema javnega potniškega prometa, v bližini prometnih vozlišč
in prestopnih točk javnega potniškega prometa ter, predvsem železnice usklajeno
s celostno prometno strategijo ob upoštevanju regionalnih demografskih
projekcij. Stanovanjska območja se načrtujejo z upoštevanjem bližine raznolikih
delovnih mest ter opremljenosti s storitvami splošnega in splošnega
gospodarskega pomena.
(2) Preprečujejo se socialna segregacija, gentrifikacija
in getoizacija – na stanovanjskih območjih se zagotavljajo različni tipi
stanovanj, ki omogočajo mešano socialno in starostno sestavo stanovalcev. Pri
načrtovanju, prenovi in gradnji stanovanjskih območij se upoštevajo načela
kakovostnega in varnega bivalnega okolja, ki se zagotavlja s primerno gostoto
zazidave, arhitekturnim oblikovanjem celotnega stanovanjskega območja in
posameznih stavb ter s primerno površino, dostopnostjo in zasnovo javnih
odprtih in zelenih površin.
(3) Razvija se kakovostna stanovanjska zazidava –
načrtujejo in razvijajo se oblike stanovanjske zazidave, ureditve in medsebojne
razmestitve objektov, ki spodbujajo socialne stike med prebivalci ter zagotavljajo
primerno večjo gostoto zazidave, hkrati pa zagotavljajo tudi dovolj odprte
javne grajene in zelene površine. V stanovanjskem območju se omogoča
pešdostopnost vseh potrebnih vsakodnevnih storitev. V obstoječe urbano tkivo se
posega na podlagi celovite strokovne presoje.
(4) Na stanovanjskih območjih se zagotavlja primerna
opremljenost s storitvami splošnega in splošnega gospodarskega pomena ter
potrebna opremljenost z družbeno infrastrukturo – na stanovanjskih območjih se
lahko izvajajo dejavnosti osnovnega šolstva in zdravstva, socialnovarstvene
dejavnosti, dejavnosti za starejše, varstvo otrok, trgovske, poslovne,
uslužno-obrtne, gostinske, upravne dejavnosti, dejavnosti intelektualnih in
kulturnih storitev ter druge dejavnosti, ki so potrebne za dnevno oskrbo
prebivalcev, ne poslabšujejo kakovosti bivalnega okolja in prispevajo k bolj
racionalni izrabi površin, komunalnih in prometnih omrežij ter k celovitemu
delovanju naselja.
(5) Dobra dostopnost od stanovanjskih območij do območij
z družbeno infrastrukturo in zaposlitvenih območij se zagotavlja s trajnostno
mobilnostjo ter spodbujanjem mešane rabe prostora.
5.1.3 POMEMBNEJŠA DRUŽBENA INFRASTRUKTURA
Zagotavlja se pravična dostopnost storitev splošnega in
splošnega gospodarskega pomena – pomembnejša družbena infrastruktura se glede
na zahtevano raven opremljenosti središč policentričnega urbanega sistema
določi v regionalnih prostorskih planih. Gospodarska javna in družbena
infrastruktura so prostorske ureditve za izvajanje storitev splošnega pomena in
splošnega gospodarskega pomena zlasti na področju zdravstva (na primarni,
sekundarni in terciarni ravni), socialnega varstva (domovi za starejše, mobilne
storitve za starejše), sodstva, izobraževanja (primarno, sekundarno,
terciarno), varstva otrok (dnevno varstvo, vrtec), javne uprave (storitve),
športa in rekreacije, varnosti (policija, vojska, zaščita in reševanje),
kulture (knjižnice, gledališča, muzeji, galerije, arhivi), raziskav, prometa
(ceste, železnice, pristanišča, letališča, medmestni in primestni promet,
kolesarske in pešpoti), pošte, elektronskih komunikacij (fiksna in mobilna
telefonija, širokopasovni internet), oddajanja (televizija, radio), energije
(zagotavljanje elektrike, plina, toplote), oskrbe s pitno vodo, odvajanja in
čiščenja komunalne in padavinske odpadne vode, zbiranja in obdelave in
odlaganja odpadkov (tudi odlaganje odpadkov na odlagališčih in termična
obdelava komunalnih odpadkov).
5.1.4 PREDNOSTNA OBMOČJA ZA GOSPODARSKI RAZVOJ
(1) Pri razvoju gospodarskih con, ki lahko vključujejo
logistične centre, se presojajo prostorska merila – poleg družbeno-gospodarskih
razmer, zagotovljenega kapitala, znanja na področju visoke tehnologije ter
usposobljenosti delovne sile v gravitacijskem območju se upoštevajo tudi
prostorska merila (vloga središča v urbanem sistemu, razpoložljivost stanovanj
in dostop s trajnostno mobilnostjo do lokacij gospodarskih con; optimalna
povezava s prometnim in energetskim infrastrukturnim omrežjem – prednostno z
železnico ter z drugo gospodarsko javno infrastrukturno; možnosti dostopa do
infrastrukture elektronskih komunikacij; oddaljenost in velikost že obstoječih
gospodarskih con ter prometnih terminalov in vozlišč; prostorske možnosti in
omejitve, ki izhajajo iz stanja ali značilnosti prostora in okolja, podnebnih
sprememb ter naravne in kulturne krajine ter možnosti prenove obstoječih
razvrednotenih zemljišč).
(2) Gospodarske cone, ki lahko vključujejo logistične
centre, se umeščajo ob vozliščnih lokacijah tako, da so dobro povezane z javnim
potniškim prometom z vseh območij regije in sosednjih regij – pri izbiri
lokacije se preverijo možnosti prenove in sanacije opuščenih in razvrednotenih
območij. Območja za gospodarski razvoj morajo v čim večji meri kot celota in
posamezni deli izkazovati okoljsko trajnost, to je snovno, energetsko in
prostorsko učinkovitost, ter morajo delovati po načelu industrijskih simbioz in
imeti primeren delež zelenih površin kot element dobrih delovnih pogojev,
prilagajanja na podnebne spremembe in blaženja vidnih ali okoljskih vplivov (na
primer hrupa). Območja nekdanje industrije, ki izpolnjujejo prostorske,
okoljske, infrastrukturne in druge pogoje sodobnih proizvodnih parkov, se
dolgoročno ohranjajo in posodabljajo za gospodarski namen. Za območja
gospodarskih dejavnosti ali cone, v katere se vlagajo javna sredstva, se
razvije enotni model načrtovanja in upravljanja, po katerem zemljišča ostanejo
v javni lasti (podjetje pa na primer pridobi stavbno pravico) tudi po zaprtju
ali prodaji podjetja. S tem se uravnoteži povpraševanje po novih stavbnih
zemljiščih.
(3) Prednostna območja za zgostitev gospodarskih,
proizvodnih ali drugih poslovnih dejavnosti se določajo v okviru širših mestnih
območij v središčih prve ali druge ravni – izjemoma tudi v središčih tretje in
četrte ravni, ki že imajo večja sklenjena industrijska ali proizvodna območja
(20 ha). Prednostna območja za gospodarski razvoj se prednostno poiščejo v
okviru notranjega razvoja urbanih naselij, zlasti v okviru prestrukturiranja
prenove in zgoščanja razvrednotenih območij ali površin obstoječih gospodarskih
in poslovnih con. Območja za gospodarske dejavnosti, pri katerih je pomembna
racionalna transportna oddaljenost med surovinsko bazo in uporabniki, kot je
pri predelavi lesa ali mineralnih surovin, se lahko poiščejo tudi v središčih
četrte ravni ali v drugih naseljih, pomembnih za regijo, če se prednostno
zagotovi prevoz po železnici.
(4) Prednostna območja za gospodarski razvoj se določajo
v okviru regionalnih prostorskih planov v skladu z usmeritvami strategije.
5.1.5 OSNOVNA OSKRBA IN NAKUPOVALNA SREDIŠČA
(1) Vsakodnevna preskrba prebivalcev v urbanih in
podeželskih naseljih se zagotavlja na stanovanjskih območjih – zmogljivost
storitev se dimenzionira glede na peš dostop za neposredne dnevne uporabnike na
teh območjih.
(2) Nakupovalna središča se umeščajo strateško –
nakupovalna središča (centri), večja od 5000 m², se v sklopu večmodalnih
vozlišč za potniški promet lahko uredijo praviloma v središčih policentričnega
urbanega sistema prve in druge ravni, s povezavo najmanj javnega železniškega
in avtobusnega prevoza. Spodbuja se dostop z javnimi prevoznimi sredstvi. Nova
nakupovalna središča se lahko razvijajo samo na razvrednotenih območjih v
urbanem naselju oziroma na zemljiščih, ki jih je mogoče izkoristiti za ta namen
v sklopu notranjega razvoja naselij kot del funkcionalne reorganizacije oziroma
urbane prenove naselja ali njegovega dela. Nakupovalna središča s površino,
večjo od 5.000 m², se ne umeščajo na pretežno stanovanjska območja, temveč na
območja z mešano rabo z možnostjo kaskadne rabe energije. Zgornja meja skupnih
trgovskih površin nakupovalnih središč na prebivalca je do največ 1,6 m²
bruto/na prebivalca naselja. Središča, kjer se predvidijo nakupovalna središča
s površino več kot 5.000 m², se opredelijo v regionalnih prostorskih planih.
(3) Pri prestrukturiranju obstoječih nakupovalnih
območij se prednostno zagotavljajo dostopnost s trajnostno mobilnostjo,
trajnostna gradnja in zelene površine oziroma navezave na zeleni sistem naselja
– prestrukturiranje se opredeli v skladu z razvojno vizijo v regionalnem
prostorskem planu in vizijo razvoja širšega mestnega območja.
5.1.6 PROMETNE POVRŠINE IN VEČMODALNA PROMETNA VOZLIŠČA
(1) Usklajeno in sočasno z načrtovanjem prostorskega in
urbanega razvoja se načrtuje razvoj prometnih sistemov – potrebe po mobilnosti
prebivalstva se zadovoljijo z dobro prometno povezanostjo in organizacijo
prometa tako na ravni naselij kot na regionalni ravni ter znotraj širših
mestnih območij, podprto z ustrezno polnilno infrastrukturo (e-polnilnice in
vodik). Pri načrtovanju prometnih sistemov se prednostno obravnava železniška
infrastruktura, ki mora zagotavljati ustrezen standard glede na TEN-T uredbo,
cestni sistem pa ga dopolnjuje in se mu prilagaja.
(2) Zgoščajo se urbane strukture v bližini prometnih
vozlišč ter terminalov in postajališč javnega potniškega prometa – od 20 do
30 % površine območja prometnega vozlišča se namenja odprtim javnim
grajenim površinam in vsaj 15 % površine območja javnim zelenim površinam.
V vozlišča javnega potniškega prometa in njihovo neposredno bližino se umeščajo
tudi oskrbne in druge poslovne dejavnosti.
(3) Prometne površine v mestih se načrtujejo v korist
peš površin, območij mešanega prometa, razvijata se kolesarsko omrežje in javni
potniški promet – površine za pešce in kolesarje se povezujejo z zelenim
sistemom mest. Na ravni urbanih naselij se celovito načrtuje in razrešuje
problematika mirujočega prometa, s parkirno politiko mest se aktivno vpliva na
potovalne navade prebivalcev v smer uporabe trajnostnih mobilnostnih načinov
ter preprečuje spreminjanje odprtih javnih grajenih in zelenih površin v
površine za parkiranje vozil.
5.1.7 DOLOČITEV OBMOČIJ ZA DOLGOROČNI RAZVOJ
Opredelijo se območja za dolgoročni razvoj – za izvajanje
razvojne vloge in funkcije se mestom in drugim urbanim naseljem, ki so v
strategiji opredeljena kot središča do vključno četrte ravni, ter drugim
naseljem, pomembnim za razvoj regije, lahko določijo območja za dolgoročni
razvoj v skladu z zakonom. Območje za dolgoročni razvoj se središču določi,
kadar s prenovo razvrednotenih zemljišč ali zgoščanjem naselja ni mogoče
zadovoljiti naraščajočih potreb po stanovanjih in spremljajočih storitvenih
dejavnostih, kot so vrtci, šole in podobno, glede na rast prebivalstva v
zadnjih desetih letih ter 15-letno projekcijo rasti prebivalstva in povečanja
števila delovnih mest. Območja za dolgoročni razvoj ne smejo povečevati
ranljivosti prostora na širšem območju naselja, tj. ne smejo povečevati
poplavne ogroženosti, ali posegati na naravna razlivna območja ali na druga
območja možnih naravnih nesreč, ki izhajajo iz sedanje ali možne ogroženosti,
upoštevaje pričakovane posledice podnebnih sprememb. Upoštevajo se tudi
usmeritve strategije za ohranjanje in izboljšanje prepoznavnosti naselij in krajine.
5.2 URBANI RAZVOJ
(1) Mesta in druga urbana naselja prispevajo k
izboljšanju gospodarske, družbene in okoljske učinkovitosti države – razvijajo
se kot zaposlitvena središča, središča razvoja in inovacij ter kakovostnega
bivalnega prostora.
(2) Z urbanim razvojem se zagotavljajo smotrno umeščanje
dejavnosti, družbene infrastrukture, stanovanj in gospodarske infrastrukture v
urbana naselja, komunalno opremljanje zemljišč za bivanje in proizvodnjo,
oskrbo in storitve na primernih lokacijah ter površin za rekreacijo in
preživljanje prostega časa na prostem.
(3) Razvoj urbanih naselij se načrtuje celovito – na
podlagi dolgoročne razvojne vizije, katere cilj je dosegati sinergije po načelu
presečne logike med prostorsko konkurenčnostjo, identiteto in kakovostjo, s
čimer se prispeva k uresničevanju strategije razvoja Slovenije. Razvojna vizija
naj temelji na zmogljivostih za gospodarski razvoj ter vlogi in funkciji
posameznega mesta ali drugega urbanega naselja kot središča v policentričnem
urbanem sistemu od prve do četrte ravni. Posebna skrb naj se posveča
ustvarjanju ustreznih razmer za urbane inovacije na vseh področjih, zlasti za
izboljšanje privlačnosti mest kot vozlišč idej in znanja, krožnega
gospodarstva, celovite prenove in rabe kulturne dediščine, lokalne in globalne
povezanosti ter kakovostnega bivalnega prostora za različne skupine
prebivalstva in krepitve socialne kohezivnosti.
(4) Z razvojem širših mestnih območij se krepi vloga
središč oziroma oblikovanih somestij in njihovih funkcionalnih območij – v
širšem evropskem in čezmejnem prostoru (upravljanje funkcionalno povezanih
območij, ki segajo prek meja posameznih občin) se krepi konkurenčnost
slovenskega prostora, ohranja policentrični koncept omrežja središč,
razporejajo storitve splošnega pomena v prostoru (opremljenost urbanih središč)
in zagotavlja dostop do storitev splošnega pomena vsem prebivalcem države v
razumnih časovnih okvirih (časovna dostopnost pod 45 minut); podpira se
izboljšanje javnega potniškega prometa s krepitvijo linijskih povezav znotraj
širših mestnih območij in navezavo sosednjih redkeje poseljenih podeželskih
območij z alternativnimi načini javnega potniškega prometa (na primer prevozi
na klic) na prestopne točke oziroma vozlišča na robu širših mestnih območij.
(5) Podpira se razvoj čezmejnih urbanih območij in
čezmejno povezanih poselitvenih in gospodarskih sistemov – na širših mestnih
območjih v obmejnem prostoru se v povezavi s sosednjimi čezmejnimi središči
povečujejo gospodarska, raziskovalno-izobraževalna in kulturna vloga posameznih
središč z namenom krepitve njihove vloge na čezmejnem funkcionalnem urbanem
območju. S tem se na širšem čezmejnem funkcionalnem območju krepijo skupne
konkurenčne prednosti, zlasti doseganje kritične mase za izboljšanje
inovacijskih zmogljivosti, in racionalnejša raba infrastrukturnih zmogljivosti.
5.2.1 SREDIŠČA PRVE RAVNI
(1) Ljubljana se razvija kot središče mednarodnega
pomena, kot pomembno univerzitetno, raziskovalno, kulturno in zaposlitveno
središče. V njej se ohranjajo in razvijajo upravne funkcije najvišje ravni.
Razvija se kot pomembno mednarodno prometno vozlišče, ki vključuje letališče za
mednarodni zračni promet. Na območju Ljubljane se krepi urbano vozlišče s
povezovanjem železniškega, letalskega in cestnega javnega potniškega prometa.
Razvija se tudi železniško-cestni terminal za tovorni promet na križišču
sredozemskega koridorja in koridorja Baltik-Jadran z navezavo železniškega
prometa in pomorskega prometa v koprskem pristanišču. Prednostno se ureja
problematika ljubljanskega železniškega vozlišča za zagotovitev ustrezne
kapacitete tirov za povečanje pretočnosti tako potniškega kot tovornega prometa
ter dviga kakovosti bivanja prebivalcev z zmanjševanjem ravni hrupa in drugih
emisij v okolje. Ljubljana je zaposlitveno središče širšega mestnega območja,
krepi se njena privlačnost za institucije EU in sedeže mednarodnih podjetij ter
njihovih izpostav v srednji in jugovzhodni Evropi. Privlačnost središča in
širšega mestnega območja se izboljšuje s krepitvijo javnega potniškega prometa
znotraj širšega mestnega območja, prednostno z izboljšanjem regionalnega
železniškega prometa, zagotavljanjem pretočnosti ter krepitvijo raznovrstnih
prometnih, zlasti letalskih in železniških povezav z evropskimi središči, ter
dostopom do infrastrukure elektronskh komunikacij. Za dvig privlačnosti
središča se krepita tudi kakovost zdravstvenih storitev, kulturnih programov,
športne infrastrukture, prenove objektov in območij kulturne dediščine ter
kakovost mednarodnih izobraževalnih programov. Izboljšuje se kakovost bivanja
in izboljša dostopnost stanovanj. Prostorsko privlačnost Ljubljane krepijo
prepoznana identiteta, bogata kulturna dediščina ter dobre možnosti za
rekreacijo in kakovostno preživljanje prostega časa.
(2) Ljubljana v sodelovanju z Domžalami, Kamnikom,
Kranjem in Škofjo Loko oblikuje osrednjeslovensko širše mestno območje, ki
deluje tudi kot osrednja vstopna točka na presečišču transportnih koridorjev
EU. To širše mestno območje vključuje še središča Logatec, Vrhnika in
Grosuplje.
(3) Maribor se razvija kot središče mednarodnega pomena
in središče vzhodnega dela države – razvija se kot pomembno univerzitetno,
kulturno, športno in zaposlitveno središče ter jedrno prometno vozlišče omrežja
TEN-T z zmogljivostmi za razvoj železniško-cestnega terminala za večmodalni
potniški promet. Na mednarodni ravni se vzpostavi in krepi povezava
mednarodnega železniškega in letalskega prometa s cestnim javnim potniškim
prometom v širšem mestnem območju ter v gravitacijskem območju Maribora, v
prostoru med dvema pomembnima središčema sosednjih držav (Gradec (A) in Zagreb
(HR)) ter v prometnem koridorju z navezavo na Madžarsko. Krepijo se
gospodarska, raziskovalna, kulturna in izobraževalna vloga Maribora tako
znotraj nacionalnega prostora, zlasti v povezavi s Ptujem, kot v čezmejnem
funkcionalnem območju z Gradcem (A) kot večjim industrijskim središčem v
srednji Evropi in univerzitetnim središčem. Zagotavlja se dostop do
infrastrukture elektronskih komunikacij. Razvijajo se zdravstvene storitve
najvišje ravni (univerzitetni klinični center) ter spodbuja povezovanje
znanosti in raziskovanja z razvojem gospodarskih dejavnosti.
(4) Maribor v sodelovanju z Lenartom v Slovenskih
goricah, Ptujem, Rušami ter Slovensko Bistrico in Slovenskimi Konjicami
oblikuje poselitveno in gospodarsko močno podravsko širše mestno območje – to
uspešno uravnoteži vpliv ter izkorišča gospodarske sinergije s čezmejnima
urbanima območjema Gradca in zagrebške aglomeracije. Ptuj na širšem mestnem
območju krepi vlogo kulturnega središča v prostoru izjemne kulturne dediščine
(arheološka, naselbinska, nesnovna) in vlogo pri povezovanju v Spodnjem
Podravju ter pri oskrbi podeželskega gravitacijskega območja Haloz in južnega
dela Slovenskih goric.
(5) Koper se razvija kot zaposlitveno, izobraževalno,
športno, kulturno, logistično in turistično središče, prometno vozlišče
mednarodnega pomena, vhodno-izhodno tovorno pristanišče na vseevropskem omrežju
ter pristanišče za mednarodni potniški promet. Koper se z ustrezno zmogljivo
železniško povezavo prometno navezuje na mednarodne prometne koridorje ter
druga mednarodna in nacionalna prometna vozlišča v Sloveniji in Evropi.
Zagotavlja se dostop do infrastrukture elektronskih komunikacij.
(6) Koper skupaj z mestoma Izola in Piran ter kraškim
zaledjem tvori širše mestno območje slovenske Istre. V okviru širšega mestnega
območja se krepijo medsebojne funkcionalne povezave, zlasti na področju javnega
prometa in storitev. Obalna mesta in zaledni kraji se povezujejo s celovitim,
večmodalnim trajnostnim prometnim sistemom, ki poleg kopenskih oblik javnega
prometa omogoča tudi razvoj pomorskega javnega potniškega prometa. Na čezmejni
ravni se povezuje s sosednjimi regijami Italije in Hrvaške, oblikuje se
severnojadranski mobilnostni koridor. Širše mestno območje svojo konkurenčnost
razvija na področju logistike in turizma, večji poudarek daje razvoju izvozno
usmerjenih dejavnosti, ki se intenzivneje razvijajo ob boku pristaniške
dejavnosti, ter bogati kulturni dediščini, biotski in krajinski pestrosti.
Poseben poudarek se nameni ureditvi oskrbe območja s pitno vodo. V čezmejnem
prostoru bo posebna pozornost namenjena sodelovanju s slovensko manjšino v
tržaški pokrajini pri razreševanju skupnih vprašanj prostorskega razvoja v
čezmejnem prostoru.
5.2.2 SREDIŠČA DRUGE RAVNI
(1) Središča druge ravni na širših mestnih območjih se
glede na razporejenost prebivalstva in dejavnosti ter naravne značilnosti
prostora povezujejo s središči nižje ravni – razvijajo se kot medsebojno
funkcijsko povezana urbana naselja na podlagi povezovanja in dopolnjevanja
storitev splošnega pomena znotraj opredeljenih širših mestnih območij.
Zagotavlja se dostop do infrastrukture elektronskih komunikacij.
(2) Gorenjsko širše mestno območje se oblikuje v
sodelovanju Kranja, Škofje Loke ter središč in urbanih naselij Zgornje
Gorenjske – Jesenice, Radovljica in Tržič. Kranj se razvija kot izobraževalno,
športno in kulturno središče v Gorenjski razvojni regiji ter kot zaposlitveno
in gospodarsko izvozno usmerjeno središče. Kranj kot pomembno regionalno
prometno vozlišče izkorišča razvojni potencial, ki ga omogočajo mednarodno
letališče za zračni promet ter navezava mednarodnega železniškega potniškega in
tovornega prometa ter razvoj regionalnega (potniškega) železniškega prometa na
Gorenjskem in na osrednjeslovenskem širšem mestnem območju. Škofja Loka ohranja
vlogo pomembnega zaposlitvenega, šolskega in kulturnega središča z obsežnim
podeželskim zaledjem; Jesenice ohranjajo vlogo vstopne točke (železnica), so
pomembno gospodarsko, šolsko, zdravstveno in storitveno središče na območju
Zgornje Gorenjske, kjer se upravne, sodstvene in storitvene dejavnosti
dopolnjujejo z Radovljico.
(3) Celje v sodelovanju z Laškim, Šentjurjem, bližnjim
Velenjem ter Žalcem oblikuje savinjsko-šaleško širše mestno območje. Celje se
razvija kot pomembno zaposlitveno, storitveno, oskrbno in kulturno središče v
Savinjski razvojni regiji. Celje je pomembno regionalno prometno vozlišče na
stiku železniške povezave in avtocestnega omrežja v evropskem prometnem
koridorju ter tretje razvojne osi, z izgradnjo katere se njegova prometna vloga
povečuje. Krepita se povezovanje in dopolnjevanje funkcij središč na
savinjsko-šaleškem širšem mestnem območju ob tretji razvojni osi, in sicer
Celja z bližnjim Velenjem ter Žalcem in Laškim. Velenje se razvija kot pomembno
zaposlitveno in storitveno središče. Posebna pozornost se namenja
prestrukturiranju območja zaradi zelenega prehoda in razogljičenja ter
opuščanju rudnika lignita in njegove rabe v energetiki. Spodbuja se prenova
opuščenih površin za rudarstvo in energetsko rabo.
(4) Novo mesto v sodelovanju z belokranjskima središčema
Črnomelj in Metlika ter Trebnjem oblikuje dolenjsko-belokranjsko širše mestno
območje. Novo mesto se razvija kot pomembno storitveno, gospodarsko in
inovacijsko središče z izrazito izvozno usmerjenostjo. Njegov položaj regionalnega
prometnega vozlišča ob evropskem (mednarodnem) prometnem koridorju dodatno
krepi lega na tretji razvojni osi, ki bo po izgradnji okrepila povezavo v smeri
Karlovca (HR) in Bihaća (BIH). Novo mesto zagotavlja zdravstvene,
izobraževalne, kulturne in druge storitve splošnega pomena na območju
jugovzhodne Slovenije. Znotraj širšega mestnega območja se vzpostavlja
regionalni trg delovne sile, ki krepi konkurenčnost središča tudi v čezmejnem
prostoru. Za krepitev notranje povezanosti širšega mestnega območja se izboljša
prometna povezanost Bele krajine z dograditvijo cestne in modernizacijo
železniške infrastrukture. Zaradi lege v obmejnem prostoru ima območje pomembno
povezovalno vlogo med osrednjim slovenskim prostorom in sosednjo Hrvaško, prek
Bele krajine z območjem Karlovca in prek posavskega širšega mestnega območja,
ki se krepi kot regionalno pomembno prometno vozlišče in gospodarsko območje, z
bližnjim Zagrebom. Bližina milijonske zagrebške aglomeracije omogoča čezmejno
sodelovanje in povezovanje.
(5) Goriško širše mestno območje oblikuje Nova Gorica (s
stičnima naseljema Šempeter pri Gorici in Vrtojba) in Ajdovščina. Nova Gorica
se razvija kot središče s pomembno vlogo v čezmejnem prostoru, kjer skupaj z
Gorico tvori čezmejno urbano območje z več kot 70.000 prebivalci. Nova Gorica
se razvija kot upravno, storitveno, kulturno in izobraževalno središče, ki
zagotavlja dostopnost storitev v velikem gravitacijskem zaledju severne
Primorske. V čezmejnem urbanem območju Nove Gorice in Gorice se zagotavlja
enakovredna in konkurenčna vloga Nove Gorice in njenih funkcij. Na širšem
mestnem območju se podpirajo razvoj in povezovanje funkcij javnega pomena,
krepitev infrastrukturnih povezav (tovornega in potniškega prometa) in storitev
javnega potniškega prometa v čezmejnem sodelovanju z Gorico ter na območju
spodnje Vipavske doline in z Ajdovščino za dopolnjevanje in krepitev funkcij
celotnega širšega čezmejnega urbanega območja. Kot gosto poseljeno območje s
sorodno večfunkcijsko gospodarsko usmerjenostjo na obeh straneh meje bo to
simetrično in učinkovito čezmejno urbano območje. Posebna pozornost bo
namenjena sodelovanju s slovensko manjšino v goriški pokrajini pri razreševanju
skupnih vprašanj prostorskega razvoja v čezmejnem prostoru.
(6) Murska Sobota skupaj z urbanimi središči Lendava, Gornja
Radgona in Ljutomer tvori funkcionalno povezano pomursko širše mestno območje.
Murska Sobota se pospešeno razvija kot oskrbno in storitveno središče ter kot
pomembno prometno vozlišče Pomurske razvojne regije. Krepi se vloga Murske
Sobote kot zaposlitvenega središča in spodbuja razvoj dejavnosti, povezanih z
zmogljivostmi širšega agrarnega zaledja. Območje ima veliko možnosti za rabo
geotermalne energije in drugih obnovljivih virov energije, tako v kmetijstvu
kot pri razvoju turizma in drugih dejavnosti. Glede na siceršnje ugodne naravne
danosti ima velike zmogljivosti za razvoj konkurenčnega kmetijstva, pri katerem
se upoštevajo načela trajnostnega razvoja. Spodbujata naj se razvoj turističnih
dejavnosti v povezavi s termalnimi vodami, naravno ohranjenimi območji ob reki
Muri in na Goričkem ter turizem, povezan s kmetijsko in vinogradniško tradicijo
območja ter bogato snovno in nesnovno dediščino. Krepijo se funkcionalne
povezave med obmejnimi urbanimi središči, spodbuja se sodelovanje organizacij
in manjšin v čezmejnem prostoru. V čezmejnem prostoru bo posebna pozornost
namenjena sodelovanju s slovensko manjšino v Porabju pri razreševanju skupnih
vprašanj prostorskega razvoja v čezmejnem prostoru.
(7) Dravograd in Ravne na Koroškem s Prevaljami ter
Slovenj Gradec tvorijo koroško širše mestno območje s poudarjeno vlogo
industrije. Središča koroškega širšega mestnega območja se razvijajo na podlagi
delitve funkcij javnega pomena. Zagotovi se primerna infrastrukturna povezava z
osrednjeslovenskim prostorom z izgradnjo in modernizacijo prometnih
infrastrukturnih povezav s središči na savinjsko-šaleškem širšem mestnem
območju ter z okrepitvijo elektroenergetskih povezav. Krepijo se upravna,
zdravstvena, kulturna in izobraževalna vloga Slovenj Gradca ter
gospodarska vloga središč širšega mestnega območja in spodbuja njihova
konkurenčnost v čezmejnem prostoru. Dravograd se zaradi ugodne prometne in
središčne lege znotraj razvojne regije razvija tudi kot intermodalno potniško
in tovorno vozlišče. V širšem obmejnem prostoru je slovenski del gosteje
naseljen in bolj industrializiran kot čezmejni avstrijski koroški prostor,
vzpostavljena sta tudi precejšnja mera čezmejnega sodelovanja in sodelovanje s
predstavniki slovenske manjšine v Podjuni.
(8) Postojna se razvija kot oskrbno središče v Primorsko-Notranjski
razvojni regiji. Zaradi svoje lege ima pomembno prometno in povezovalno vlogo v
mediteranskem in jadransko-jonskem prometnem koridorju. Širše območje v
Primorsko-Notranjski razvojni regiji je usmerjeno v razvoj turizma, temelječega
na naravni ohranjenosti prostora, ohranjeni kulturni dediščini, krajinski
prepoznavnosti in biotski raznovrstnosti.
(9) Posavsko širše mestno območje se razvija v
medsebojnem sodelovanju urbanih središč somestja Brežice, Krško in Sevnica.
Znotraj tega območja bo vzpostavljen regionalni trg delovne sile, ki bo krepil
konkurenčnost območja. Gre za gospodarsko močno v energetski sektor usmerjeno
območje, ki uspešno uravnoteži vpliv in izkorišča gospodarske sinergije s
čezmejnim urbanim območjem zagrebške aglomeracije. Središča posavskega širšega
mestnega območja se kot somestje razvijajo na podlagi delitve funkcij javnega
pomena; s porazdelitvijo in dopolnjevanjem upravnih, zdravstvenih,
izobraževalnih, športnih in turističnih funkcij. Krepita se kulturna in gospodarska
vloga središč širšega mestnega območja ter spodbuja njihova konkurenčnost v
čezmejnem prostoru. Modernizacija železniške infrastrukture, vzpostavitev
učinkovitega sistema javnega potniškega prometa znotraj širšega mestnega
območja, izboljšanje povezanosti podeželskega zaledja s središči v širšem
mestnem območju z javnim potniškim prometom ter povezanost širšega mestnega
območja s središči sosednjih širših mestnih območij (dolenjsko-belokranjsko in
savinjsko-šaleško širše mestno območje) ter metropolitanskim območjem Zagreba,
pri čemer se prednostno izkoristijo zmogljivosti železniškega prometa.
(10) Zasavsko širše mestno območje se razvija na podlagi
delitve funkcij javnega pomena med urbanimi središči somestja Hrastnik, Zagorje
ob Savi in Trbovlje s porazdelitvijo in dopolnjevanjem upravnih, zdravstvenih,
izobraževalnih in športnih funkcij med središči v Zasavski razvojni regiji.
Spodbujata se krepitev gospodarske vloge in konkurenčnost središč širšega
mestnega območja, s čimer se povečuje zaposlenost prebivalcev znotraj regije
ter zmanjšujejo potrebe po delovnih migracijah na sosednja območja. V javnem
potniškem prometu se izkoristi in razvija železniška infrastruktura za
izboljšanje dostopnosti središč sosednjih širših mestnih območij ter izboljša
povezanost podeželskega zaledja s središči širšega mestnega območja. S prenovo
razvrednotenih območij se izboljša bivanjsko okolje in okrepi prostorsko
prepoznavnost v sozvočju z obstoječimi kvalitetami prostora.
5.3 USMERITVE ZA RAZVOJ PODEŽELJA
(1) Prebivalcem na podeželju, še posebej na
odmaknjenih območjih (kot so gorska ali obmejna), se omogočijo primerljive
življenjske razmere – skrbi se za ustrezno in enakopravno dostopnost storitev
splošnega in splošnega gospodarskega pomena, zlasti izobraževanja, zdravstva,
socialnih, kulturnih, upravnih, telekomunikacijskih, poštnih storitev in
vsakodnevne oskrbe. Na podeželju v zaledju mest in urbanih naselij se
dostopnost storitev dosega s krepitvijo središč tretje ravni, na jedrnem
podeželju in odmaknjenih podeželskih območjih pa s krepitvijo središč četrte
ravni ali drugih naselij, pomembnih za razvoj regije v skladu z regionalnim
prostorskim planom.
(2) Spodbuja se razvoj delovnih mest in dejavnosti v
središčih tretje in četrte ravni – izboljšujejo se zaposlitvene možnosti
prebivalcev njihovih gravitacijskih območij s hkratnim izboljšanjem dostopa do
teh delovnih mest z ukrepi trajnostne mobilnosti. Med delovna mesta, ki lahko
prispevajo k ohranitvi poseljenosti na odmaknjenih podeželskih območjih, zlasti
višje kvalificirane delovne sile, se štejejo tudi delovna mesta s področja
javnih in upravnih storitev.
(3) V naseljih, ki niso središča, se zagotavljajo
možnosti za vsakodnevno osnovno oskrbo prebivalstva. Naselja na podeželju so
tipološko raznolika, od vasi, podeželskih naselij do mest in drugih urbanih
naselij. Med njimi se izberejo tista, ki lahko nudijo vsakodnevno oskrbo
prebivalstvu v gravitacijskem območju.
(4) Zagotavlja se ustrezna raven prometne povezanosti
naselij na podeželju s središči policentričnega urbanega sistema in izboljšuje
dostopnost s trajnostno mobilnostjo. Na podeželju se zagotavlja polna pokritost
s sodobno informacijsko-komunikacijsko infrastrukturo in infrastrukturo
elektronskih komunikacij, s čimer se prebivalcem omogoča enaka dostopnost
interneta, omogoča izpolnjevanje pogojev za delo na domu, razvoj storitev za
oskrbo podeželja ter podpora gospodarskim dejavnostim na podeželju. Zagotavlja
se dobro povezanost do vozlišč javnega potniškega prometa in omogočanje
večmodalnih potovanj. Poleg krepitve kmetijstva in gozdarstva se na podeželju
zagotavljajo ustrezne razmere tudi za druge gospodarske aktivnosti, s čimer se
krepi lokalna zaposlenost in zmanjšujejo potrebe po dnevnih migracijah
aktivnega prebivalstva v zaposlitvena središča. Za krepitev gospodarske dejavnosti
na podeželju se podpirajo predvsem ukrepi in dejavnosti, s katerimi se
trajnostno uporabi endogene potenciale območja.
(5) Oblikujejo se medsektorski ukrepi in podpore za
alternativne oblike oskrbe s storitvami splošnega in splošnega gospodarskega
pomena za premagovanje slabše ekonomike poslovanja – to so predvsem prilagojeni
sektorski normativi za posamezne dejavnosti (na primer za osnovne in
podružnične šole, vrtce in zdravstvene domove) in povezovanje ali združevanje
storitev (na primer poštnih in oskrbnih storitev), podpora razvoju mobilnih in
e-storitev (trgovske, knjižnične, poštne, zdravstvene, upravne storitve),
spodbujanje različnih oblik gospodarstva (zlasti socialnega in malega
podjetništva, kreativnih industrij ter povezovanja v zadruge), oblikovanje
alternativnih oblik javnega prevoza (na primer javni prevoz na poziv) in
izboljšanje trajnostnih oblik mobilnosti, izdelava usklajenih
prostorskorazvojnih vizij (strategij, programov in skupnih projektov
funkcionalno povezanih obmejnih občin, ki temeljijo na primerjalnih prednostih
obmejnih območij in omogočajo boljšo funkcionalno in fizično povezanost v
čezmejnem prostoru ter usposobitev lokalnih deležnikov za izvajanje strategij)
ter zagotavljanje učinkovitih povezav do gospodarskih središč višje ravni. Na
odmaknjenih podeželskih območjih, ki so tako obmejna kot gorska, se oskrba s
storitvami javnega pomena zagotavlja v okviru funkcionalnih čezmejnih povezav,
zlasti tam, kjer za to obstajajo potrebe in ustrezne razmere.
(6) V sklopu priprave regionalnih prostorskih planov se
na širših mestnih območjih kmetijstvo usmerja v podporo oskrbi prebivalstva s
kakovostno in lokalno pridelano hrano. Podeželska območja z večjim deležem
gospodarskega gozda se usmerjajo v razvoj gozdno-lesnih verig kot podporo
trajnostni gradnji ter razvoju celovitih in visokokakovostnih lesnih proizvodov
ob podpori zelenega javnega naročanja.
(7) Razvoj kmetijske in gozdarske dejavnosti,
zlasti na odmaknjenih podeželskih območjih, se povezuje z razvojnimi možnostmi
na zavarovanih območjih narave ter kulturne dediščine.
(8) Na odmaknjenih podeželskih območjih se skrbi za
družbeno sprejemljivo uravnoteženost med ohranjanjem prostoživečih vrst živali
in poseljenostjo – zlasti v zvezi s kakovostjo bivanja in izvajanja primarnih
dejavnosti, kmetijstva in gozdarstva.
5.3.1 UREJANJE IN RAZVOJ PODEŽELSKIH NASELIJ, VASI IN
KRAJINE
(1) Posegi v prostor na podeželju se prilagajajo
regionalni in lokalni identiteti, prepoznavnosti naselij in krajine ter
ohranjanju ekološke povezljivosti. Urejanje naselij in cestne infrastrukture se
prilagodi značilnostim naselij in vasi tako, da se ohranita naselbinska in
krajinska prepoznavnost. Ohranjanje naselbinske in krajinske prepoznavnosti
določajo podrobnejša pravila urejanja prostora v obliki uredbe. V skladu s
prostorskimi akti je na ureditvenih območjih naselij mogoča sprememba
namembnosti objektov, kot to določajo predpisi s področja graditve, kadar je
zagotovljena ustrezna komunalna oskrba. Nočna osvetljenost infrastrukture se
omeji na najnujnejšo osvetlitev v vaseh in podeželskih naseljih oziroma se
zmanjša oziroma tehnološko in tehnično prilagodi na raven minimalne potrebne
osvetlitve. Vrste in oblika svetilnih sredstev se prilagodijo prostorski
identiteti naselij in krajine. Zaradi nujnosti zmanjševanja družbenih stroškov
in možnih človeških žrtev se obstoječa poselitev dolgoročno umika z ogroženih
območij (območij razreda velike in srednje poplavne ogroženosti, plazljivih in
plazovitih območij), še obstoječa nezazidana stavbna zemljišča na ogroženih
območjih pa se iz namenske rabe prostorskega akta izločijo.
(2) Spodbuja se diverzifikacija gospodarskih dejavnosti
v povezavi s kmetijstvom in gozdarstvom, omogočajo mikro, malo in srednje
veliko podjetništvo ter zagotavlja ustrezna raven prometne povezanosti in
dostopnosti. Pri urejanju podeželskih naselij in vasi se upoštevajo razvojni
trendi, naravne in ustvarjene danosti prostora, razvojne trende, usmerjene v
modernizacijo kmetijstva, gozdarstva, rabo naravnih virov in novih dejavnosti,
ki gradijo na primerjalnih prednostih območij ter so povezane s primarno rabo
prostora. Poleg kmetijstva in gozdarstva so na podeželju, zlasti v bližini
središč, prisotne tudi sekundarne in terciarne dejavnosti, kot so turizem,
tehnološko napredna industrija, storitve, logistični centri. Nove dejavnosti na
podeželju morajo prispevati k večfunkcionalnost prostora, zmanjševanju
ranljivost in ogroženosti prostorskih struktur ter prebivalstva, izboljševanju
stanja okolja in kakovosti življenja prebivalcev, večjemu vključevanju kulturne
dediščine v življenje podeželskih skupnosti ter k ohranjanju prepoznavnosti
naselij in krajine.
(3) Za podeželska naselja in vasi veljajo splošne
usmeritve za posamezna širša mestna območja (podpoglavji 5.2.1, 5.2.2).
Podeželska naselja s kmetijsko razvojno usmeritvijo oziroma zmogljivostmi za
pridelavo hrane se prenavljajo v smeri zagotavljanja ustreznih razmer za
kmetovanje in dopolnilne dejavnosti, povezane za oskrbo lokalnih trgov in
turističnih ponudnikov s hrano in lokalnimi proizvodi. Podeželska naselja na
območju širših mestnih območij se povežejo v sistem javnega potniškega prometa
in trajnostne mobilnosti. Podeželska naselja in vasi, kjer ni kmetijskih
gospodarstev, se z notranjim razvojem postopoma spremenijo v poselitvena/bivalna
območja, če je mogoče organizirati časovno in stroškovno racionalno dostopnost
storitev javnega pomena v bližjih središčih. Posebna pozornost se prednostno
namenja prenovi starih naselbinskih jeder (naselbinske dediščine), urejanju
odprtega prostora v podeželskih naseljih ter skrbi za prepoznavnost naselij in
krajine.
(4) Prostorske možnosti za razvoj kmetijskih
gospodarstev se prednostno poiščejo v okviru obstoječih podeželskih naselij in
vasi – tak primer je razširitev na površine opuščenih kmetij oziroma na druga
stavbna zemljišča. Izjemoma se kot rešitev obravnava prestavitev kmetijskega
gospodarstva na novo lokacijo. Najprimernejša raven za celovito preveritev
potrebnosti, dolgoročne perspektivnosti in prostorskih možnosti za prestavitve
kmetijskih gospodarstev je strateški prostorski akt.
(5) Kmetijske proizvodne obrate, za katere je treba
izvesti presojo vplivov na okolje in bi lahko imeli negativne vplive na zdravje
ljudi oziroma kakovosti bivanja, se v okviru stavbnih zemljišč umešča oziroma
načrtuje na območjih namenske rabe prostora kot površine z objekti za kmetijsko
proizvodnjo.
(6) Kmetijske proizvodne obrate pri kateri način
pridelave ni neposredno vezan na kmetijsko zemljišče (na primer grajeni
rastlinjaki), se prednostno umešča na razvrednotena zemljišča v naseljih,
zlasti v bližini cest, ki zaradi hrupa niso primerna za gradnjo stanovanj ali
poslovnih prostorov, ali okoljsko degradirana območja, če ta ne pomenijo
predstavljajo zdravstvenega tveganja za izvajanje tovrstne dejavnosti.
(7) Umeščanje raznovrstnih dejavnosti in infrastrukture
v naravno in kulturno krajino, ki jih zaradi različnih razlogov ni mogoče
umestiti v naselja, se celovito obravnava s prostorskimi instrumenti – načrtuje
se jih tako,, da zagotavljajo več komplementarnih funkcij za oskrbo podeželja
hkrati, pri čemer se ohranja celovitost zelenih sistemov na ravni regij ali
naselij in njihovo ekološko povezljivost.
5.3.2 TRAJNOSTNO GOSPODARJENJE Z NARAVNIMI VIRI IN
RAZVOJ DEJAVNOSTI NA PODEŽELJU
Gospodarjenje z naravnimi viri se prilagodi možnostim za
naravno obnavljanje, ukrepom za zagotavljanje odpornosti na podnebne spremembe
ter omejitvam za zagotavljanje trajnostne rabe – te so različne glede na
posamezni vir (zrak, tla, gozd, voda) oziroma vrsto znotraj posameznega vira ali
njegovo lego. Pri rabi virov se stremi k njihovi sinergijski in večfunkcionalni
rabi v prostoru. Za izboljšanje kakovosti zraka v naseljih se povečuje delež
zelenih površin, krepi se vloga zelenih sistemov naselij in ti se ustrezno
povezujejo v zelene sisteme regij; zmanjšuje se delež prometnih sredstev na
fosilna goriva, spodbujata in povečujeta se raba trajnostnih oblik mobilnosti
in njihova energetska učinkovitost; v odprti krajini se skrbi za ohranitev
krajinskih značilnosti, ki prispevajo k zaščiti tal in zemljišč pred erozijo.
Ohranjajo in izboljšujejo se proizvodno sposobnost kmetijskih zemljišč in
funkcije tal ter funkcije gozda, vključno z njihovo sposobnostjo ponora
ogljikovega dioksida.
5.3.2.1 TRAJNOSTNA RABA IN VARSTVO KMETIJSKIH ZEMLJIŠČ
(1) Kmetijska zemljišča se obravnavajo kot ključni
naravni vir za kmetijstvo in pridelavo hrane. Kmetijska zemljišča, ki so zaradi
svojih naravnih danosti za pridelavo, obsega in zaokroženosti strateškega
pomena za državo, se prednostno ohranjajo in uporabljajo tako, da se dolgoročno
ohranja njihova trajna rodovitnost za pridelavo hrane. Spodbujata se
gospodarska in socialna vloga kmetijstva pri zagotavljanju vitalnosti podeželja
in ohranjanja krajine.
(2) Urejanje kmetijskega prostora se izvaja celovito ob
upoštevanju danosti za različne vrste kmetijske pridelave in usmeritev za
ohranjanje kakovosti voda, ekološke povezljivosti, varstva habitatov ter
krajinske prepoznavnosti. Kmetijstvo pomembno vpliva na podobo kulturne
krajine, njeno biotsko raznovrstnost in likovno vrednost ter ima v tem pogledu
večfunkcionalno vlogo. Je vzdrževalec krajine, pa tudi nosilec novih krajinskih
vzorcev in nove prostorske identitete, ki so posledica novih tehnologij
pridelave hrane in novih kmetijskih kultur, ureditev zaradi prilagajanja na
podnebne spremembe in rabo obnovljivih virov energije.
(3) Na območjih namenske rabe kmetijskih zemljišč se
omogoča prilagajanje kmetijske proizvodnje sodobnim oblikam kmetijske
proizvodnje ob hkratnem ohranjanju najpomembnejših elementov prepoznavnosti
kulturne krajine. Na območjih namenske rabe kmetijskih zemljišč, kjer je
izražen interes za kmetovanje, so dopustni ukrepi za odpravo zaraščanja in
krčitve za povečanje obsega obdelanih kmetijskih zemljišč.
(4) Na okoljsko občutljivih območjih in varovanih
območjih naravne in kulturne dediščine ter v neposredni bližini naselij se
spodbuja trajnostne načine kmetovanja in izvajanja kmetijsko-okoljskih ukrepov.
(5) Preprečuje se zaraščanje in ohranja produktivnost
kmetijskih zemljišč. Na ravninskih območjih se ohranjajo zaplate gozdnih
zemljišč in drugi krajinski elementi, ki so pomembni za blaženje podnebnih
sprememb, ekološko povezanost in prehode prostoživečih živalskih vrst, za
biotsko raznovrstnost ali kot elementi s krajinsko strukturno vrednostjo.
(6) Za prilagajanje na podnebne spremembe v kmetijstvu
se med drugim iščejo možnosti skupne rabe vodnih virov z energetsko izrabo ob
upoštevanju omejitev zaradi različnih drugih varstvenih vidikov.
(7) Kmetijska zemljišča z visokim pridelovalnim
potencialom znotraj širših mestnih območij ali v bližini središč, mest oziroma
naselij se prednostno nameni pridelavi hrane – za oskrbo mest in za ustvarjanje
kratkih lokalnih dobavnih verig, manjšanja transportnih stroškov in
obremenjevanja okolja ob podpori sistema zelenega javnega naročanja.
5.3.2.2 TRAJNOSTNA RABA IN VARSTVO GOZDOV
(1) Krepi se večfunkcionalna vloga gozda v prostoru –
ekološka (varovanje gozdnih zemljišč in sestojev, hidrološka, funkcija
ohranjanja biotske raznovrstnosti ter klimatska funkcija), socialna (zaščitna,
rekreacijska, turistična, poučna, raziskovalna, higiensko – zdravstvena
funkcija, funkcija varovanja naravnih vrednot, funkcija varovanja kulturne
dediščine, obrambna ter estetska funkcija) in proizvodna ter zagotavlja
trajnostno in sonaravno gospodarjenje.
(2) Gozd se vključuje v zelene sisteme regij in mest –
za zagotavljanje ekoloških koridorjev, varovanje virov pitne vode, uravnavanje
odtoka padavinske vode, rekreacijsko rabo ter kot blažilec temperaturnih
ekstremov in ponor ogljikovega dioksida. Znotraj širših mestnih območij in v
neposrednem zaledju središč se krepijo ekološke in socialne funkcije gozdov,
pri čemer se omejujejo oblike rekreacije, ki med seboj niso združljive (na
primer uporaba motornih prevoznih sredstev za rekreacijo), oziroma se te
preusmerjajo z občutljivih območij.
(3) Gozdne površine na ravninskih območjih se prednostno
ohranjajo in vključujejo v zelene sisteme regij. Na ravninskih kmetijskih
območjih je gozd pomemben krajinski element, ki za gozdne vrste predstavlja
stopalne kamne med sosednjimi gozdnimi kompleksi. Bistveno prispeva tudi h
kakovosti površinske oziroma padavinske vode oziroma k čiščenju voda s
kmetijskih zemljišč, k blaženju učinkov uporabe zaščitnih sredstev na
kmetijskih zemljiščih in zmanjšuje izpostavljenost kmetijskih zemljišč vetrni
eroziji. Navedenim funkcijam se prilagaja tudi gospodarjenje z gozdom na teh
območjih.
(4) Na celotnem območju države se ohranjajo sklenjeni
gozdni kompleksi za varovanje eroziji izpostavljenih pobočij oziroma na
ogroženih območjih.
(5) Na odmaknjenih in jedrnih podeželskih območjih se
krepijo proizvodne funkcije gozda – ob sočasnem zagotavljanju vseh drugih
funkcij gozda. Gozdarstvo je pomembna gospodarska dejavnost predvsem za
višinske kmetije.
(6) Za uspešno delovanje gozdno-lesne verige se
preverijo prostorske možnosti za umestitev lesnopredelovalnih obratov – ob tem
se upoštevata prostorska racionalnost oziroma bližina lesnega vira, možnost
uporabe razvrednotenih območij za lociranje obratov ter ureditev dostopnosti do
obratov in večjih logističnih centrov ter vplive te dejavnosti na okolje.
(7) V gozdovih se lahko omogočajo dejavnosti, ki ne
vplivajo na spremembo stanja gozda in kakovosti naravnega vira ter ne ovirajo
gospodarjenja z gozdom, ob predhodnih preveritvah drugih omejitev in usmeritev.
5.3.2.3 TRAJNOSTNA RABA IN VARSTVO VODA
(1) Ekološke funkcije in vodo za rabo zagotavljamo na
vodnem območju Donave, s porečji Drave, Mure in Save, na vodnem območju
Jadranskega morja s povodjem Soče in povodjem jadranskih rek s pripadajočimi
podzemnimi vodami ter na morju.
(2) Posebna raba vode za oskrbo s pitno vodo ima
prednost pred rabo vode za druge namene. Raba voda se mora izvajati ob
poudarjeni skrbi za obnavljanje količine in kakovosti vode podzemnih vodonosnikov
ter ob njihovem dolgoročnem varstvu, za kar skrbi država. Spodbuja se
racionalna raba pitne vode.
(3) Za kakovostno in stalno oskrbo s pitno vodo se
varujejo obstoječi vodni viri in kakovost pitne vode, zagotavljajo dodatni in
rezervni vodni viri ter medsebojno se povezujejo vodooskrbni sistemi.
(4) Raba vode za druge namene, za kmetijstvo, za
proizvodnjo električne energije, za gospodarstvo, rekreacijo, turizem, promet
se omogoča tako, da se ohranjajo ekosistemske storitve voda ter njihova
strukturna vloga v krajini.
(5) Na kraških območjih se podpira lokalne skupnosti pri
oblikovanju in izvedbi primernih in z zakonodajo predpisanih rešitev za oskrbo
s pitno vodo in odvajanje odpadnih voda, še zlasti kot podpora razvoju na
podeželju. Za razreševanje nasprotij med vrstami rabe na vodovarstvenih
območjih se prednostno poiščejo možnosti za komplementarno rabo oziroma
izvajanje rabe tako, da se ohranja kakovost varovanega vodnega vira.
(6) Razvoj novih dejavnosti ter širitev obstoječih se
načrtuje tam, kjer je brez večjih prostorskih posegov mogoče zagotoviti
ustrezno oskrbo uporabnikov s pitno vodo na podlagi obstoječe infrastrukture
oziroma njene nadgradnje. Pri načrtovanju prostorskega razvoja se predhodno
preverijo vplivi predvidene nove ureditve (na primer turizma ali predelovalne
industrije) na stroške izvajanja storitev obveznih občinskih gospodarskih
javnih služb. Okrepi se medsektorsko sodelovanje, s katerimi se finančno in
prostorsko racionalno ter učinkovito iščejo sinergije med različnimi vrstami rabe,
zlasti kmetijstvom, energetiko in varstvom pred poplavami (na primer
zagotavljanje prostora za razlivanje visokih voda).
(7) Okrepi se medsektorsko sodelovanje, s katerimi se na
finančno in prostorsko racionalen ter učinkovit način išče sinergije med različnimi
rabami, zlasti med kmetijstvom, energetiko in vodnim prometom ter varstvom pred
poplavami (kot je npr. zagotavljanje prostora za razlivanje visokih voda in
zbiranje vode za omilitev suš ali pomanjkanje vode), kakor tudi ukrepe za
omilitev neželenih učinkov razlivanja visokih voda (npr. spremljanje kakovosti
kmetijskih zemljič na razlivnih območjih, nadomeščanje kmetijskih zemljišč v
primeru erozije).
(8) Za premoščanje površinskih voda se zagotavljajo
takšne ureditve in rešitve, ki ne povečujejo poplavne ogroženosti. Ureditve za
upravljanje voda praviloma sledijo sonaravnim ureditvam z naravnimi in
razpoložljivimi materiali v bližini. Vodna infrastruktura se umešča v skladu z
naravno morfologijo, pri čemer se praviloma uporabljajo taki materiali, da je
negativni vizualni vpliv čim manjši. Vodna infrastruktura se postavlja tako, da
območje vpliva ob morebitni porušitvi ne predstavlja večje grožnje za človeka
ali njegove materialne dobrine.
(9) Na reguliranih površinskih vodah se z ustreznimi
ukrepi omogoči izboljšanje njihovega hidromorfološkega stanja – omogoči se
vzpostavljanje krajinsko-ekološke in strukturne vloge voda v krajini, kadar to
ni v nasprotju z zagotavljanjem zmanjševanja poplavne ogroženosti.
5.3.2.4 TRAJNOSTNA RABA MINERALNIH SUROVIN
(1) Z mineralnimi surovinami se gospodari tako, da je
zagotovljena uravnotežena oskrba in ohranjena dostopnost za prihodnje
generacije. Uravnotežena oskrba temelji na usklajenosti okoljskih, gospodarskih
in družbenih vidikov ter vključuje: prostorsko racionalno organizacijo
dejavnosti glede na tržne in prostorske potrebe; zmanjšanje števila površinskih
kopov mineralnih surovin; povečanje rabe recikliranih odpadkov oziroma
sekundarnih surovin, s katerimi se lahko nadomestijo mineralne surovine. Raba
mineralnih virov, ki niso obnovljivi, se zmanjša in razporedi glede na
predvidene dolgoročne potrebe na ravni države ob upoštevanju področne
zakonodaje. Prednostno se krepijo raba sekundarnih virov, reciklaža in
predelava gradbenih odpadkov. Energetski mineralni viri se dolgoročno varujejo,
tudi če niso v rabi oziroma se njihova raba zmanjšuje v korist brezogljičnih
virov energije. Odvzemi rečnih naplavin se izvajajo v skladu z omejitvami s
področja ohranjanja narave in voda.
(2) Pri rabi mineralnih surovin se stremi k optimizaciji
pridobivanja in postopnemu zapiranju manjših pridobivalnih prostorov ter
sanaciji nelegalnih kopov. Prednostno se sanirajo pridobivalni prostori, ki
negativno vplivajo na okolje ali bivalno kakovost, ter pridobivalni prostori,
ki so na območjih krajinske prepoznavnosti, varstva narave ali kulturne
dediščine. Lega oziroma značilnosti območja se upoštevajo tudi pri načinu
sanacije: na območjih varstva narave se pridobivalni prostori praviloma
sanirajo s povrnitvijo v naravno stanje ali v sekundarni biotop; na območjih
prednostne rabe naravnih virov v zemljišča, namenjena za primarne dejavnosti;
na urbanih območjih v območja urbane rabe; na območjih, kjer je pomembna
prostorska identiteta, pa v tako obliko, ki je optimalna z vidika zagotavljanja
prepoznavnosti naselij in krajine.
(3) Na regionalni ravni prostorskega načrtovanja se
zagotavljata varstvo virov mineralnih surovin za prihodnje generacije in
omejevanje drugih dejavnosti na teh območjih. Oblikujejo se lokalitete
strateških, gospodarsko pomembnih in avtohtonih, pogostih oziroma drugih
mineralnih surovin. Novi objekti se odpirajo le, če gre za večje povečanje
potreb v državi, ki jih ni mogoče zadostiti z že odprtimi objekti na območju
gospodarne transportne oddaljenosti ali z rabo recikliranih sekundarnih virov.
Na varovanih območjih so dopustne lokacije izkoriščanja redkih in edinstvenih
mineralnih surovin (na primer granitov, tonalitov in marmorjev), če gre za
občasne odvzeme, namenjene za prenovo objektov kulturne dediščine, in če ne vplivajo
negativno na krajinsko prepoznavnost ter varovane vrednote narave ali kulturne
dediščine.
5.4 NAČRTOVANJE ZELENE INFRASTRUKTURE NA REGIONALNI
IN LOKALNI RAVNI
(1) Zeleni sistem regije se načrtuje v okviru
regionalnega prostorskega plana. Z zelenim sistemom regije se zagotavljajo
večfunkcionalnost prostora, zlasti ekološke in okoljske funkcije ter s tem
združljive rabe prostora, ohranjanje oziroma izboljšanje ugodnega stanja
habitatov na območjih Natura 2000, prilagajanje na podnebne spremembe, zlasti z
ohranjanjem razlivnih površin voda, naravno obnavljanje naravnih ekosistemov,
tal in gozda, prepoznavnost krajine ter rekreacija v krajini.
(2) Zagotovi se povezanost zelenega sistema regije z
drugimi (sosednjimi) regionalnimi zelenimi sistemi in z zelenimi sistemi
naselij. Kjer je to potrebno, se opredelijo ekološki koridorji za modelne
živalske vrste, s katerimi se zagotavljajo ekološka povezanost ekosistemov,
pogoji za njihovo ohranjanje in usmeritve za vzpostavljanje manjkajoče
povezljivosti. V zeleni sistem regije se lahko vključijo gozdna, kmetijska ali
vodna zemljišča ter drug odprti prostor (na primer ogrožena, varstvena ali
varovana območja, kot so poplavna/razlivna, vodovarstvena območja, zavarovana
območja), ki lahko prispevajo k izvajanju večfunkcionalne vloge zelenega
sistema. Pri načrtovanju namenske rabe prostora imajo prednost tiste
dejavnosti, ki lahko zagotavljajo sinergije z drugimi oziroma so med seboj
združljive in se podpirajo v smislu zagotavljanja večfunkcionalnosti prostora.
(3) Načrtovanje infrastrukture ali prostorskih ureditev
se prilagaja zahtevam za ohranjanje ekološke povezljivosti, zlasti na ekoloških
koridorjih modelnih živalskih vrst, če ni mogoče drugače, tudi s tehničnimi
ukrepi. Za izboljšanje ekološke povezljivosti se vzpostavijo koridorji za
prehod čez ali pod gospodarsko javno infrastrukturo.
(4) Na zeleni sistem regije se navezujejo zeleni sistemi
naselij, ki so zelena infrastruktura na lokalni ravni. Zeleni sistemi naselij
vključujejo krajinske prvine, zelene površine ter posamezne dele odprtega
prostora na območju posameznega naselja, ki so neločljivo povezani z njegovo
zgradbo in funkcioniranjem, podobo in identiteto, kakovostjo bivalnega okolja
in prilagajanjem na podnebne spremembe (na primer parki, otroška igrišča,
zelenje v soseskah, urbani gozdovi oziroma gozdovi s posebnim namenom,
drevoredi, vodne in obvodne površine ter vegetacija, zelenice, posamezna
drevesa) ter kot celota odgovarjajo na različne potrebe prebivalcev glede
uporabe, krepitve zdravja in doživljanja zelenih in drugih odprtih površin mest
in drugih naselij. Vanj so lahko vključeni tudi ločitveni zeleni pasovi med
naselji in ob infrastrukturi.
5.5 USMERITVE ZA POSEBNA OBMOČJA IN PODROČJA
5.5.1 RAZVOJA MORJA IN SLOVENSKE ISTRE
(1) Za izvajanje vizije Slovenije kot pomorske države se
vodijo pomorska usmerjena prometna, gospodarska, razvojna, regionalna in
prostorska politika, ki temelji na razvoju vstopne točke – koprskega
pristanišča in zaledne infrastrukture, prek katere se na koridor Baltik–Jadran
ter sredozemski koridor povezujejo kopenski ter pomorski potniški in tovorni
promet, s tem pa tudi večina širših mestnih območij in razvojnih regij ter tudi
bolj oddaljenih zalednih območij.
(2) Prostorski razvoj gradi na primerjalnih prednostih
obalnega območja. Območje ima poleg vodilne in za državo pomembne
prometno-transportne funkcije tudi ugodne danosti za samooskrbo z zelenjavo in
sadjem, prepoznavnost naravnih območij (območja Natura 2000, zavarovana območja
narave), obalnih mest in kulturne krajine, solin in letališča ter priložnosti,
ki jih lahko ponudi oživljanje istrskega zaledja (na primer obnova kmetijskih
površin, kulturne dediščine in naselij). Na obalnem območju in v njegovem
zaledju se v skladu s prostorskimi potenciali krepijo dejavnosti, ki pozitivno
vplivajo na ohranjanje vitalne stanovanjske funkcije v obalnih mestih.
Kmetijstvo in ribištvo se razvijata v navezavi na turizem, razvoj kulinarike in
lokalno oskrbo. Turizem se osredotoča na kakovost in okoljsko trajnost, s
posebnim poudarkom vključevanju in interpretaciji kulturne dediščine in na
dostopu do destinacije, razvoju športa kot dela turistične ponudbe ter za
izboljšanje razmer za šport prebivalcev. Turistična funkcija obalnega območja
in morja ne sme prevladati nad vitalnimi funkcijami obalnih mest, kot so
stanovanjska funkcija, oskrba zaledja s storitvami, izobraževanje, kmetijstvo.
Ohranja se izjemna kulturna krajina s posebnimi arhitekturnimi značilnostmi.
Pri načrtovanju urbanega razvoja se upoštevajo varovana in zavarovana območja
narave, območja kulturne dediščine ter prepoznavnost krajine.
(3) Omejenost možnosti obalnega območja in morja se
presega z iskanjem sinergij in večfunkcionalnih povezav med funkcijami in
dejavnostmi. Izhajajoč iz specifičnih prostorskih potencialov se na morju in
obalnem območju daje prednost tistim dejavnostim, ki so izključno vezane na
morje oziroma na stik morja s kopnim ter se zaradi tega ne morejo odvijati
drugje: ribištvo, marikultura, pristanišča s pomorskim prometom in objekti za
varnost plovbe, pridelava soli, vključno s tradicionalnim solinarstvom,
raziskovanje in ohranjanje podvodne kulturne dediščine, kopanje in rekreativne
vodne aktivnosti, ki jih je treba med seboj prostorsko in po obsegu
uravnotežiti tako, da se dolgoročno ohranijo naravovarstveno pomembna območja
narave na obalnem območju in morju, produktivno morje in stik z naravnim
morjem. V priobalnem pasu na kopnem se omejujejo površine za dejavnosti, ki so
sicer vezane na morje, a so obremenjujoče z okoljskih (izpusti neprečiščenih
odpadnih voda, spiranje olj, maziv, kemikalij in drugih onesnaževal) ali
prostorskih (spreminjanje naravne obale ali obalne črte, onemogočanje
neposrednega dostopa do morja) ali likovnih vidikov (zakrivanje pogleda na
morje neposredno s priobalnega pasu). Za dejavnosti, ki jih je mogoče izvajati
drugje kot na morju ali v priobalnem pasu na kopnem (kot so športni objekti,
gospodarske dejavnosti, ki niso povezane z morjem), se zagotovijo alternativne
rešitve na kopnem oziroma v zaledju obalnega območja.
(4) Območje slovenske Istre se povezuje z obmejnimi
urbanimi območji na Hrvaškem in v Italiji. Obalno območje je večfunkcijsko s
poudarjenim prometno-transportnim pomenom, ki se čezmejno povezuje z
vzpostavljenimi linijami pomorskega potniškega prometa, sodelovanja med
pristanišči in na področju turizma. Mesti Koper in Trst je smiselno obravnavati
in povezati kot čezmejno urbano območje ter za izboljšanje funkcionalnih
povezav okrepiti čezmejne javne potniške povezave.
(5) Nadgradi in vzpostavi se potrebna energetska
infrastruktura za prehod na obnovljive vire energije, vključno s prenosnim
plinovodnim omrežjem za zemeljski plin in obnovljive pline ter CO2 nevtralne
pline. S tem bodo zagotovljeni izboljšanje kakovosti zraka in zmanjšanje emisij
toplogrednih plinov, hkrati pa tudi oskrba pristanišča Koper s čistejšimi in
nizkoogljičnimi viri energije. Energetska omrežja in objekti se razvijajo
prostorsko in funkcijsko usklajeno, vključno s čezmejnimi povezavami.
(6) Stik med morjem, obalo in zaledjem se prednostno
zagotavlja prek naravnih povezav in sonaravnih ureditev med njimi. Omrežja
zavarovanih in varovanih območij narave na kopnem in na morju se povezujejo,
pri opredeljevanju morskih zaščitenih območij je potrebno čezmejno sodelovanje.
(7) Razvojne strategije in prostorski dokumenti morajo
poudarjeno vključevati aktivnosti prilagajanja na podnebne spremembe – zlasti
pri razvoju in urejanju naselij in zelene infrastrukture, pri pristaniških
dejavnostih ter dejavnostih na področju gospodarjenja z naravnimi viri. Z
rešitvami je treba na integralen način vzpostaviti prilagajanje poselitvenih
območij na dvig morske gladine, porast suš, pomanjkanja pitne in tehnološke
vode, na toplotne otoke in sezonske pritiske zaradi turizma, vključno z
razreševanjem pritiskov na komunalne in druge storitve splošnega pomena.
(8) Vzdolž obale se vzpostavi priobalni pas, v katerem
gradnja ni dovoljena. Priobalni pas je v skladu s Protokolom o celovitem
upravljanju obalnih območij v Sredozemlju namenjen varstvu narave, ohranjanju
naravnih habitatov, kulturne dediščine in krajine, naravnih virov in
ekosistemov, ekološkim povezavam med zaledjem in morjem, prilagajanju na
podnebne spremembe ter izboljšanju kakovosti življenja v obalnem območju.
Priobalni pas je del sistema zelene infrastrukture države, zato se vključi v
zeleni sistem obalnih mest in drugih naselij ter v zeleni sistem regije.
Usmeritve za določitev priobalnega pasu ter usmeritve in pogoji za dopustne
vrste rabe v njem se podrobneje določijo v Pomorskem prostorskem planu Slovenije,
uveljavijo pa se z občinskimi prostorskimi načrti. Gradnja se dovoli v skladu z
izjemami, navedenimi v Protokolu o celovitem upravljanju obalnih območij v
Sredozemlju.
5.5.2 TURISTIČNA OBMOČJA
(1) Razvoj turizma se načrtuje na strateški ravni in prilagaja
zmogljivostim in naravni obnovljivosti prostora ter družbeni sprejemljivosti na
posameznih območjih. Razvoj turizma, bodisi z infrastrukturo ali obiskom, ne
sme ogroziti ali nepovratno spremeniti virov in njihove kakovosti, na katerih
temeljijo turistični proizvodi, zlasti je treba skrbeti, da je zagotovljena
naravna obnova ekosistemov, ohranjeni pričevalnost kulturne dediščine ter
prepoznavnost naselij in krajine. S turizmom se lahko odlično predstavljajo
komplementarne dejavnosti in promocija slovenskih trajnostnih praks na področju
upravljanja prostora, ki povezujejo na primer kmetijstvo, pridelavo hrane,
kulinarično ponudbo in kulturno krajino, gozdarstvo, lesne proizvode in kulturo
bivanja ali kakovost vodnih virov, pitno vodo in naravne vrednote.
(2) Podpira se trajnostni razvoj turizma – utemeljen na
povezovanju ohranjanja narave, prepoznavnosti naselij in krajine, kulturne
dediščine, kulture, kreativnih industrij, preudarne rabe okoljskih virov in
njihovega dolgoročnega ohranjanja ter na spodbujanju in uveljavljanju
trajnostne mobilnosti. V največji možni meri se ohranja nepozidani odprti
prostor. Razvoj turistične infrastrukture naj se prostorsko osredotoči na
območja, kjer je že zagotovljena ključna turistična in športna infrastruktura,
pri čemer se njen nadaljnji razvoj osredotoči na razbremenjevanje, prenovo in
modernizacijo obstoječih turističnih kapacitet v smislu večanja kakovosti
nastanitev, storitev in programov, zmanjševanja rabe vode in odpadkov ter
izboljšanja infrastrukture in storitev za trajnostno mobilnost tudi za zadnji
kilometer.
(3) Na varovanih in zavarovanih območjih ter območjih
kulturne dediščine, se turistični programi in razvoj turizma uskladijo z
varstvenimi cilji posameznega območja. Gozdovi so obsežen naravni sistem, ki
postaja vse zanimivejši za turizem. Načeloma se gozdovi uporabljajo samo za
omejene turistične dejavnosti, kot so pohodništvo, fotolov, obiski gozdnih
učnih poti, po gozdnih cestah in označenih gozdnih vlakah ter drugih poteh pa
tudi vožnja s kolesom brez motorja in ježa, če to ni v nasprotju z
zagotavljanjem mirnih con.
(4) Na odmaknjenih podeželskih območjih se turizem
usmerja v pohodništvo in opazovanje narave ter kulturne dediščine (na primer
gorniške vasi). Nastanitvene možnosti se izboljšujejo s prenovo objektov (na
primer nastanitvene kapacitete z uporabo obstoječega stavbnega fonda oziroma
njegove prenove), lokalno kulinarično ponudbo ali z inovativnimi rešitvami v
smeri samozadostnosti objektov, ob upoštevanju pogojev varstva kulturne
dediščine, pri čemer imajo prednost projekti, ki omogočajo dostopnost s
trajnostno mobilnostjo.
(5) V visokogorju se ne izvaja ravnanj, dejavnosti in
posegov, ki bi negativno vplivali na naravo in krajino ter na nižje ležeča
območja. Planinske koče so pomembna infrastruktura v podporo pohodništvu in
opazovanju gorske narave ter doživljanju snovne in nesnovne kulturne dediščine,
vendar se njihovega števila ne povečuje. Oskrbovanje in pravila glede delovanja
planinskih koč se prilagodijo občutljivosti območja, iščejo se trajnostne in
samozadostne rešitve, prednostno brez dodatne infrastrukture.
(6) Turistične možnosti rek in jezer ter omejitve se
opredelijo in uskladijo v okviru regionalnega prostorskega plana. Za različne
turistične namene, še posebej za plovbo veslaških čolnov za prosti čas in
rekreacijo ter s plovili brez motornega pogona so zanimive zgornja Soča,
zgornji deli Save, Krka, Kolpa, Ljubljanica, Savinja, Mura, Reka in druge
manjše reke ter Bohinjsko jezero, Blejsko jezero, Cerkniško jezero in jezera
antropogenega nastanka, nastala na primer z zajezitvami (Drava, srednja in
spodnja Sava in Soča) ali zaradi rudarjenja (rudniška jezera in gramoznice).
Pri načrtovanju umetnih ojezeritev ali zajezitev se preverijo možnosti za
večnamensko rabo, vključno z upravljanjem in vzdrževanjem, na primer za turizem
in rekreacijo, ob upoštevanju omejitev, ki jih take zajezitve imajo zaradi
izvornega namena (energetska raba, zadrževalnik) ali sekundarnega namena (na
primer ohranjanje narave).
(7) Obseg turizma v mestih in drugih naseljih se omeji
na raven, ki ne ogroža cenovne dostopnosti stanovanj za lokalno prebivalstvo
oziroma ohranjanja stanovanjske funkcije mestnih in drugih turističnih središč.
Povečana raba naravnih virov ali storitev v mestih (vodooskrba, odvajanje vode,
odpadki, hrana, potniški promet) ne sme negativno vplivati na ceno teh storitev
za prebivalstvo. Za okrepitev turizma v mestih so načeloma primerna vsa
slovenska mesta, saj so glede na značilnosti geografskih območij raznolika in
zanimiva ter imajo stavbni fond, ki ga je mogoče prenoviti tudi za opravljanje
turistične dejavnosti.
(8) V akcijskem programu za izvajanje strategije se
opredelijo posebna območja za turizem, ki so podlaga za strateške opredelitve v
prostorskih planih na regionalni in v prostorskih načrtih na lokalni ravni.
5.5.3 OHRANJANJE IN IZBOLJŠANJE PREPOZNAVNOSTI NASELIJ
IN KRAJINE
(1) V strokovnih podlagah se za potrebe prostorskega
načrtovanja na regionalni in lokalni ravni posebej opredelijo elementi
prepoznavnosti, ki se ohranijo, in tisti, ki so potrebni izboljšanja. Posebej
se opredelijo prepoznavna krajinska in naselbinska območja ter izjemne krajine.
Zanje se določijo usmeritve. Prepoznavnost krajine oblikujejo: vidna in
doživljajska kakovost krajinskega območja, reliefne oblike in smeri prostora,
način ujemanja med morfološkimi in tipološkimi značilnostmi krajine in rabo
prostora, sestavljenost, kompleksnost in pričevalnost krajinske zgradbe,
kakovost umeščenosti grajenih oziroma ustvarjenih struktur ter zgodovinski ali
simbolni pomen posameznih delov ali celote, tako naravnih kot kulturnih. Na
krajinsko prepoznavnost negativno vplivajo zlasti nesanirani antropogeni
posegi, kot so površinski kopi mineralnih surovin na ravnini ali pobočju,
razgaljene površine in spremenjeni vodotoki, vidno izpostavljene stavbe ali
grajeni objekti neustreznih oblik, stanja ali umeščenosti ter neustrezna raba
na robovih naselij, javna razsvetljava zunaj naselij (in v naseljih)
neustreznih dimenzij in obsega ter neustrezna raba na robovih naselij ali zanemarjene
površine, na primer zaradi nelegalnega odmetavanja ali puščanje zemeljskih
izkopov v okolju.
(2) Prepoznavnost naselij se zagotavlja na ravni
celotnega naselja in na ravni posameznih funkcionalnih enot oziroma dela
naselja. Z oblikovanjem naselij se varujejo njihova podoba, merilo in krajinski
okvir, sanirajo vidno razvrednotena območja ter ustvarja nova arhitekturna
prepoznavnost v sozvočju z obstoječimi kakovostnimi značilnostmi prostora. Pri
tem se spoštujejo značilnosti prostora ter podedovane kulturne in naravne
vrednote, poudarjajo oblikovne vrednote naselja, prilagajajo višinski gabariti
obstoječi strukturi, varujejo dominantni pogledi in vedute, pazljivo
obravnavajo stiki naselij in odprte krajine ter ohranja nepozidan, odprti
prostor med naselji (na primer z opredelitvijo ločitvenih pasov med naselji). Z
načrtno prenovo se ohranjajo zgodovinska naselja oziroma njihovi deli, zlasti
tisti, ki so naselbinska dediščina. Razvoj naselij se prilagaja geometriji
reliefnih oblik, omrežju vodotokov, smerem komunikacij in regulacij ter smerem
in konfiguraciji pozidave.
(3) Prepoznavnost naselij se dosega z načrtnima
urejanjem in prenovo – pri tem se upoštevajo regionalne urbanistične in
arhitekturne značilnosti posameznih območij, ohranjena in prepoznavna kultura
stavbarstva preteklih obdobij ter značilne arhitekturne stvaritve z veliko
pričevalno vrednostjo, pri čemer se sodobna tehnološka in oblikovna izhodišča
uravnovesijo z obstoječimi vrednotami.
(4) Pri umeščanju prostorskih ureditev, razmestitvi posameznih
dejavnosti, zemljiških operacijah ali urejanju kmetijskega, gozdnega ali
vodnega prostora se ohranjajo ali na novo vzpostavljajo elementi prepoznavnosti
krajine. Na urbanih območjih se skrbi zlasti za morfološke elemente
prepoznavnosti in strukturnega reda, na odmaknjenih in gorskih območjih pa se
ohranjajo kmetijske površine kot pomemben element prepoznavnosti odprtega,
svetlega prostora v krajini.
(5) Pri načrtovanju prostorskih ureditev se upoštevajo
krajinske ter arhitekturne in urbanistične značilnosti alpske, predalpske,
subpanonske, kraške ali primorske krajinske regije, ki se zrcalijo v tipičnih
ali enkratnih krajinskih vzorcih, ter značilnosti na območjih arhitekturnih
regij: soško-vipavske, kraško-primorske, idrijsko-trnovske, notranjsko-brkinske,
gorenjske, ljubljanske, ribniško-kočevske, belokranjske, dolenjske, zasavske,
savinjsko-kozjanske, koroške, dravske in pomurske.
(6) Prepoznavnost naselij in krajine se ohranja tudi na
širših zavarovanih območjih narave in območjih dediščinskih kulturnih krajin –
oblikujejo jih izjemne krajine oziroma prizorišča, naravne vrednote ter
kulturna dediščina, zlasti naselbinska, stavbna in krajinska, v odvisnosti od
širših krajinskih in arhitekturnih regij, v katerih ležijo.
(7) Regionalno specifične prepoznavne značilnosti se
prepoznavajo in ohranjajo v okviru prostorskega načrtovanja in tudi v področnih
politikah. Podrobnejše usmeritve za ohranjanje prepoznavnosti naselij in
krajine se določijo v okviru načrtovanja na regionalni in lokalni ravni. Na regionalni
ravni se določijo tudi območja prepoznavnosti, vključno na širših zavarovanih
območjih, za katera se zagotavljajo integralna obravnava ter ohranjanje in
razvoj v sklopu prostorskih aktov in razvojnih programov resorjev.
(8) Akcijski program za izvajanje strategije opredeli
območja prepoznavnosti naselij in krajine na državni ravni, vključno z
izjemnimi krajinami.
5.5.4 ZAVAROVANA IN VAROVANA OBMOČJA NARAVE IN OBMOČJA
KULTURNE DEDIŠČINE
(1) Zavarovana in varovana območja narave ter območja
kulturne dediščine so vir za regionalni in lokalni razvoj, zlasti ekosistemske
storitve in koristi, ki jih nudijo (na primer ohranjenost življenjskih
prostorov rastlinskih in živalskih vrst, obnavljanje vodnih virov,
zagotavljanje čistega zraka, omogočanje telesne in duhovne sprostitve ljudi v
naravnem okolju). Prispevajo h krepitvi prepoznavnosti krajine, izboljšanju
kakovosti življenjskega okolja, vključno z izboljšanjem dostopnosti kulturnih
dobrin, ter k razvoju znamk, krepitvi veščin in usposobljenosti za celostno
ohranjanje narave in kulturne dediščine, k ustvarjanju novih delovnih mest,
pripravi novih turističnih proizvodov ter k uveljavljanju usklajenih mehanizmov
za podporo prebivalcem in lokalnemu razvoju.
(2) Spodbuja se aktivnejša raba kulturne dediščine kot
razvojnega vira in krepitev razvojnih potencialov kulturne dediščine. Kulturna
dediščina so dobrine, podedovane iz preteklosti, ki jih varujemo zaradi njihove
pričevalnosti ter vloge za razvoj skupnosti na urbanih območjih in podeželju.
Območja kulturne dediščine so pomemben in nedeljiv del prostora ter dediščine
Republike Slovenije in njenih regij, dopolnjujejo kakovost življenjskega okolja
ter so neprecenljiva za prepoznavnost krajine in naselij zato se spodbuja njeno
aktivno rabo kot razvojni potencial.
(3) Izvajanje dejavnosti in razvoj na zavarovanih in
varovanih območjih narave se načrtuje v skladu z varstvenimi cilji in nameni
teh območij ter v ravnovesju s cilji varstva kulturne dediščine.
(4) Širša zavarovana območja narave in območja kulturne
dediščine se razvijajo kot integralne prostorske kategorije. Zanje se lahko
pripravijo ustrezne strokovne podlage s katerimi se prostorsko uskladita
izvajanje varstvenih ciljev narave in varstvenih ciljev kulturne dediščine ter
zadovoljevanje potreb lokalnega razvoja in drugih dejavnosti.
5.5.5 OBMOČJA PRESTRUKTURIRANJA
(1) Na območjih prestrukturiranja se načrtuje po načelih
trajnostnega prostorskega razvoja. Prednostno se razvijajo gospodarske
dejavnosti, ki temeljijo na endogenih prostorskih potencialih območja. Spodbuja
se razvoj tistih gospodarskih dejavnosti, ki z uporabo naprednih tehnologij,
načel in tehnik krožnega gospodarstva omogočajo prehod v podnebno nevtralno
družbo, ustvarjajo kakovostna delovna mesta, uvajajo ukrepe za krepitev
socialne kohezije. Nove dejavnosti ali širitev obstoječih dejavnosti se umešča
tako, da se spodbudi sanacija degradiranega okolja in prenovijo razvrednotena
zemljišča. Posebna skrb se namenja ustvarjanju in ohranjanju kakovostnega
bivalnega okolja. Pri prestrukturiranju območij se upoštevajo usmeritve
regionalnega prostorskega plana in usmeritve strokovnih podlag krajinske in
urbanistične zasnove.
(2) Za območja postopnega opuščanja rabe premoga se
pripravi program prestrukturiranja območja – prehod gospodarstva se izvede po
načelih pravičnega prehoda s hkratnim prostorskim in družbenogospodarskim
prestrukturiranjem območja.
(3) Naselja ali območja, na katerih je bila opuščena
raba prostora, se namenijo za nove dejavnosti v skladu s celovitim programom
prestrukturiranja in njihova nova raba se uskladi z razvojem podeželskega
zaledja. Ob tem se zagotavljajo uravnoteženo razmerje med grajenimi in zelenimi
površinami v naselju ter povezave z odprto krajino. Pri vzpostavitvi nove rabe
razvrednotenih zemljišč se prednostno preveri možnost sanacije obstoječega
stanja, ki vključuje varstvo kulturne dediščine in aktiviranje prostorskih in
drugih potencialov obstoječih objektov ali zemljišč.
(4) Pri vzpostavitvi nove rabe razvrednotenih zemljišč
se ustvarja nova arhitekturna prepoznavnost v sožitju z obstoječimi
kakovostnimi značilnostmi prostora. Spoštujejo se značilnosti prostora ter
podedovane in naravne vrednote, poudarjajo oblikovne vrednote naselja in
varujejo dominantni pogledi. Prepoznavajo in ohranjajo se morfološke značilnosti,
ki poudarjajo prepoznavnost naselij v skladu s krajino, v katero so umeščena.
Zagotavljata se razvojna kontinuiteta in celovitost kakovostnih struktur.
(5) Pri prestrukturiranju območij se zagotovita
sodelovanje in usklajevanje interesov vseh pri tem udeleženih deležnikov –
zlasti lastnikov nepremičnin, investitorjev, prostorskih planerjev, drugih
deležnikov pri prostorskem načrtovanju, lokalne skupnosti in civilne družbe.
6. USMERITVE ZA OBLIKOVANJE POLITIK
(1) Javne politike na posameznih področjih se
oblikuje sinergijsko na konkretnih prostorskih ravneh in tako, da prispevajo k
doseganju ciljev prostorske politike ter udejanjanju koncepta prostorskega
razvoja države. V postopkih sprejemanja javnih politik se vrednotijo prostorski
učinki vseh politik, ne glede na to, ali se izvajajo s prostorskimi ureditvami
in operacijami ali z neprostorskimi ukrepi.
(2) Javne politike s področja zagotavljanja storitev
splošnega pomena pri opredeljevanju ali prilagajanju mrež javnih storitev
splošnega pomena (na primer na področju zdravstva, izobraževanja, uprave,
socialnega varstva) upoštevajo opredeljeni policentrični urbani sistem.
(3) Pri načrtovanju prostorskih ureditev ali operacij se
v največji možni meri zagotovi celovita obravnava različnih razvojnih izzivov na
obravnavanem območju s ciljem dosegati večfunkcionalne rešitve v korist več
javnih politik hkrati, še posebej za zagotavljanje primerljive kakovosti
življenja in oskrbe prebivalcev, zdravega okolja, kakovosti in količine
naravnih virov, zmanjševanja poplavne ogroženosti, ohranjanja narave in
ekološke povezljivosti, varstva kulturne dediščine ter prepoznavnosti krajine
in naselij.
(4) Prostorske možnosti in omejitve za načrtovanje
prostorskih ureditev gospodarske javne infrastrukture se podrobneje preverijo
in uskladijo v prostorskih aktih ob upoštevanju te strategije ter usmeritev in
pogojev vseh relevantnih področij – s področij kulturne dediščine, varstva
narave, kmetijskih zemljišč in naravnih virov, bivalnega okolja ter
prepoznavnosti krajine in naselij. Predvidijo in izvedejo se tudi tehnični
ukrepi in prostorsko-načrtovalski postopki za zagotovitev okoljske in družbene
sprejemljivosti načrtovanih prostorskih ureditev.
6.1 USMERITVE ZA ZAGOTAVLJANJE PROSTORSKIH MOŽNOSTI
ZA PODNEBNO NEVTRALNO DRUŽBO
(1) Spodbuja se večja energetska in snovna
učinkovitost pri razvoju in prenovi urbanih in podeželskih naselij ter vasi,
prometa, industrije in gospodarstva, turizma, kmetijstva, javne uprave in
gospodinjstev. Z energetsko učinkovitim urbanističnim načrtovanjem, podprtim s
trajnostno mobilnostjo ter združljivostjo dejavnosti v okviru namenskih rab,
trajnostno usmerjeno prenovo, arhitekturnim oblikovanjem in pametnimi
energetskimi sistemi, se stremi k zmanjšanju porabe virov in energije,
učinkoviti in varčni rabi ter shranjevanju. Upoštevajo se tudi usmeritve te
strategije za naselja in urbani razvoj.
(2) Spodbuja se raba obnovljivih virov energije z
namenom povečanja njihovega deleža v primarni energetski bilanci države v
navezavi na krovne nacionalne dokumente s področja energije in podnebnih
sprememb. Fosilna goriva se nadomeščajo z rabo tehnološko in gospodarsko
izkoristljivih potencialov obnovljivih in nizkoogljičnih virov. Spodbuja se
uporaba obnovljivih plinov v plinovodnem omrežju.
(3) Energetska oskrba se vključi v energetske zasnove
regij, mest in lokalnih skupnosti kot strokovne podlage za regionalne
prostorske plane in občinske prostorske načrte. V energetskih zasnovah regij,
mest in lokalnih skupnosti se poleg možnosti lokalne samooskrbe z energijo iz obnovljivih
virov, vključno s potrebnimi zmogljivostmi distribucijskih in pametnih omrežij,
podajo tudi možni prihranki energije in možnosti za izboljšanje učinkovite rabe
energije. Podpirajo se lokalni poslovni modeli proizvodnje energije iz
obnovljivih virov (na primer energetske skupnosti), ki prispevajo k lokalni
oskrbi, zlasti na gorskih in odmaknjenih območjih. Na območjih z dovolj velikim
odjemom se spodbuja gradnja novih proizvodnih enot za sočasno proizvodnjo
toplote in električne energije ter sistemov daljinskega ogrevanja, ki
uporabljajo toploto iz soproizvodnje.
(4) Območja za proizvodnjo obnovljivih in drugih
nizkoogljičnih virov energije se določijo tam, kjer je izkoristljive danosti ob
uporabi najboljše dostopne tehnologije (BAT) mogoče optimalno izkoristiti – v
odnosu do varstva vrst in njihovih habitatov in habitatnih tipov, varovanih
območij, zavarovanih območij, naravnih vrednot, kulturne dediščine in ekološke
povezljivosti, prepoznavnih značilnosti naselij in krajine ter z upoštevanjem sprejemljivosti
v lokalnem okolju, zlasti zaradi vplivov na zdravje in kakovost življenja. Pri
tem se spodbujajo zlasti večnamenski projekti, ki poleg proizvodnje energije iz
obnovljivih in drugih nizkoogljičnih virov ustrezno zagotavljajo tudi cilje
upravljanja voda, omogočajo razvoj kmetijstva, turizma ali rekreacije.
6.2 USMERITVE ZA RAZVOJ PROMETNE INFRASTRUKTURE
(1) Prometna infrastruktura in storitve na njej
naj se razvijajo v podporo razvoju policentričnega urbanega sistema in vpetosti
države v mednarodne prometne tokove.
(2) Prometni sistem se načrtuje celovito in usklajeno z
načrtovanim prostorskim razvojem. Načrtovanje, prenova in nadgradnja prometnega
sistema morajo odgovoriti na potrebe posameznega območja: prvenstveno z ukrepi,
ki omogočajo izboljšanje dostopnosti delovnih mest in storitev z javnim
prometom ali drugimi oblikami trajnostne mobilnosti. Pred novimi posegi v
prostor s prometno infrastrukturo se prednostno izkoristijo vse možnosti za
prenovo prometnega sistema z obnovo, dograditvijo in posodobitvijo obstoječe
infrastrukture.
(3) Krepijo se povezave in navezave večjih središč na
mednarodne prometne sisteme ter notranje povezave med središči za doseganje
ustrezne ravni dostopnosti in povezanosti med regijami in omrežjem središč.
Cilj je, da v mednarodnem prometu za razdalje krajše od 500-600 km železniški
nadomesti letalski promet in da se z nadgradnjo železniške infrastrukture
zagotovi krajše potovalne čase kot v cestnemu prometu, da postane železniški
promet privlačen in konkurenčen cestnemu prometu.
(4) Železnica se dolgoročno razvija v hrbtenico
državnega prometnega sistema. Železniška infrastruktura se prednostno
posodablja, prenavlja in nadgrajuje tako, da se delež prevzetega tranzitnega
potniškega in tovornega prometa ter potniškega prometa znotraj širših mestnih
območij na železnici povečuje. Pospešeno se rešuje problematika ozkega grla na
železniškem omrežju na presečišču evropskih prometnih koridorjev na območju
urbanega vozlišča Ljubljana in večmodalne logistične platforme Ljubljana. V
kombinaciji s cestnim prometom, prek večmodalnih vozlišč potniškega prometa, se
omogoči povezanost posameznih regij in območij z javnim potniškim prometom ter
drugimi načini trajnostne mobilnosti. Za zmanjšanje eksternih stroškov prometa
(kakovost zraka, hrup, nesreče, zastoji ipd.) se krepijo trajnostni mobilnostni
načini in mobilnostne storitve, zagotavlja se uvajanje modernih tehničnih in
informacijskih rešitev. Na gorskih in odmaknjenih podeželskih območjih se
zagotavljajo prilagojene mobilnostne storitve, ki omogočajo učinkovito
povezanost in trajnostno mobilnost. Na turističnih območjih se rešitve
trajnostne mobilnosti vključijo kot del turističnih storitev.
(5) Javna prometna infrastruktura se prilagaja
tipologiji in značilnostim prostora. Tako se ohranita naselbinska in krajinska
prepoznavnost, preprečuje fragmentacija prostora, varuje kmetijska zemljišča,
ohranja in izboljšuje ekološka povezljivost, zmanjšujejo negativni vplivi
prometa na zdravje prebivalstva, okolje, naravne vire in kulturno dediščino, na
primer z odmikom infrastrukture od naselij in z zelenimi pasovi ob prometni
infrastrukturi. Zmanjševanje eksternih stroškov prometa, vključno s hrupom, se
prednostno dosega z izboljšanjem sistemov in storitev javnega potniškega
prometa, s tehnološkimi ukrepi (kot je uvajanje okolju prijaznejših in manj
hrupnih prevoznih sredstev), s prostorskim in načrtovalskim delovanjem (kot je
ločitev tovornega železniškega prometa od potniškega v urbanih naseljih oziroma
središčih najvišje ravni).
(6) Pri gradnji in rekonstrukciji prometne
infrastrukture se prednostno uporabijo zemeljski izkopi (tudi mineralne
surovine), ki se v prvotnem stanju in brez obdelave uporabijo za gradnjo na
mestu, kjer so bili izkopani, pa tudi reciklirani ali drugače predelani odpadki,
ki lahko nadomestijo primarne vire, ter certificirani gradbeni materiali iz
sekundarnih virov.
6.2.1 KORIDORJI IN VSTOPNE TOČKE
Omrežje železniških in cestnih povezav, ki se funkcionalno
povezuje z evropskim prometnim omrežjem, se razvija usklajeno s policentričnim
urbanim sistemom v Sloveniji. Za povečanje učinkovitosti prometnega pretoka in
dostopnosti se spodbujajo intermodalne prometne povezave in razvoj železniškega
omrežja, ki naj prevzame večino daljinskega tovornega prometa. Posebna
pozornost se namenja razvoju jedrnih vozlišč, ki ležijo na presečiščih
prometnih koridorjev EU (Ljubljana, Koper, Maribor), ter vstopnih točk, ki so
središča v policentričnem urbanem sistemu (Nova Gorica, Sežana, Jesenice,
Dravograd, Brežice, Murska Sobota). Na območju vozlišč in vstopnih točk se
posodablja in dograjuje intermodalna infrastruktura ter ustvarjajo pogoji za
razvoj logistične dejavnosti.
6.2.2 TRAJNOSTNA MOBILNOST, JAVNI POTNIŠKI PROMET IN
PROMETNA VOZLIŠČA ZA JAVNI POTNIŠKI PROMET
(1) Potrebe prebivalcev in obiskovalcev po mobilnosti se
zagotavljajo z ukrepi trajnostne mobilnosti. Trajnostna mobilnost vključuje
hojo, kolesarjenje, uporabo javnega potniškega prometa. V okviru načrtovanja se
ukrepe trajnostne mobilnosti pripravlja z integracijo prostorskega
(urbanističnega) in prometnega načrtovanja na vseh ravneh načrtovanja ter s
spodbujanjem »mobilnosti kot storitev«.
(2) Javni potniški promet se razvija v integriran in
učinkovit prometni sistem – s kombinacijo tirnega, cestnega, letalskega in
pomorskega oziroma vodnega prevoza ter s poudarkom na železniškem javnem
potniškem prometu. V središčih se razvija sistem večmodalnih potniških
terminalov s povezovanjem postajališč različnih sistemov javnega potniškega
prometa. Zaradi izboljšanja dostopa do delovnih mest ter omogočanja peš in
kolesarske mobilnosti se območja v bližini terminalov javnega potniškega
prometa preoblikujejo v območja mešane rabe prostora. Železniški javni potniški
promet se prednostno razvija med središči v policentričnem urbanem sistemu,
kjer so že možnosti, in z dopolnjevanjem železniške infrastrukture. Cilj
nadgradnje železniške infrastrukture in storitev je doseganje potovalnih časov,
konkurenčnih potovalnim časom po cestnem omrežju daljinskih cest.
6.2.3 KOLESARSKA OMREŽJA
(1) Zasnovo kolesarskega omrežja tvori omrežje državnih
daljinskih kolesarskih poti – omrežje povezuje urbana središča in turistična
naselja ter se navezuje na daljinsko evropsko kolesarsko povezavo skozi
Slovenijo.
(2) Na območju mest in drugih urbanih naselij ter na
območju širših mestnih območij se izgrajuje kolesarsko omrežje za dnevno
mobilnost – omrežje se navezuje na stanovanjska območja, območja generatorjev
dnevne mobilnosti (na primer vrtci, šole, večji zaposlitvena območja, trgovska
središča) ter postajališča javnega potniškega prometa in parkirne površine za
motorna vozila.
6.2.4 OMREŽJE PEŠPOTI
Omrežje pešpoti zajema planinske in tematske pešpoti na
urbanih in podeželskih območjih – pešpoti se povezujejo v celovito omrežje
pešpoti in vključujejo navezave na evropske pešpoti E6 in E7 ter kulturne poti,
ki potekajo skozi Slovenijo. Omrežje pešpoti se razvija na turističnih območjih
in povezuje s kolesarskim omrežjem. Z njimi se zagotavlja povezovanje
privlačnih krajinskih območij med seboj, pri njihovem umeščanju pa se skrbi za
varnost pešcev oziroma pohodnikov.
6.2.5 VOZLIŠČA, PROMETNI TERMINALI ZA TOVORNI PROMET IN
TRANSPORTNA LOGISTIKA
Regijska večmodalna vozlišča se navezujejo na središča prve
in druge ravni oziroma tista na širših mestnih območjih – železniške postaje se
na prestopnih točkah v središčih, kjer so prometni tokovi največji,
preoblikujejo v sodobna večmodalna vozlišča. Prometni terminali v okviru
pristanišč in letališč se usklajeno povezujejo z železniškim sistemom in
cestami najvišje ravni v podporo logističnim storitvam.
6.2.6 PROMETNA INFRASTRUKTURA
(1) Prometna infrastruktura se načrtuje integralno –
celovito se razrešujejo vprašanja dostopnosti, povezanosti in oskrbe z gorivom
ter izberejo take kombinacije prometnih podsistemov, ki omogočajo varno,
cenovno dostopno, okoljsko nevtralno obliko mobilnosti in povezanost/dostopnost
med stanovanji, delovnimi mesti ter storitvami. Pri tem se rešitve prilagajajo
problematiki dostopnosti in povezanosti glede na značilnosti in potrebe
raznovrstnih območij – na širših mestnih in podeželskih območjih, vključno z
odmaknjenimi in gorskimi območji.
(2) Ključno železniško infrastrukturo predstavljajo
obstoječe glavne in regionalne železniške proge ter večmodalna prometna
vozlišča. Železniško omrežje se do leta 2050 nadgrajuje tako, da se doseže
konkurenčnost potovalnih časov javnega potniškega prometa z osebnim prometom in
zagotavlja taktni vozni red ter zagotavlja prevozne zmogljivosti za tovorni
promet, kar omogoča povečanje deleža tovornega prometa v korist železniškega
prometa. Na obstoječem železniškem omrežju se zagotavljajo posodobitve
(zagotavlja skladnost s TEN-T standardi, elektrikacija, zagotavljanje
dvotirnosti), izvedejo se ukrepi za ločitev tovornega in potniškega prometa s
ključnim ukrepom ureditvijo ljubljanskega železniškega vozlišča ter načrtujejo
in izvedejo nove železniške povezave, ki povezujejo središča najvišjih ravni
ter državno železniško omrežje z železniškimi omrežji sosednjih držav, tudi s
progami za visoke hitrosti. Dogradijo se regionalne železniške povezave znotraj
širših mestnih območij.
(3) Ključna cestna infrastruktura so cestna
infrastruktura najvišjega ranga in nanj navezujoče se regionalne povezave s
središči v policentričnem urbanem sistemu.
(4) Mednarodna letališča za zračni promet v Sloveniji in
neposredni bližini se prednostno navezujejo na železniško omrežje. Zagotavlja
se stalni razvoj letališke infrastrukture in infrastrukture za upravljanje
zračnega prometa in izvajanje navigacijskih služb zračnega prometa. Letališča
za domači in notranji zračni promet se razvijajo tako, da se podpira mreža že
vzpostavljenih prometnih povezav in je promet okoljsko sprejemljiv.
(5) Razvijajo in posodabljajo se pristanišče za
mednarodni promet Koper kot vhodno-izhodno pristanišče celovitega evropskega
omrežja za tovorni in potniški promet, mestna pristanišča v Ankaranu, Kopru,
Izoli in Piranu, namenjene za domači in mednarodni javni potniški promet s
pristanišči za posebne namene (krajevna, turistična, gospodarska), vključno z
napravami za vodenje in nadzor pomorskega prometa, pri čemer se ob pristanišču
za mednarodni promet Koper omogoči umestitev privezov vojaških plovil Slovenske
vojske.
(6) Omogoča se vodni promet – na večjih vodotokih prvega
reda oziroma akumulacijskih jezerih se lahko v okviru naravnih danosti,
upoštevaje izvedene in načrtovane ureditve, povezane s delovanjem
hidroenergetskih objektov, omogoča trajnostna plovba turističnih in drugih
potniških plovil na motorni pogon brez škodljivih emisij ter rečna pristanišča
in vstopno-izstopna mesta.
(7) Za razvoj celinske plovbe na reki Savi se med
Brežicami in Obrežjem, upoštevaje izvedene in načrtovane ureditve, povezane z
delovanjem hidroenergetskih objektov, vzpostavijo pogoji za razvoj plovbe po
celinskih vodah in rečni pristanišči za mednarodni potniški in tovorni promet
po vzpostavitvi mednarodne plovne poti na reki Savi med Obrežjem v Sloveniji in
Siskom na Hrvaškem v ustrezni plovbni kategoriji (II.-IV.).
(8) Žičniški promet se razvija v okviru enovitega
prometnega sistema – tam, kjer drugi prometni podsistemi zaradi reliefa
tehnološko ne morejo delovati, oziroma tam, kjer je uporaba drugih prometnih
podsistemov zaradi vremenskih in drugih razmer lahko začasno onemogočena ali
motena. Omogoča se mobilnost potnikov in tovora do gorskih turističnih centrov
državnega pomena, upoštevajo pa se tudi potrebe industrije, rudarstva,
gozdarstva in drugih dejavnosti.
(9) V mestih in med kraji, kjer so primerne razmere, se
omogoča uporaba celinskih in morskih plovnih poti za okolju prijazne poti v
mestni in medkrajevni logistiki.
6.3 USMERITVE ZA RAZVOJ ENERGETSKE INFRASTRUKTURE
Država skrbi za zanesljivo in cenovno pravično oskrbo z
energijo. Proizvodnja energije temelji na obnovljivih in drugih nizkoogljičnih
virih energije. Pri načrtovanju prostorskega razvoja se zagotavlja prednostna
raba obnovljivih in nizkoogljičnih virov energije pred fosilnimi viri energije.
6.3.1 OBNOVLJIVI VIRI ENERGIJE
(1) Potenciali za rabo obnovljivih virov energij se
opredelijo v regionalnih in lokalnih energetskih konceptih kot strokovna
podlaga za prostorske akte na regionalni in lokalni ravni. Med obnovljive vire
energije uvrščamo vodni potencial, biomaso, energijo vetra, geotermalno
energijo, sončno energijo, toploto okolja, bioplin, biometan, vodik (pridobljen
iz obnovljivih virov energije), sintetična goriva iz lesne biomase in odpadno
toploto ter energijo, ki se sprošča pri sežiganju gorljivih ostankov obdelanih
komunalnih odpadkov, ki jih ni mogoče reciklirati.
(2) Povečuje se delež obnovljivih virov energije v
skupni energetski bilanci. Za povečanje deleža obnovljivih virov energije se
prednostno izkoristijo možnosti, ki jih omogočata tehnološka posodobitev
obstoječih energetskih objektov na obnovljive vire in izboljšanje energetske
učinkovitosti; za povečanje deleža proizvodnje energije iz obnovljivih virov se
načrtuje tudi gradnja novih energetskih objektov na obnovljive vire energije,
ustrezne prenosne infrastrukture ter sistemov za shranjevanje te energije, pri
čemer se prednostno izkoristi prostorske možnosti, ki jih daje obstoječa
gospodarska javna infrastruktura, grajene javne površine, stavbe ter
razvrednotena območja.
(3) Možna prednostna območja za umestitev objektov
državnega pomena za rabo obnovljivih virov energije s priključno infrastrukturo
se opredelijo v akcijskem programu za izvajanje strategije.
6.3.1.1 HIDROENERGIJA
(1) Za rabo hidroenergetskega potenciala rek se
omogočajo novogradnja ter prenova in tehnološka nadgradnja obstoječih
hidroelektrarn. Hidroenergetski potencial rek se izkorišča na večjih (Drava,
Sava) in manjših rekah (Kamniška Bistrica, Savinja), pri čemer imata prenova in
tehnološka nadgradnja obstoječih hidroelektrarn prednost pred novogradnjami.
(2) Določijo se prednostna območja za postavitev novih
hidroelektrarn z nazivno močjo nad 10 MW ob preveritvi hidroenergetskega
potenciala in uskladitvi z zahtevami za varstvo vodnih in obvodnih habitatov,
voda ter ekološke povezljivosti.
(3) Hidroenergetski potencial se na reki Muri ne bo
izkoriščal za proizvodnjo električne energije.
(4) Male hidroelektrarne lahko omogočajo trajnostno rabo
obnovljivega vira energije v sklopu regionalne energetske oskrbe. Možnosti za
hidroenergetsko rabo posameznih vodotokov ali njihovih delov z malimi
hidroelektrarnami za lokalne/regionalne potrebe se celovito preverijo v okviru
regionalnih ali občinskih prostorskih aktov ob preveritvi izkoristljivega
hidroenergetskega potenciala, prostorskih možnosti za rabo obstoječih pregrad,
zahtev za varstvo vodnih in obvodnih habitatov, varstvo voda, ekološko
povezljivost in ohranjanje prepoznavnosti krajine.
(5) Pri hidroenergetski rabi voda se stremi k
večfunkcionalnosti. V sklopu preveritve hidroenergetske rabe se optimizira
hidroenergetska raba, da omogoča tudi druge funkcije oziroma vrste rabe, poleg
energetske še turistično, kmetijsko, prometno, pridobivanje mineralnih surovin,
varstvo pred naravnimi nesrečami, prilagajanje na podnebne spremembe,
ohranjanje ugodnega stanja habitatov in ekološke povezljivosti ter kulturne
dediščine.
6.3.1.2 VETRNA ENERGIJA
(1) Pri postavitvi vetrnih elektrarn se upošteva načelo
možne so-rabe prostora. Prostorske možnosti izrabe vetrne energije se v skladu
s predpisi preverijo v okviru postopkov priprave prostorskih aktov.
(2) Prostorske možnosti in omejitve za postavitev vetrnih
naprav se preverijo ob upoštevanju vetrnega potenciala ter pogojev in omejitev
s področja varstva narave, kulturne dediščine, gozdnih in kmetijskih zemljišč,
voda, zdravja, bivalnega okolja, prepoznavnosti krajine ter se opredelijo v
prostorskih aktih. V primeru umeščanja vetrnih elektrarn na gozdna ali
kmetijska zemljišča se v največji možni meri upošteva kriterij slabšega
pridelovalnega potenciala, bližino obstoječe prometne in energetske
infrastrukture ter možnosti ohranitve rabe kmetijskih in gozdnih zemljišč za
kmetijsko oziroma gozdarsko dejavnost.
(3) Uporabi se najboljšo razpoložljivo tehnologijo s
katero je mogoče izkoristiti vetrni potencial z najmanj vplivi na okolje,
naravo in krajino ter na zdravje in bivalne kakovost prebivalcev.
(4) Okrepi se uvajanje koriščenja obnovljivih virov
energije – z izdelavo Akcijskega programa za izvajanje Strategije za področje
obnovljivih virov energije se na podlagi podrobnejših preveritev opredeli
območja in pogoje za podrobnejše načrtovanje.
6.3.1.3 GEOTERMALNA ENERGIJA IN TOPLOTA OKOLJA
(1) Prednostni območji za soproizvodnjo toplote in
energije v bližini večjih naselij in gospodarskih con sta predvsem območje
geotermalnega sistema v severovzhodni Sloveniji –med Šentiljem in Šalovci ter
med Ptujem in Lendavo – in območje paleozojskega geotermalnega sistema pri
Benediktu v Slovenskih goricah. Območja ob sistemih rabe geotermalne energije
so tudi območja za opredelitev prednostnih območij kaskadne rabe energije,
vključno za kmetijske namene, ob upoštevanju drugih prostorskih omejitev.
(2) Pri uporabi geotermalne energije je treba zagotoviti
reinjeciranje vode v skladu z usmeritvami za varstvo in upravljanje voda.
(3) Za koriščenje toplote okolice s toplotnimi črpalkami
tla-voda in voda-voda je primeren večji del Slovenije, razen najožjih in ožjih
vodovarstvenih območij in drugih območij z omejitvami rabe – predvsem območja,
kjer prevladujejo vlažna tla z velikim deležem mineralnih snovi in malo porami,
kjer je akumulacija toplote v tleh (glinena, ilovnata tla). Prednostna območja
za rabo toplotnih črpalk so vsa stavbna zemljišča ob predhodni preveritvi
zadostnosti preskrbe z električno energijo. Toplotne črpalke, ki črpajo toploto
z uporabo električne energije, morajo imeti hranilnik toplote, ki dopušča
takšno delovanje toplotnih črpalk. Raba vodnih površin za ta namen je možna le,
če je okoljsko sprejemljiva. Podrobnejše preveritve se zagotovijo v regionalnih
in lokalnih energetskih konceptih kot strokovna podlaga za prostorske akte na
regionalni in lokalni ravni.
6.3.1.4 BIOMASA IN SISTEMI ZA SOPROIZVODNJO TOPLOTE
(1) Raba biomase se prednostno spodbuja v daljinskih
energetskih sistemih – in sicer na širših mestnih območjih, v večjih naseljih z
razmeroma visoko gostoto poselitve (več kot 20 prebivalcev/ha) za daljinsko
ogrevanje, in na območjih gospodarskih con z zagotovljenim odjemom toplotne
energije ob zagotavljanju ustreznih filtrov za varstvo zraka. Decentralizirani
individualni sistemi na lesno biomaso se lahko načrtujejo na območjih manjših
naselij z nizko gostoto poselitve in zunaj območij, ogroženih zaradi
onesnaženosti z delci PM10 ali s slabšo prevetrenostjo, na območjih
gospodarskih con in proizvodnih območjih za lastno oskrbo s toploto energijo.
(2) Sistemi za soproizvodnjo toplote in energije na bioplin
se prednostno načrtujejo na območjih, ki so namenjena za kmetijsko in živilsko
proizvodnjo, ter na območjih komunalne infrastrukture, ki jih je mogoče
povezati neposredno z uporabniki. Sistemi za termično obdelavo odpadkov se
načrtujejo na območjih, kjer je možna uporaba toplote v daljinskih energetskih
sistemih. Zmogljivost sistemov se načrtuje na podlagi projekcij količine
odpadkov, primernih za termično obdelavo, na območju Slovenije v življenjski
dobi naprave. Pri izbiri lokacij se upoštevajo tudi možni vplivi delovanja
takih naprav na kakovost življenja. Predvidi se tudi možnost priključevanja
pridobivalne infrastrukture za bioplin in biometan na bližnja plinovodna
omrežja.
6.3.1.5 ENERGIJA SONCA
(1) Prednostna območja in objekti za rabo sončne energije
so obstoječi in novi objekti na stavbnih zemljiščih (razen zelenih površin),
gradbeno-inženirski objekti ter razvrednotena območja v okviru njihove sanacije
(npr. opuščena območja pridobivanja mineralnih surovin, pod določenimi pogoji
tudi zaprta odlagališča odpadkov) ob upoštevanju usmeritev iz 5.3.2.4. Pri
določitvi prednostnih območij za rabo sončne energije na stavbnih zemljiščih se
upoštevajo usmeritve varstva kulturne dediščine ter varstvo naselbinske in
arhitekturne ter krajinske prepoznavnosti. Upošteva se tudi načelo
združljivosti z drugimi dejavnostmi.
(2) Dejanske prostorske možnosti in omejitve za rabo
sončne energije se podrobneje preverijo ter določijo v prostorskih aktih ob
upoštevanju pogojev in omejitev s področja kulturne dediščine, varstva narave,
bivalnega okolja in prepoznavnosti krajine.
6.3.2 JEDRSKA ENERGIJA
(1) Nuklearna elektrarna Krško ostaja v obratovanju. Z
modernizacijo in revitalizacijo se ohranja varno delovanje in ustvarja pogoje
za podaljšanje njene življenjske dobe, ob sočasni zagotovitvi varnega odlaganja
nizko in srednje radioaktivnih odpadkov ter varnega začasnega skladiščenja
izrabljenega goriva v povezavi z določili v poglavju 6.13.2 te strategije.
(2) V okviru celovite preučitve možnosti dolgoročne
energetske izrabe jedrske energije, vključno z gospodarskimi, družbenimi in
okoljskimi vidiki rabe jedrske energije v energetske namene, se preučijo
prostorske možnosti za pridobivanje energije v jedrskih napravah.
6.3.3 OGLJIČNO NEVTRALNI SINTETIČNI PLINI
V okviru preučitve možnosti gradnje elektrarn na ogljično
nevtralne sintetične pline se preučijo prostorske možnosti za umestitev novih
plinsko parnih enot na obstoječih energetskih in industrijskih lokacijah.
6.4 ENERGETSKA OMREŽJA
Energetska omrežja se prednostno umeščajo znotraj že
obstoječih infrastrukturnih koridorjev.
6.4.1 ELEKTROENERGETSKI SISTEM
Za prehod v podnebno nevtralno družbo se usklajeno s
povečevanjem deleža obnovljivih virov energije v energetski bilanci razvijajo
prenosno in distribucijsko omrežje, pripadajoča vozlišča, objekti za pretvorbo
energije in njeno hrambo ter storitve pametnih omrežij ob upoštevanju potreb
različnih območij.
6.4.2 PLINOVODNO OMREŽJE
Zagotovijo se prostorski pogoji za posodobitev in nadgradnjo
prenosnega plinovodnega omrežja in za širitev distribucijskega plinovodnega
omrežja, pri čemer se upošteva usmeritve za prehod v nizkoogljično družbo, po
katerem se zemeljski plin kot fosilno gorivo postopoma nadomešča z obnovljivimi
viri energije. Spodbujata se vključevanje obnovljivih plinov, sintetičnih in
drugih nizkoogljičnih plinov v plinovodna omrežja ter njihova uporaba kot
hranilnik presežne energije – upoštevajo se potrebe na regionalni in lokalni
ravni ter usmeritve v strateških razvojnih dokumentih energetskega sektorja.
Omogoči se širitev plinovodnega omrežja v regije, ki še niso pokrite s
plinovodnim omrežjem. Omogoči se mednarodna prenosna plinska povezava z
Madžarsko.
6.5 PREHOD V DIGITALNO DRUŽBO
(1) Z vzpostavljanjem ustrezne digitalne
infrastrukture in dostopnostjo informacijsko-komunikacijskih tehnologij se
enakomerno vključijo vsi deli Slovenije v enotni slovenski in evropski
digitalni prostor. Dostopna informacijsko-komunikacijska infrastruktura na
celotnem ozemlju države omogoča enakomeren prostorski razvoj, zmanjšuje razvojne
razlike med posameznimi območji in povečuje vključenost vsakega posameznika v
sodobne družbene tokove.
(2) Pospešeni razvoj informacijsko-komunikacijske
infrastrukture se usmerja na območja (urbana in podeželska), na katerih je
(tudi) zaradi neustrezne dostopnosti tovrstne infrastrukture in digitalnih
storitev zaznano razvojno zaostajanje, ter na območja, kjer se pojavlja
preobremenjenost informacijsko-komunikacijskih omrežij, kar se je kot posebej
problematično pokazalo v času dela in šolanja na daljavo v obdobju epidemije
covida-19 v letu 2020.
(3) Pospešena digitalizacija se vzpostavlja v podporo
razvoju pametnih mest in drugih skupnosti ter s tem za spreminjanje mest,
urbanih območij in skupnosti na podeželju v vozlišča učinkovitega upravljanja virov
in nudenja podpore prebivalstvu z digitalnimi storitvami.
(4) Informacijsko-komunikacijska infrastruktura se
prednostno umešča vzdolž že obstoječih infrastrukturnih koridorjev.
6.6 OSKRBA Z MINERALNIMI SUROVINAMI
(1) Oblikujejo se podlage za procese načrtovanja
na državni, regionalni in lokalni ravni – določijo se lokalitete strateških,
gospodarsko pomembnih in avtohtonih mineralnih surovin ter lokalitete
pridobivanja pogostih mineralnih surovin. Pri tem se upoštevajo usmeritve za
trajnostno rabo mineralnih surovin.
(2) Izkoriščanje avtohtonih mineralnih surovin je
namenjeno za zagotavljanje tradicionalnih gradbenih materialov – ti so pomembni
za prenovo kulturne dediščine in ohranjanje prepoznavnosti naselij in krajine,
zato se možne lokacije za tovrstno izkoriščanje opredelijo v sodelovanju med
zainteresiranimi sektorji, če se s tem ne vpliva negativno na krajinske
značilnosti ter varovanje narave ali kulturne dediščine.
(3) Mesta pridobivanja drugih (pogostih) mineralnih
surovin so mesta izkoriščanja mineralnih surovin za gradbeništvo (tehnični
kamen), za industrijo gradbenih materialov in proizvodov ter za predelovalno
industrijo. Izhajajoč iz usmeritve, da se za potrebe gradbeništva prednostno
uporabljajo reciklirani gradbeni odpadki, se pričakuje zmanjšan pritisk za
odpiranje novih mest za izkoriščanje mineralnih surovin za gradbene potrebe. Če
pa je to vendarle potrebno, se uporabijo merilo enakomerne dostopnosti
mineralnih surovin na ravni regij, merilo možnosti obnove naravnih značilnosti
prostora, merilo družbene sprejemljivosti ter upošteva ohranjanje narave in
kulturne dediščine. Za mivko, gramoz in pesek se lahko izkoriščajo sprotne
naplavine v rekah, vendar le, kadar se ugotovi majhna ranljivost vodnega
ekosistema, kakovosti vode, geohidroloških lastnosti reke gor in dolvodno ter
doživljajskih možnosti vodne in obvodne krajine.
6.7 RAZVOJ PODEŽELJA, KMETIJSTVA, GOZDARSTVA IN
RIBIŠTVA
(1) Pri oblikovanju ukrepov za razvoj podeželja,
kmetijstva, gozdarstva in ribištva se upoštevajo tudi usmeritve iz poglavij za
razvoj podeželja in podeželskih naselij, vasi in krajine, za trajnostno rabo
naravnih virov in gospodarjenje z njimi ter za razvoj dejavnosti na podeželju,
varstvo kmetijskih zemljišč, rabo in varstvo gozdov, voda, morja in obale,
mineralnih surovin, načrtovanje zelene infrastrukture na regionalni in lokalni
ravni, prepoznavnost naselij in krajine, zavarovana območja narave in območja
kulturne dediščine ter za turistična območja.
(2) Za ohranjanje vitalnosti podeželskega prostora in
njegovih raznolikih in pestrih krajinskih značilnosti se zagotovi ustrezna
podpora dolgoročni ohranitvi gozdnih in kmetijskih zemljišč.
(3) Ukrepi za izboljšanje razmer za kmetovanje in
prilagajanje na podnebne spremembe se načrtujejo kot celovite prostorske ureditve
– zlasti kmetijskozemljiške operacije in namakalni sistemi. Pri načrtovanju se
upoštevajo naravne razmere in danosti, zagotavljanje ekološke povezljivosti,
ohranjanje biotske raznovrstnosti in naravnih vrednosti, kulturne dediščine in
prepoznavnosti krajine.
6.8 USMERITVE ZA OHRANJANJE NARAVE
(1) V okviru prostorskega razvoja se zagotavljajo
ohranjanje življenjskih prostorov vrst, varstvo ekosistemov in naravnih
habitatov, ohranjanje krajinskih značilnosti, varstvo naravnih vrednot ter
upravljanje zavarovanih območij. Ohranjena narava in zdravo bivalno okolje v
Sloveniji omogočata kakovostno življenje sedanjim in prihodnjim generacijam,
zato sektor skrbi za vključevanje ciljev ohranjanja biotske raznovrstnosti in
varstva naravnih vrednot v politike ključnih sektorjev ter spodbuja k varovanju
narave kot vrednote same po sebi v okviru načrtovanja prostorskih sistemov in
pri razvoju posameznih dejavnosti v prostoru.
(2) Zavarovana in varovana območja so med ključnimi
instrumenti za ohranjanje narave. Poleg skrbi za usklajeno izvajanje varstvenih
ciljev in razvojnih usmeritev na obstoječih zavarovanih območjih ter njihovo
morebitno preoblikovanje se nova zavarovana območja ustanovijo na
naravovarstveno najbolj občutljivih območjih, ki potrebujejo režime in usklajeno
upravljanje ob upoštevanju predlogov lokalnih skupnosti.
(3) Pri izvajanju varstvenih ciljev narave se varstvo
narave povezuje, usklajuje in oblikuje v skupne sinergije z drugimi področji –
zlasti kmetijstvom in gozdarstvom, varstvom in upravljanjem voda ter varstvom
kulturne dediščine, turizmom in razvojem podeželja, zlasti v okviru zavarovanih
območij.
(4) Pri umeščanju prostorskih ureditev se poleg vpliva
na cilje varstva narave in ekološko povezljivost ocenijo tudi koristi
prostorske ureditve na doseganje ciljev na področju podnebnih sprememb in
prehoda v podnebno nevtralno družbo. Delež območij Natura 2000 na območju
Republike Slovenije je največji med državami članicami EU, kar pomeni zelo
zahtevno varstvo, pa tudi zahtevno načrtovanje in izvedbo razvojnih projektov,
zlasti s področja prometne in energetske infrastrukture.
6.9 OHRANJANJE KULTURNE DEDIŠČINE
(1) V okviru prostorskega razvoja se zagotavljajo
ohranjanje kulturne dediščine in značilnosti kulturne krajine. Kulturna
dediščina je pomemben in nedeljiv del identitete, predstavlja kakovost
življenjskega okolja in je s svojo pestrostjo in razprostranjenostjo ključni
vir in priložnost uravnoteženega razvoja regij in države, zato sektor skrbi za
vključevanje ciljev ohranjanja kulturne dediščine v politike ključnih sektorjev
ter spodbuja k ohranjanju kulturne dediščine kot vrednote same po sebi v okviru
načrtovanja prostorskih sistemov in pri razvoju posameznih dejavnosti v
prostoru.
(2) Pri izvajanju ciljev strategije kulturne dediščine
se varstvo kulturne dediščine povezuje, usklajuje in oblikuje skupne sinergije
z drugimi področji – zlasti s prostorskim načrtovanjem, prenovo in upravljanjem
prostora, ohranjanjem narave (zlasti v okviru zavarovanih območij),
kmetijstvom, turizmom in razvojem podeželja.
(3) Trajnostna uporaba dediščine je vir razvoja vsake
družbe. Z upoštevanjem načel in metod presoje vplivov na kulturno dediščino za
izboljšanje razvojnih prostorskih dokumentov na vseh ravneh se spodbuja
aktivnejšo rabo dediščine kot razvojnega vira in krepi razvojne potenciale
dediščine ob spoštovanju njenih vrednot.
(4) Spremljanje stanja oziroma ogroženosti kulturne
dediščine je nezadostno, zato je smiselno okrepiti možnosti za izvajanje te
dejavnosti, vključno z novimi izzivi, kot so prilagajanje ohranjanja kulturne
dediščine podnebnim spremembam in preprečevanje tveganj in krepitev odpornosti
na nesreče (poplave, potresi).
6.10 USMERITVE ZA RAZVOJ TURIZMA
(1) Za makroregije, ki so določene z državno
strategijo razvoja turizma, se upoštevajo usmeritve za turistična območja – pri
oblikovanju razvojnih dokumentov in akcijskih načrtov za vzpostavitev in
uskladitev razvojnih ciljev za razvoj turizma z opredelitvijo naložb v
nastanitev, infrastrukturo in znamenitosti za makroregije mediteranska in kraška
Slovenija, alpska Slovenija, termalna panonska Slovenija, osrednja Slovenija in
Ljubljana.
(2) Pri oblikovanju usmeritev za razvoj turizma v
regionalnih prostorskih planih se smiselno upoštevajo usmeritve iz prejšnjega
odstavka ter prouči in vključi čezmejno povezovanje turističnih proizvodov.
6.11 USMERITVE ZA POTREBE OBRAMBE
(1) Prostor je eden od pomembnih dejavnikov pri
zagotavljanju obrambe države. Za razvoj obrambnega sistema se zagotavlja
ustrezno vojaško infrastrukturo in njeno razporeditev v prostoru, s katero se
omogoča uspešno izvajanje obrambe v primeru agresije oziroma napada na
Republiko Slovenijo.
(2) Obrambne dejavnosti se izvaja v obrambnih območjih,
ki obsegajo območja izključne rabe za potrebe obrambe namenjena obrambnim
aktivnostim ter varstvena režima v prostoru – območja možne izključne rabe za
potrebe obrambe v določenih primerih ter območja omejene in nadzorovane rabe
zaradi varnostnih ali tehničnih razlogov.
(3) Razvoj obrambnih dejavnosti se usmerja prednostno na
obrambna območja, ki se že uporabljajo za obrambne namene. Postopno se
zmanjšujejo območja za obrambne dejavnosti na urbanih območjih. Ključna območja
za zagotavljanje obrambnih potreb se opredeljujejo kot dolgoročno perspektivna
območja, medtem ko se območja, ki zaradi prostorskih danosti niso primerna za
razvoj obrambnih zmogljivosti opuščajo oziroma se namenijo drugim rabam
prostora. Razvoj obrambnih dejavnosti vključuje prilagajanje obstoječe vojaške
infrastrukture novim potrebam, predvsem reorganizaciji obrambnega sistema,
povezanega z vključitvijo Republike Slovenije v evroatlantske povezave in EU.
(4) Pri načrtovanju nadomestne in nove infrastrukture za
potrebe obrambnih dejavnosti se posebna pozornost nameni ustrezni prostorski
umestitvi, zmanjševanju vplivov na okolje ter zagotavljanju potrebnih
varnostnih odmikov od stanovanjskih območij, gospodarskih in storitvenih
dejavnosti, kulturne dediščine in naravovarstveno pomembnih območij.
6.12 VARSTVO PRED NARAVNIMI IN DRUGIMI NESREČAMI
(1) Na področju načrtovanja prostorskega razvoja
se dejavnosti, posegi in raba načrtujejo zunaj območij z omejitvami (kot so
poplavna, erozijska, plazljiva in plazovita območja, vodovarstvena območja,
območja kopalnih voda) s ciljem preprečiti nastanek naravnih in drugih nesreč
oziroma materialne škode ali človeških žrtev, obstoječa ogrožena območja pa se
sanirajo. Za zagotavljanje varstva pred naravnimi in drugimi nesrečami se
prednostno spodbuja k izvajanju preventivnega ravnanja in ukrepov, zlasti na
področju prostorskega načrtovanja, upravljanja voda, upravljanja z gozdom, pri
prevozu nevarnih snovi in gradnji stavb.
(2) Potresna ogroženost objektov se zmanjša s potresno
odporno gradnjo in protipotresno sanacijo obstoječih objektov. Protipotresni
ukrepi se vključujejo v prenovo naselij in urbano prenovo.
(3) Na območjih, ki so že bila prizadeta zaradi naravnih
nesreč, se umikajo dejavnosti in vrste rabe, ki bi lahko znova utrpele večjo
škodo – dopuščajo se dejavnosti, za katere ponovitev naravnih nesreč ni
problematična, oziroma se taka območja prepuščajo naravni dinamiki, če zaradi
tega niso ogrožena sosednja območja. Na območjih tveganj zaradi možnosti
porušitve visokih pregrad se dejavnosti načrtujejo tako, da morebitna porušitev
ne bi imela hujših prostorskih in materialnih posledic. Poselitev se načrtuje
zunaj dosega poplavnega vala, obstoječa pa se pred njihovim delovanjem zaščiti
z ustreznimi ukrepi.
(4) Za uspešno izvajanje nalog zaščite, reševanja in
pomoči se načrtujejo in uporabljajo območja, namenjena za delovanje sistema
varstva pred naravnimi in drugimi nesrečami, ter zagotavljajo možnosti za
razvoj teh območij.
6.12.1 RAVNANJE Z ODPADKI
(1) V okviru preprečevanja nastajanja odpadkov se
prednostno zagotavlja ponovno uporabo, podaljšanje življenjske dobe proizvodov,
zmanjšanje njihovega škodljivega vpliva na okolje in človekovo zdravje (ko
postanejo odpadki) in zmanjšanje vsebnosti nevarnih snovi.
(2) V okviru ravnanja z odpadki se zagotavljajo ponovna
uporaba in zmanjševanje količin odpadkov ter nevarnostnega potenciala na izvoru.
Treba je slediti hierarhiji ravnanja z odpadki in se prednostno usmeriti v
pripravo za ponovno uporabo, recikliranje, druge postopkovne predelave (npr.
energetska predelava) in le izjemoma v postopke odstranjevanja (npr. odlaganje
na odlagališču odpadkov). Posebno pozornost se nameni saniranju lokacij, kjer
so odpadki nelegalno odvrženi ali puščeni v okolju ter drugih starih bremen
(npr. območij, ki so bila v preteklosti onesnažena zaradi odstranjevanja
odpadkov). Odlaganje odpadkov se zagotavlja na prostorsko racionalen način, ob
upoštevanju zahtev za varstvo okolja in ob družbeni sprejemljivosti lokacije.
(3) Ravnanje s komunalnimi odpadki se zagotavlja na treh
ravneh, in sicer na lokalni, regijski oziroma medobčinski in državni. V okviru
obveznih gospodarskih javnih služb varstva okolja se:
-       
na lokalni ravni izvajajo predvsem ločeno zbiranje komunalnih odpadkov
in, glede na naravne, prostorske, transportno-logistične in druge razmere,
lahko tudi naknadno sortiranje, ter oddaja odpadkov v nadaljnjo obdelavo,
prednostno v recikliranje, in ponovna uporaba nekaterih ločeno zbranih frakcij
odpadkov, trženje sekundarnih surovin in predelava biološko razgradljivih
odpadkov;
-       
na regijski oziroma medobčinski ravni zbrani odpadki naknadno sortirajo,
zagotovijo se njihova obdelava in predelava, recikliranje in ponovna uporaba
ločeno zbranih frakcij odpadkov, trženje sekundarnih surovin, za zbrane mešane
komunalne odpadke zagotovi mehansko biološko obdelavo v centrih za ravnaje s
komunalnimi odpadki, oddajo nereciklabilnih odpadkov, priprava odpadkov za v
termično obdelavo ter odlaganje ostankov obdelave komunalnih odpadkov na
odlagališč odpadkov;
-       
na državni ravni zagotavlja sežig nereciklabilnih ostankov obdelave
komunalnih odpadkov, načrtuje pa tudi nove zmogljivosti za energijsko predelavo
gorljivih ostankov obdelanih komunalnih odpadkov, ki niso primerni za
recikliranjem, v največ štirih napravah za energetsko izrabo komunalnih
odpadkov z učinkovito soproizvodnjo toplote in električne energije za daljinsko
ogrevanje in hlajenje z nizkimi emisijami v življenjskem ciklu, tako da se
zagotovi pokritost in samozadostnost Slovenije.
(4) Za prostorske ureditve za termično obdelavo odpadkov
se zagotavlja priključitev na obstoječa energetska omrežja, to je
elektroenergetski sistem in plinovodni sistem, možnost izkoristka toplotne
energije za daljinsko ogrevanje ali v gospodarske namene. Prostorske ureditve
za termično obdelavo odpadkov se načrtuje kot gospodarske objekte in naprave na
območjih z možnostjo navezave na železniško prometno omrežje in zagotovljenimi
prostorskimi možnostmi za odlaganje preostankov po termični obdelavi odpadkov.
(5) Prostorske ureditve za termično obdelavo odpadkov se
načrtujejo zunaj trajno varovanih kmetijskih zemljišč, varovanih območij in
naravnih vrednot, zavarovanih območij in objektov kulturne dediščine, območij
izjemnih krajin in krajinskih območij s prepoznavnimi značilnostmi na državni
ravni.
(6) Preprečuje se gradnja presežnih zmogljivosti, tako
da se v primerih, ko je že zagotovljena samozadostnost naprav za izvajanje
javne gospodarske službe s področja odpadkov, prednostno uporabi obstoječo
primerno infrastrukturo v eni od najbližjih primernih naprav ali objektov.
(7) Za umeščanje infrastrukture, potrebne za izvajanje
gospodarske javne službe s področja ravnanja z odpadki, se uporabi lokacijska
merila, opredeljena v programu ravnanja z odpadki in programu preprečevanja
odpadkov.
6.12.2 RAVNANJE Z RADIOAKTIVNIMI ODPADKI
(1) Uredi se trajno odlagališče radioaktivnih odpadkov
na lokaciji Vrbina – namenjeno je odlaganju nizko- in srednjeradioaktivnih
odpadkov, ki nastajajo v Nuklearni elektrarni Krško (pri obratovanju in
pozneje, pri razgradnji), ter radioaktivnih odpadkov, ki nastajajo v medicini,
raziskovalni dejavnosti in industriji v Sloveniji. Območje se vzdržuje in
nadgrajuje ob izvajanju vseh varnostnih ukrepov s področja varstva pred
ionizirajočimi sevanji in jedrske varnosti ter mednarodnih konvencij in pogodb,
katerih podpisnica je Republika Slovenija.
(2) Rešitve za trajno odlaganje visokoradioaktivnih
odpadkov se poiščejo v sodelovanju s širšo mednarodno skupnostjo. Izhodiščna
območja za izbor možne lokacije za odlagališče visokoradioaktivnih odpadkov se
preverijo na podlagi rezultatov ekspertnega vrednotenja ozemlja glede na
primernost in temeljijo na merilih, ki pogojujejo varnost odlagališča. Presoja
alternativnih lokacij znotraj izhodiščnih območij se v skladu z mednarodnimi
usmeritvami izvede ob presojanju in vrednotenju variantnih rešitev z vidika
vplivov na okolje ter na regionalni in urbani razvoj, z gospodarskega vidika, z
vidika funkcionalne in tehnične ustreznosti ter z vidika družbene
sprejemljivosti. Izbor lokacije se izvede s kombiniranim postopkom, ki
vključuje strokovno – ekspertno presojo in pridobivanje lokalnih ponudb za
lokacijo ter zagotavlja visoko stopnjo vključevanja javnosti.
(3) Pri izboru možne lokacije za odlagališče
visokoradioaktivnih odpadkov se izogiba varovanim območjem narave in kulturne
dediščine.
7. IZVAJANJE STRATEGIJE
Pri izvajanju strategije medsebojno tesno sodelujejo vsi
sistemi – prostorski, gospodarski, družbeni in okoljski. Doseganje sinergijskih
in presečnih rezultatov v prostoru na ravni države, regij ali lokalnih
skupnosti se dosega s povezovanjem med sektorji in njihovimi ukrepi, pa tudi z aktivnim
meddržavnim usklajevanjem razvojnih politik.
7.1 PROSTORSKI INSTRUMENTI
(1) Aktivnosti za uveljavljanje in doseganje
prostorske kohezije:
-       
nadgrajujejo se obstoječi prostorski instrumenti in razvija nabor
ukrepov, ki dodatno krepijo uveljavljanje teritorialnega pristopa;
-       
razširi se nabor instrumentov z gospodarskimi, razvojnimi,
participativnimi in komunikacijskimi instrumenti (na primer izobraževanje,
usposabljanje, ozaveščanje, informiranje, promocija) ter upravljavskimi
instrumenti za usklajevanje navzkrižnih interesov v prostoru;
-       
preverijo in uveljavijo se vse možnosti doseganja prostorskih ciljev in
izvajanja prednostnih nalog z ukrepi drugih resorjev;
-       
vzpostavi in izvaja se integralno presojanje učinkov javnih politik na
prostor, vključno s presojanjem učinkov na okolje in prilagajanjem na podnebne
spremembe;
-       
izvajanje strategije se poveže z evropskimi programi, ki so pomembni za
prostorski razvoj;
-       
razvija se integralno upravljanje na čezmejni ravni v skladu s
prostorskimi cilji (na primer evropsko združenje za teritorialno sodelovanje –
EZTS).
(2) Uporaba instrumentov prostorskega načrtovanja:
-       
smernice za prostorsko načrtovanje;
-       
načrt za izvajanje strategije;
-       
tematski akcijski programi;
-       
regionalni prostorski plan s krajinskimi in urbanističnimi zasnovami v
povezavi z regionalnim razvojnim programom posamezne razvojne regije;
-       
pomorski prostorski plan v povezavi s Protokolom o celovitem upravljanju
obalnih območij v Sredozemlju (protokol ICZM) in načrtom za upravljanja morja
(NUMO);
-       
državni prostorski načrt;
-       
uredba o najustreznejši varianti;
-       
uredba o državnem prostorskem ureditvenem načrtu;
-       
občinski prostorski plan s krajinskimi in urbanističnimi zasnovami;
-       
občinski prostorski načrt s krajinskimi in urbanističnimi zasnovami;
-       
občinski podrobni prostorski načrt;
-       
odlok o urejenosti naselij in krajine.
(3) Prednostna priprava akcijskih programov – v
akcijskem programu se v skladu z zakonom celovito načrtujejo vsebinska
področja, ki so v pristojnosti države in so pomembna za njen prostorski razvoj,
zlasti akcijski programi za:
-       
opredelitev območij z večjo prostorsko ustreznostjo za rabo obnovljivih
virov energije (kot podlaga za nadaljnje načrtovanje na državni ali lokalni
ravni).
-       
območja prepoznavnosti naselij in krajine na državni ravni, vključno z
izjemnimi krajinami;
-       
območja za turizem, ki so podlaga za strateške opredelitve v prostorskih
planih na regionalni in v prostorskih načrtih na lokalni ravni.
(4) Podrobnejša pravila v okviru državnega prostorskega
reda – pravila urejanja prostora, splošne smernice in priporočila za prostorsko
načrtovanje, pripravo in izvajanje ukrepov zemljišče politike in izvajanje
drugih nalog urejanja prostora, vključno s primeri dobre prakse:
-       
podrobnejša pravila in merila za umeščanje objektov za rabo obnovljivih
virov energije v prostor;
-       
podrobnejša vsebina in način prikaza sorabe v prostorskih aktih (na
primer prikaz stanja prostora, usmeritve za enote urejanja prostora – EUP), kot
so soraba energetske namenske rabe s kmetijsko, stanovanjsko ali centralnimi
dejavnostmi;
-       
podrobnejša pravila ali priporočila za načrtovanje zelene infrastrukture
v povezavi z zelenimi sistemi regije in naselij, vključno z ločitvenimi
zelenimi pasovi;
-       
podrobnejša pravila za določitev elementov prostorske identitete ter
ohranjanje naselbinske in krajinske prepoznavnosti;
-       
priporočila za spodbujanje zgoščanja naselij v uravnoteženem razmerju
med zidanimi ter javnimi grajenimi in zelenimi površinami naselja ob
upoštevanju potreb za prilagajanje na podnebne spremembe;
-       
priporočila na temo razvoja endogenih prostorskih potencialov ob
prestrukturiranju območij;
-       
priporočila za celovito prenovo razvrednotenih zemljišč;
-       
podrobnejša pravila za oblikovanje načrta gospodarjenja z zemljišči in
pripravo zemljišč za nove investicije;
-       
podrobnejša pravila in merila za osvetljevanje gospodarske javne
infrastrukture in naselij.
(5) Regionalni prostorski plani in regionalni razvojni
programi za območja razvojnih regij se pripravijo v skladu s cilji in
usmeritvami iz strategije.
(6) Za prometno infrastrukturo, energetsko infrastrukturo
in energetska omrežja se izdelajo smernice, metodologija in postopki za
ravnanje pri zbiranju informacij o ekstremnih vremenskih pojavih ter pri
načrtovanju in izvajanju:
-       
ukrepov za izboljšanje odpornosti cestnega omrežja in energetske
infrastrukture na poplave,
-       
ukrepov za izboljšanje odpornosti cestnega in energetskega omrežja na
snežne padavine in
-       
ukrepov za izboljšanje odpornosti železniškega in energetskega omrežja
na žled.
(7) Za rabo geotermalnih virov energije se določijo
tehnični pogoji za preprečitev trajnih vplivov na hidrološke razmere
vodonosnikov (za določitev najprimernejše lokacije vira geotermalne energije,
opredelitev občutljivosti vodonosnika na škodljive vplive, način reinjektiranja
medija pri izkoriščanju geotermalnih virov nizke entalpije, način izkoriščanja
toplote iz plitvih vodonosnikov in druge tehnike za zmanjšanje pritiskov na
obstoječe stanje vodnega okolja na vplivnem območju izkoriščanja geotermalnega
vira toplote).
(8) Uporaba instituta razrešitve nasprotja javnih interesov
– je skrajno sredstvo vlade za primere, ko v postopku priprave prostorskih
aktov kljub usklajevanju med državnimi nosilci urejanja prostora ni mogoče
oblikovati vsestransko strokovno sprejemljive in izvedljive rešitve. Izvede se
po postopku in ob uporabi meril, ki jih na podlagi zakona sprejme vlada.
(9) Javna korist na področju urejanja prostora se
opredeli na podlagi ciljev urejanja prostora, ki so v javnem interesu, kot to
določa zakon – priprava, sprejem in izvajanje prostorskih aktov; varstvo prostora
kot omejene dobrine; zagotavljanje racionalne rabe prostora in ohranjanje
prostorskih zmogljivosti za sedanje in prihodnje generacije; doseganje
prostorsko usklajene in medsebojno dopolnjujoče in več-funkcijske razmestitve
različnih dejavnosti v prostoru; omogočanje kakovostnih življenjskih razmer in
zdravega življenjskega okolja; ustvarjanje in ohranjanje prepoznavnih
značilnosti in kulturne identitete v prostoru; ter pestrosti, prepoznavnosti in
kakovosti krajine; omogočanje policentričnega razvoja naselij, urbanega razvoja
mest in širših mestnih območij ter univerzalnega dostopa do družbene in
gospodarske javne infrastrukture ter javnih površin; ustvarjanje, varovanje in
razvoj kakovostnih mest in drugih naselij; omogočanje prilagajanja na podnebne
spremembe, prehod v podnebno nevtralno družbo, preprečevanje naravnih in drugih
nesreč, varstvo okolja, ohranjanje narave, varovanje kulturne dediščine,
kmetijskih zemljišč in obrambo države.
(10) Uporabijo oziroma nadgradijo ali razvijejo se tudi
drugi prostorski instrumenti:
-       
podrobnejši prostorski instrumenti za posamezna področja, na primer
mešana raba prostora, trajnostna gradnja in prenova stavb;
-       
integralna orodja skupnega upravljanja za čezmejne aglomeracije ali
čezmejno spojeno urbano strukturo na podlagi izkušenj evropskih združenj za
teritorialno sodelovanje;
-       
instrumenti za spodbujanje urbanega razvoja, na primer funkcionalno
povezovanje in načrtovanje na širših mestnih območjih na področjih mobilnosti,
stanovanj, delovnih mest, podnebnih sprememb in zelenega sistema regij
(priprava skupnih razvojnih strategij); načrtovanje in vzpostavitev ločenih
večmodalnih prometnih vozlišč za potniški in tovorni promet ter nanje navezanih
sistemov trajnostne mobilnosti; zagotavljanje kakovostnih in cenovno dostopnih
stanovanj za različne skupine prebivalstva; urbanistične in krajinske zasnove
(v okviru priprave regionalnih prostorskih planov); celostne funkcionalne
prenove naselij, revitalizacije in reurbanizacije; natečaji (urbanistični,
arhitekturni, krajinskoarhitekturni) za izboljšanje ureditvenih predlogov; in z
uveljavljanjem evropskih načel kakovosti pri posegih, ki vplivajo na kulturno
dediščino;
-       
instrument za doseganje ničelne neto letne rasti pozidanih zemljišč;
-       
aktivna zemljiška politika in odlok o komunalnem opremljanju stavbnih
zemljišč;
-       
presoja pobude za pripravo prostorskega akta za državno prostorsko
ureditev;
-       
prostorski informacijski sistem (e-prostor, e-plan, e-graditev, e-MOP);
-       
specifični ukrepi za zmanjševanje ranljivosti prostora, ki vključujejo
ukrepe za zmanjševanje posledic podnebnih sprememb in posledic naravnih in
drugih nesreč (na primer na poplavnih in plazovitih ter plazljivih območjih);
-       
instrumenti vzpostavitve in upravljanja sistema zelene infrastrukture na
različnih ravneh ter zagotavljanja ekološke povezljivosti, zmanjševanja
izpostavljenosti naravnim nesrečam in toplotnim otokom na urbanih območjih:
zeleni sistem regij; zeleni sistem naselij; ločitveni zeleni pasovi med naselji
za ohranjanje prepoznavnosti naselij in krajine ter med naselji in območji z
intenzivno kmetijsko pridelavo; povezave med varovanimi in zavarovanimi območji
narave;
-       
sprejetje in izvajanje krajinske politike (na primer izdelava atlasa
izjemnih krajin, določitev območij s prepoznavnimi krajinskimi značilnostmi, spodbujanje
sanacije ali nove rabe razvrednotenih območij v krajini);
-       
urbanistične zasnove v okviru regionalnega in občinskega prostorskega
načrtovanja;
-       
krajinske zasnove v okviru priprave regionalnih in občinskih prostorskih
planov ter občinskih prostorskih načrtov za zaokrožena krajinska območja ali za
območja s posebnimi prostorskimi izzivi;
-       
dodatni prostorski instrumenti, ki bi se izkazali za potrebne, na primer
opredelitev odprtega prostora in njegova uporaba v prostorskem načrtovanju;
-       
digitalna preobrazba in nadaljnji razvoj tehnoloških inovacij (na primer
digitalni dvojček, umetna inteligenca, obogatena resničnost) ter uporaba
digitalnih storitev so ključni predpogoji za doseganje ciljev prostorskega
razvoja.
7.2 UPRAVLJAVSKI INSTRUMENTI
(1) Uporabijo, izboljšajo in vzpostavijo se
upravljavski ukrepi, vključno s sistemsko zagotovitvijo financiranja, kadrov,
raziskav, informacijske podpore za spremljanje stanja:
-       
izboljšanje medsektorskega sodelovanja in spodbujanje priprave
integralnih razvojnih dokumentov, na primer krepitev povezanega načrtovanja
prostorskega in prometnega razvoja; spodbujanje prepoznavanja in vključevanja
prostorske identitete v sektorske razvojne dokumente;
-       
izboljšanje medsektorskega in večnivojskega sodelovanja za izvajanje
ukrepov, na primer zagotavljanje ustrezne ravni opremljenosti središč v
policentričnem urbanem sistemu;
-       
vzpostavitev pogojev za vodenje in izvajanje teritorialnega dialoga med
deležniki;
-       
spodbujanje interdisciplinarnega in integralnega načrtovanja ter
upravljanja mest (povezati gospodarske, družbene, kulturne, oblikovalske,
tehnične, tehnološke in okoljske vidike);
-       
uvajanje načel krožnega gospodarstva, industrijske simbioze in drugih
inovativnih metod v upravljanje in razvoj mest v skladu s prostorskimi cilji;
-       
vzpostavitev usklajenega reševanja strateških izzivov urbanega razvoja v
okviru širših mestnih območij;
-       
oblikovanje medsektorskega delovanja pri oblikovanju ukrepov za celostno
ohranjanje prostorske identitete na območjih prepoznavnosti krajine in
varovanih območjih; za doseganje energetske učinkovitosti na ravni stavb,
sosesk in naselij v okviru celovitih (funkcionalnih) prenov, ob hkratnem
upoštevanju ranljivosti kulturne dediščine;
-       
spodbujanje interdisciplinarnega in integralnega načrtovanja ter
upravljanja varovanih območij – narave, kulturne dediščine, krajine (povezati
gospodarske, socialne, kulturne, oblikovalske, tehnične, tehnološke in okoljske
vidike);
-       
razvoj orodij za čezmejno povezovanje prostorskih sistemov in
vzpostavitev čezmejnega usklajenega upravljanja prostora;
-       
usposabljanje prostorskih načrtovalcev za prostorsko načrtovanje na
obmejnih območjih;
-       
okrepitev monitoring vrst in habitatov kot strokovne podlage za
odločanje o nadaljnjih ukrepih na posebnih varstvenih območjih;
-       
razvoj prilagojenih razvojnih modelov za odmaknjena in gorska območja za
ohranjanje njihove dolgoročne vitalnosti, na primer zagotavljanje ustrezne
infrastrukturne povezanosti in primernega standarda dostopnosti storitev
splošnega in splošnega gospodarskega pomena;
-       
vzpostavljanje usklajevanja med varstvom kmetijskih zemljišč in
lokalnimi partnerstvi za oskrbo s hrano urbanih in podeželskih območij;
-       
dopolnitev in uskladitev notranjih predpisov za i) zmanjšanje
ranljivosti infrastrukture in naselij na podnebne spremembe, ii) za ohranjanje
kmetijske pridelave na kmetijskih zemljiščih na razlivnih območjih, namenjenih
preprečevanju poplavne ogroženosti in iii) za sanacijo tal na območjih, ki so
bila v preteklosti onesnažena z odpadki;
-       
dopolnitev in uskladitev notranjih predpisov s predpisi EU na področju
emisij snovi v zrak in voda iz naprav za termično obdelavo odpadkov.
(2) V okviru širših mestnih območij se izvaja usklajen
urbani razvoj – o njem se dogovorijo lokalne skupnosti v širšem mestnem območju
in sicer na področjih oskrbe s stanovanji, ob upoštevanju koncepta prostorskega
razvoja in območij za prednostni razvoj stanovanjske oskrbe (PROSO),
gospodarskih dejavnosti, organizacije in dostopnosti z javnim prometom ter o
nosilnih elementih zelene infrastrukture, na katero se navezujejo zeleni
sistemi mest in regij. Mestne občine in lokalne skupnosti se lahko
dogovorijo tudi glede drugih elementov, če za to obstajajo utemeljeni razlogi,
kot so skupna energetska oskrba in razporeditve storitev splošnega pomena.
Usklajene vsebine se upoštevajo pri pripravi regionalnih prostorskih planov.
(3) Odmaknjena in gorska območja se osredotočeno
obravnavajo – zaradi svojih naravnogeografskih, družbenih in gospodarskih
značilnosti zahtevajo posebno obravnavo razvojnih izzivov območij in iskanje sinergij
z usklajenim naborom razvojnih ukrepov in instrumentov različnih področij,
predvsem s prostorskega, kmetijskega, regionalnorazvojnega, izobraževalnega,
zdravstvenega, socialnega in zaposlovalnega področja. Posebnosti prostorskega
razvoja odmaknjenih in gorskih območij se upoštevajo pri pripravi regionalnih
prostorskih planov. Za odmaknjena in gorska območja se poiščejo prilagojeni
razvojni modeli, ki temeljijo na teritorialnem dialogu med regionalnimi in
lokalnimi deležniki upravljanja prostora ter ustreznimi sektorji. Namen
prilagojenih razvojnih modelov je dolgoročna ohranitev vitalnosti odmaknjenih
in gorskih območij.
(4) Usmeritve strategije se kot prostorski vidik
vključijo v:
-       
pripravo področnih politik, strategij in programov;
-       
pripravo programskih dokumentov v okviru kohezijske in drugih politik
EU;
-       
oblikovanje projektov in pobud v okviru makroregionalnega povezovanja;
-       
oblikovanje programskih dokumentov v okviru transnacionalnih,
medregionalnih in čezmejnih programov;
-       
oblikovanje regionalnih in lokalnih energetskih zasnov;
-       
oblikovanje skupnostnih načinov preskrbe z energijo;
-       
pripravo celostnih prometnih strategij;
-       
pripravo in izvajanje ukrepov prometne politike;
-       
oblikovanje alternativnih oblik javnega prevoza in izboljšanje
trajnostnih oblik mobilnosti;
-       
izvajanje resolucije o nacionalnem stanovanjskem programu (ReNSP) za
zagotavljanje prednostnih območij za stanovanjsko oskrbo (PROSO);
-       
oblikovanje in izvajanje ukrepov za skladen regionalni razvoj, zlasti v
povezavi z gorskimi in odmaknjenimi območji ter s pripravo programov za
prestrukturiranje območij;
-       
oblikovanje prilagojenih področnih normativov za posamezne dejavnosti
(na primer za osnovne šole, vrtce, zdravstvene domove) glede na ugotovljene
regionalne/lokalne posebnosti prostora;
-       
oblikovanje integralnih instrumentov in metod delovanja (na primer v
okviru zavarovanih območij narave, zavarovanih območjih kulturne dediščine v
mestih).
(5) V okviru medsektorskega povezovanja se stremi k
doseganju sinergij, ki krepijo izvajanje prostorske in resornih politik.
Politike, ki morajo okrepiti sinergije v prostoru, so zlasti: arhitekturna in
kulturna; prometna, energetska in okoljska; kmetijska, okoljska in
naravovarstvena; stanovanjska, gospodarska in okoljska.
(6) Izvaja se zakonsko določilo, da razvojni dokumenti
posameznih področij in dejavnosti niso v nasprotju s strategijo:
-       
za vse razvojne dokumente posameznih področij in dejavnosti na podlagi
presoje učinkov javnih politik na prostor;
-       
za vse regionalne prostorske plane in programske dokumente posameznih
področij na regionalni ravni. za vse lokalne prostorske dokumente.
Določilo, kadar se nanaša na prvo in drugo alinejo, se
preverja v okviru komisije za prostorski razvoj, in kadar je to potrebno, na
podlagi predhodnega mnenja prostorskega sveta. Določilo, kadar se nanaša na
tretjo alinejo, se preverja na ministrstvu, pristojnem za prostor.
(7) Izvajajo se ukrepi za krepitev strokovne
usposobljenosti deležnikov za izvajanje strategije:
-       
usposabljanje javne uprave za zaznavanje izzivov raznolikih območij in
inovativno povezovanje strateškega načrtovanja z oblikovanjem primernih ukrepov
ter spremljanje učinkov;
-       
usposabljanje lokalnih deležnikov za oblikovanje in izvajanje politik;
-       
usposabljanje za spodbujanje različnih oblik (poslovnih modelov) podpore
razvoju lokalnega gospodarstva in povezovanje z gospodarstvom zunaj teh območij
(na primer mala podjetja, socialna podjetja, zadruge);
-       
izobraževanje o prostorski identiteti in o načinih vključevanja
prostorske identitete v prostorski razvoj;
-       
ozaveščanje o prostoru in urejanju prostora;
-       
povečanje občutljivosti javnega medijskega prostora za vprašanja
prostorske identitete;
-       
strokovno izpopolnjevanje in izobraževanje za strateško načrtovanje;
-       
spodbujanje dobrih praks (na primer takih, ki krepijo prostorsko
identiteto);
-       
usposabljanje za aktivno državljanstvo na področju prostora/urejanja
prostora;
-       
podpira se izvajanje raziskav in študij, kot so: raziskave in
metodologije na področju urbanega razvoja, stanovanj, analitična podpora
odločanju o prostorskem razvoju, načrtovanje zelene infrastrukture in zelenih
sistemov regij, vključevanje ekološke povezljivosti v prostorske akte, prenova
strokovnih podlag s področja naselbinske in krajinske prepoznavnosti;
-       
usposabljanje za spremljanje prostorskega razvoja;
-       
usposabljanje za presoje učinkov na prostor;
-       
krepitev strokovnosti in harmonizacije prostorskih načel in metod v
širšem prostoru z vključevanjem v medregionalne in transnacionalne programe
evropskega teritorialnega sodelovanja, še posebej ESPON in URBACT;
-       
spodbujanje usklajenih prostorskih metod v čezmejnem delovanju z
vključevanjem v čezmejne programe evropskega teritorialnega sodelovanja.
(8) V izvajanje strategije prostorskega razvoja se
aktivno vključujejo z zakonom določeni deležniki – prostorski svet, komisija
vlade za prostorski razvoj, razvojni svet regije, medresorske delovne skupine
(na primer za trajnostno mobilnost, za prilagajanje podnebnim spremembam, za
pripravo državnega energetsko-podnebnega načrta, za izvajanje Alpske
konvencije), Svet za trajnostni razvoj in varstvo okolja, svet ministrstev,
pristojnih za naravne vire, prostor, okolje, podnebje in energetiko za
sodelovanje z nevladnimi organizacijami.
8. SPREMLJANJE USPEŠNOSTI IZVAJANJA STRATEGIJE
(1) Uspešnost izvajanja aktivnosti in ukrepov ter
doseganja ciljev strategije se spremlja v okviru sistema spremljanja stanja
prostorskega razvoja. Spremljanje uspešnosti izvaja ministrstvo, pristojno za
prostor, ki analizo izvajanja strategije vključi v poročila o prostorskem
razvoju. Poročilo o prostorskem razvoju lahko vsebuje predloge za spremembe in
dopolnitve strategije ter drugih državnih predpisov v zvezi z urejanjem
prostora.
(2) V okviru spremljanja uspešnosti izvajanja strategije
se spremljata doseganje ciljev prostorskega razvoja in izvajanje aktivnosti,
opredeljenih v akcijskem programu za izvajanje strategije.
(3) Doseganje ciljev prostorskega razvoja se spremlja z
uporabo v strategiji opredeljenih kazalnikov (priloga 1). Vodilo pri izboru
kvantitativnih kazalnikov so značilnosti kazalnikov: merljivost, dosegljivost,
realnost, jasnost in zanesljivost. Kazalniki tako v največji možni meri
temeljijo na podatkih, ki jih zbira, obdeluje in objavlja Statistični urad
Republike Slovenije. V nabor so vključeni še kazalniki s področja rabe tal, za
katere se pričakuje dosegljivost podatkov po letu 2025, ter kazalniki, ki jih
je treba še razviti oziroma prilagoditi (kazalniki: zelene površine, javne
odprte in zelene površine, osvetljenost prostora/nočna osvetljenost, raba
zemljišč, poplavna območja in plazovita območja).
(4) Poleg v strategiji opredeljenih kazalnikih, se sledi
tudi drugim kazalnikom, vključenim v prostorski informacijski sistem
ministrstva, pristojnega za prostor, kazalnikom s prostorskimi podatki,
vključenim v informacijske sisteme drugih državnih organov, ter drugemu
strokovnemu gradivu in študijam z znanstvenih področij, povezanih s prostorskim
razvojem. Za oceno razvoja na stanovanjskem področju se uporablja nabor
kazalnikov, opredeljenih v resoluciji o nacionalnem stanovanjskem programu.
(5) S spremljanjem izvajanja aktivnosti se sprotno
ugotavlja uspešnost izvajanja projektov. Projekti so skupaj z navedbo
aktivnosti, nosilcem (organizacija, zadolžena za izvedbo aktivnosti) in rokom
za izvedbo določeni v akcijskem programu. Za spremljanje uspešnosti izvajanja
teh projektov in aktivnosti, opredeljenih v akcijskem programu, se določijo
dodatni kazalniki ter merila uspešnosti.
(6) Spremljanje izvajanja
strategije ter v njej opredeljenih ciljev in ukrepov se izvaja z uporabo
kazalnikov, in sicer kazalnikov ciljev (z opredeljenimi ciljnimi vrednostmi) in
kazalnikov stanja.


CILJ

PODROČJE

KAZALNIK/ŽELENI TREND


C1: vzpostaviti pogoje za prehod v
  podnebno nevtralno družbo

Gibanje števila prebivalstva in gostota
  poselitve

Gostota poselitve v urbanih naseljih 
Želeni trend: naraščanje


Površina občin, vključenih v FUO 

Površina občin, vključenih v
  funkcionalno urbano območje (FUO) središč (do vključno III. ravni) – obseg
  FUO posameznega središča 
Želeni trend: zmanjšanje


Opremljenost središč s storitvami splošnega
  pomena

Delež prebivalcev znotraj radija
  dostopnosti po cestnem omrežju do središča izbrane ravni 
Želeni trend: ohranjanje doseženega
  deleža


Raba zemljišč

Površina stavbnih zemljišč na prebivalca
  v občini 
Želeni trend: zmanjševanje


C2: doseči mednarodno konkurenčnost
  slovenskih mest

Opremljenost središč s storitvami
  splošnega pomena

Število središč z ustrezno
  opremljenostjo (storitve splošnega gospodarskega pomena) – do IV. ravni 
Cilj: ustrezna opremljenost vseh središč
  do IV. ravni


Mednarodna vpetost Slovenije

Število mednarodnih ustanov, mednarodnih
  šol, sedežev mednarodnih podjetij v središčih (do I. ravni) 
Želeni trend: rast


Ponudba stanovanj

Dostopnost stanovanj (število oziroma
  delež javnih najemnih stanovanj) 
Želeni trend: povečevanje deleža javnih
  najemnih stanovanj 


Dostopnost zemljišč za gradnjo

Razpoložljivost komunalno opremljenih
  zemljišč za gradnjo 
Cilj: povečanje deleža komunalno
  opremljenih zemljišč


C3: kakovostno življenje na urbanih
  območjih in na podeželju

Zelene površin

Dostopnost javnih (javno dostopnih)
  zelenih površin (za urbana naselja): 
5 min hoje (300 m) do javne zelene
  površine v velikosti > 0,5 ha strnjenega in zaokroženega območja oziroma
  15 min hoje (900 m) do javne zelene površine v velikosti > 1 ha strnjenega
  in zaokroženega območja 
Cilj: ustrezna dostopnost do zelenih
  površin za vse prebivalce


Javne odprte in zelene površine

Delež javnih odprtih in zelenih površin
  v naselju (za urbana naselja) 
Cilj: vsaj 40 % ureditvenega
  območja naselja


Trajnostna mobilnost

Delež prebivalcev v radiu 1 km od
  postajališča JPP z zadovoljivo in primerno frekvenco 
Želeni trend: rast


Trajnostna mobilnost

Gibanje števila osebnih vozil na 100
  prebivalcev v občini 
Želeni trend: zmanjševanje


Osvetljenost prostora/nočna osvetljenost

Opredelitev primernega kazalnika oziroma
  vključitev kazalnika v spremljanje, ko bodo na razpolago ustrezni podatki ali
  metodologija priprave kazalnikaCilj/trend: na osnovi kazalnika


C4: okrepiti prostorsko identiteto

Razvrednotena območja

Delež površin razvrednotenih območij po
  naseljih 
Želeni trend: zmanjševanje


Raba zemljišč

Neto letna rast površin pozidanih
  zemljišč 
Želeni trend: zmanjševanje neto letne
  rasti pozidanih zemljišč do 0 % v letu 2050


Ekološka povezljivost

Opredeljeni zeleni sistemi regij v
  RPP 
Cilj: zeleni sistem regij opredeljen v
  vseh RPP 


Kulturna dediščina

Stanje kulturne dediščine (vpis enot
  kulturne dediščine v RKD) 
Cilj: kulturna dediščina je ohranjena in
  vključena v prostorski razvoj


C5: izboljšati odpornost in
  prilagodljivost prostora na spremembe

Izvajanje študij, dostopnost dobrih
  praks

Število študij in njihove uporabe,
  število razvitih modelov (upravljanja); število dobrih praks
  (izvajanje) 
Želeni trend: rast števila izvajanja


Izvajanje študij, dostopnost dobrih
  praks

Število izdelanih krajinskih zasnov za
  krajinsko prepoznavna območja in izjemne krajine 
Cilj: izdelane krajinske zasnove za vsa
  območja


Poplavna območja

Število in delež prebivalcev na poplavno
  ogroženih območjih 
Želeni trend: zmanjševanje števila
  prebivalcev


Plazovita območja

Število in delež ogroženih prebivalcev
  na plazovitih območjih 
Želeni trend: zmanjševanje števila
  prebivalcev


9. VIRI
Dokumenti, izhodišča in strokovne podlage, upoštevane pri
pripravi strategije:
-       
Agenda za trajnostni razvoj do leta 2030, Organizacija Združenih
narodov, New York, September 2015
https://view.officeapps.live.com/op/view.aspx?src=https%3A%2F%2Fwww.gov.si%2Fassets%2Fministrstva%2FMKRR%2FAgenda-2030%2FAgenda_za_trajnostni_razvoj_2030.doc&wdOrigin=BROWSELINK
-       
Dogovor iz Amsterdama o uvedbi nove urbane agende EU, sprejet na
sestanku ministrov EU, pristojnih za urbane zadeve, 30. maja 2016 v
Amsterdamu na Nizozemskem
https://www.gov.si/assets/ministrstva/MNVP/Dokumenti/Urbani-razvoj/Dogovor_,Amsterdam_slo.pdf
-       
ESDP, European Spatial Development Perspective, Towards Balanced and
Sustainable Development of the Territory of the European Union (Evropska
prostorska razvojna perspektiva), sprejeto na sestanku ministrov EU, pristojnih
za prostorski razvoj, Potsdam, 1999
https://territorialagenda.eu/wp-content/uploads/ESDP.pdf
-       
Evropska konvencija o krajini, Zakon o ratifikaciji Evropske konvencije
o krajini (MEKK) (Uradni list RS, – Mednarodne pogodbe, št. 19/03)
https://www.uradni-list.si/glasilo-uradni-list-rs/vsebina/2003-02-0046?sop=2003-02-0046
http://www.pisrs.si/Pis.web/pregledPredpisa?id=ZAKO3712
-       
Izhodišča in strokovne podlage priprave Strategije prostorskega razvoja
Slovenije 2050
Izhodišča in strokovne podlage priprave
Strategije prostorskega razvoja Slovenije 2050 | GOV.SI
-       
Leipziška listina o trajnostnih evropskih mestih, sprejeta na sestanku
ministrov EU, pristojnih za urbani razvoj in teritorialno kohezijo, Leipzig,
24. in 25. maja 2007
https://www.gov.si/assets/ministrstva/MNVP/Dokumenti/Urbani-razvoj/leipziska_listina.pdf
-       
Zakon o ratifikaciji Lizbonske pogodbe, ki spreminja Pogodbo o Evropski
uniji in Pogodbo o ustanovitvi Evropske skupnosti (MLP) (Uradni list RS, –
Mednarodne pogodbe, št. 10/08)
http://www.pisrs.si/Pis.web/pregledPredpisa?id=ZAKO5321
https://eur-lex.europa.eu/legal-content/SL/TXT/PDF/?uri=OJ:C:2007:306:FULL
-       
New Leipzig Charter, transformative power of cities for the common good
(Nova Leipziška listina, transformativna moč mest za skupno dobro), sprejeta na
sestanku ministrov EU, pristojnih za urbani razvoj, Leipzig, 2020
https://futurium.ec.europa.eu/sites/default/files/2021-03/new_leipzig_charter_en.pdf
-       
Nova urbana agenda, Resolucija Združenih narodov A/RES/71/256*, dne
23. decembra 2016
https://www.gov.si/assets/ministrstva/MOP/Publikacije/bcd4138362/NUA.pdf
-       
Pariški sporazum o podnebnih spremembah. Zakon o ratifikaciji Pariškega
sporazuma (MPS) (Uradni list RS, – Mednarodne pogodbe, št. 16/16 z dne
2. 12. 2016).
http://www.pisrs.si/Pis.web/pregledPredpisa?id=ZAKO7545
-       
Strategija razvoja Slovenije 2030, sprejeta na 159. redni seji Vlade RS,
7. decembra 2017
https://www.gov.si/assets/ministrstva/MKRR/Strategija-razvoja-Slovenije-2030/Strategija_razvoja_Slovenije_2030.pdf
-       
Program ravnanja z odpadki in Program preprečevanja odpadkov Republike
Slovenije, sprejet na 122. redni seji Vlade RS, 28. aprila 2022
https://www.gov.si/assets/ministrstva/MOP/Operativni-programi/op_odpadki_2022.pdf
-       
Teritorialna agenda 2030, sprejeta na sestanku ministrov EU, pristojnih
za prostorsko načrtovanje, prostorski razvoj in/ali prostorsko kohezijo,
Leipzig, 2020
https://territorialagenda.eu/wp-content/uploads/TA2030_21jul2021_sl.pdf
-       
Vodilna načela za trajnostni prostorski razvoj evropske celine na ravni
Sveta Evrope (Guiding Principles for sustainable spatial development of the
European continent, Conference Europeenne des Ministres Responsables de
l'Amenagement du Territoire – CEMAT, Hannover, 2000)
https://rm.coe.int/1680700173
-       
Konvencija o varstvu Alp, Zakon o ratifikaciji konvencije o varstvu Alp
(MKVA), Uradni list RS, – Mednarodne pogodbe, št. 5/95)
http://www.pisrs.si/Pis.web/pregledPredpisa?id=ZAKO663
-       
Protokol o celovitem upravljanju obalnih območij v Sredozemlju, Zakon o
ratifikaciji Protokola o celovitem upravljanju obalnih območij v Sredozemlju
(MPIOS) (Uradni list RS, – Mednarodne pogodbe, št. 16/09)
http://www.pisrs.si/Pis.web/pregledPredpisa?id=ZAKO5594
-       
Zakon o ratifikaciji sprememb Konvencije o varstvu Sredozemskega morja
pred onesnaženjem (Barcelonska konvencija) (MKVSMPO) (Uradni list RS, –
Mednarodne pogodbe, št. 26/02)
http://www.pisrs.si/Pis.web/pregledPredpisa?id=ZAKO3478
-       
ESDP, European Spatial Development Perspective, Towards Balanced and
Sustainable Development of the Territory of the European Union (Evropska
prostorska razvojna perspektiva), sprejeto na sestanku ministrov, pristojnih za
prostorski razvoj, Potsdam, 1999
https://territorialagenda.eu/wp-content/uploads/ESDP.pdf.
Št. 800-01/23-5/14
Ljubljana, dne 28. junija 2023
EPA 772-IX
Državni zbor
Republike Slovenije
Nataša Sukič
podpredsednica
