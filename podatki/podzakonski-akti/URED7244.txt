I. SPLOŠNE DOLOČBE
1. člen
(vsebina)
(1) Ta uredba prenaša določbe Direktive Sveta
2013/59/Euratom o določitvi temeljnih varnostnih standardov za varstvo pred
nevarnostmi zaradi ionizirajočega sevanja in o razveljavitvi direktiv
89/618/Euratom, 90/641/Euratom, 96/29/Euratom, 97/43/Euratom in
2003/122/Euratom (UL L št. 13 z dne 17. 1. 2014, str. 1) in ureja:
-       
vire ionizirajočega sevanja (v nadaljnjem besedilu: viri sevanja), za
katere ni treba priglasiti namere o njihovi uporabi, ter s temi viri sevanja
povezane majhne količine radioaktivnih snovi ali nizke specifične aktivnosti,
za katere niso presežene ravni izvzetja, in način ravnanja z viri sevanja, ki
so izvzeti iz nadzora po zakonu, ki ureja varstvo pred ionizirajočimi sevanji
in jedrsko varnost,
-       
sevalne dejavnosti, ki jih ni treba priglasiti,
-       
merila za razvrščanje posameznih del v okviru izvajanja sevalnih
dejavnosti, pri katerih se uporabljajo odprti viri sevanja,
-       
merila za določitev visokoaktivnih in nevarnih virov sevanja,
-       
ravni opustitve in merila za pogojno opustitev nadzora, na podlagi
katerih se lahko opusti nadzor nad radioaktivnimi snovmi,
-       
sevalne dejavnosti, za izvajanje katerih je treba pridobiti dovoljenje
za izvajanje sevalne dejavnosti,
-       
vrste virov sevanja, ki jih je treba pred uporabo le vpisati v register
virov sevanja,
-       
vrste virov sevanja, za katere je treba pred uporabo pridobiti dovoljenje
za uporabo,
-       
merila za razvrščanje objektov med sevalne objekte in manj pomembne
sevalne objekte,
-       
radioaktivne snovi, za katere veljajo ukrepi fizičnega varovanja, in
-       
merila za časovno veljavnost dovoljenj za izvajanje sevalne dejavnosti,
uporabo vira sevanja in obratovanje sevalnega ali jedrskega objekta.
(2) Posamezne vrednosti specifičnih aktivnosti za
izvzetje ali opustitev nadzora umetnih in naravnih radionuklidov, vrednosti za
visokoaktivne vire, vrednosti za nevarne vire ter količine jedrskih snovi za
prevažanje so določene v prilogi, ki je sestavni del te uredbe.
2. člen
(izrazi)
V tej uredbi uporabljeni pojmi imajo naslednji pomen:
1.     
hitrost doze je časovni odvod ustrezne doze (absorbirane, ekvivalentne,
efektivne, predvidene ekvivalentne, predvidene efektivne) ali njenih
ekvivalentov (okoliški, smerni, osebni) in pomeni spremembo doze v enoti časa.
Enota je Gy/s ali Sv/s;
2.     
pristojni organ je upravni organ, ki izda dovoljenje za izvajanje
sevalne dejavnosti, kot določa zakon, ki ureja varstvo pred ionizirajočimi sevanji
in jedrsko varnost;
3.     
radiotoksičnost je toksičnost zaradi ionizirajočega sevanja radionuklida
in njegovih potomcev, ki se je vgradil v človekovo telo. Radiotoksičnost je
povezana tako z radioaktivnimi lastnostmi radionuklida kot tudi s fizikalnimi
in kemičnimi lastnostmi elementa ter njegovim metabolizmom v telesu ali organu,
v katerega se vgradi;
4.     
specifična aktivnost je aktivnost snovi, deljena z maso snovi. Enota je
Bq/kg;
5.     
nevarni vir sevanja je vir sevanja, določen v tabeli 5 iz priloge te
uredbe. Nevarni vir sevanja lahko povzroči trajne poškodbe ljudem, ki bi
ravnali z njim ter ob tem ne bi upoštevali ukrepov varnosti in varovanja. Za
določitev kategorije nevarnega vira sevanja se uporablja trenutna aktivnost;
6.     
zmerne količine materiala so količine materiala, ki so manjše od treh
ton letno za posamezni objekt.
II. PRIGLASITEV NAMERE O IZVAJANJU SEVALNE DEJAVNOSTI,
POGOJI ZA IZVZETJE IN OPUSTITEV NADZORA
3. člen
(splošna merila za izvzetje ali opustitev nadzora)
Sevalne dejavnosti ali opustitve nadzora nad materiali iz
dejavnosti, ki je pod nadzorom, ni treba priglasiti ali zanjo pridobiti
dovoljenja, če so hkrati izpolnjeni naslednji pogoji:
1.     
tveganje za posameznike zaradi izpostavljenosti ionizirajočim sevanjem
je tako majhno, da ni potrebe po nadzoru po zakonu, ki ureja varstvo pred
ionizirajočimi sevanji in jedrsko varnost, in je
2.     
dejavnost prepoznana kot upravičena in je
3.     
dejavnost sama po sebi varna.
4. člen
(izvzete naprave)
Šteje se, da so merila za izvzetje iz prejšnjega člena vselej
izpolnjena in priglasitev namere ni potrebna, če sevalna dejavnost vključuje:
1.     
napravo, ki vsebuje zaprti vir sevanja in je tipsko odobrena v skladu z
zakonom, ki ureja varstvo pred ionizirajočimi sevanji in jedrsko varnost, pod
pogojem, da pri normalnem obratovanju hitrost doze ne presega 1 µSv/h na
razdalji 10 cm od katere koli dostopne površine naprave in je pristojni organ v
postopku tipske odobritve določil ravnanje po prenehanju njene uporabe;
2.     
električno napravo:
- 
ki je katodna cev, namenjena prikazovanju slik, ali druga električna
naprava, ki deluje pri napetosti največ 30 kV, ali je tipsko odobrena v skladu
z zakonom, ki ureja varstvo pred ionizirajočimi sevanji in jedrsko varnost, in
- 
pri kateri pri normalnem obratovanju hitrost doze 10 cm od katere
koli dostopne površine naprave ne presega 1 µSv/h.
5. člen
(merila za izvzetje radioaktivnih snovi)
Šteje se, da so merila za izvzetje iz 3. člena te uredbe
vselej izpolnjena in priglasitev namere ni potrebna, če sevalna dejavnost
vključuje:
-       
radioaktivne snovi, katerih celotna aktivnost posameznega umetnega
radionuklida v snovi ne presega ravni izvzetja, določene v tretjem stolpcu
tabele 3 iz priloge te uredbe, ali
-       
radioaktivne snovi, v katerih specifična aktivnost posameznega umetnega
radionuklida v snovi ne presega specifične aktivnosti, določene v tabeli 1 iz
priloge te uredbe, za naravne radionuklide pa tiste, ki je določena v tabeli 2
iz priloge te uredbe.
6. člen
(izvzetje radioaktivnih snovi glede na njihove količine)
(1) Za dejavnosti, ki vključujejo majhne količine
radioaktivnih snovi ali nizke specifične aktivnosti, primerljive z vrednostmi
za izvzetje iz tabel 1, 2 ali 3 iz priloge te uredbe, se šteje, da izpolnjujejo
merilo iz 3. točke 3. člena te uredbe.
(2) V dejavnostih, ki vključujejo radioaktivne snovi
specifičnih aktivnosti, manjših od vrednosti za izvzetje iz tabele 1 ali tabele
3 iz priloge te uredbe, se šteje, da izpolnjujejo merilo iz 1. točke 3. člena
te uredbe. To velja tudi za vrednosti iz tabele 2 iz priloge te uredbe, razen v
primeru predelave ostankov v gradbene materiale ali posebnih izpostavljenosti,
kot je na primer pitna voda.
(3) V primeru zmernih količin materiala se za namen
izvzetja za vrednosti specifičnih aktivnosti namesto vrednosti iz tabele 1 iz
priloge te uredbe uporabljajo vrednosti za specifično aktivnost iz drugega
stolpca tabele 3 iz priloge te uredbe.
(4) Vrednosti iz tretjega stolpca tabele 3 iz priloge te
uredbe veljajo za celoten inventar radioaktivnih snovi, ki jih v katerem koli
trenutku poseduje oseba ali podjetje. Pristojni organ lahko te vrednosti
uporablja tudi za manjše enote ali pakete, na primer za izvzetje prevoza ali
skladiščenja izvzetih predmetov splošne rabe, če so izpolnjena splošna merila
za izvzetje iz 3. člena te uredbe.
7. člen
(posebni primeri izvzetja radioaktivnih snovi)
(1) Za radionuklide, ki jih tabeli 1 in 3 iz priloge te
uredbe ne vsebujeta, ravni izvzetja za aktivnosti in specifične aktivnosti
določi pristojni organ tako, da za njihove ravni izvzetja prevzame ravni
izvzetja tistih radionuklidov iz tabel 1 in 3 iz priloge te uredbe, ki so po
radiotoksičnosti najbolj podobni tem radionuklidom.
(2) Kadar izvajanje sevalne dejavnosti vključuje
materiale z različnimi umetnimi radionuklidi, je pogoj za izvzetje izpolnjen,
če za radionuklide v radioaktivni snovi velja vsaj eden od naslednjih pogojev:
ali
pri čemer je:
-       
A(i) aktivnost posameznega radionuklida,
-       
IVA(i) raven izvzetja za aktivnost posameznega radionuklida,
-       
KA(i) specifična aktivnost radionuklida in
-       
IVKA(i) raven izvzetja za specifično aktivnost posameznega
radionuklida.
(3) Kadar ni možno drugače, se pogoj iz prejšnjega
odstavka preveri na podlagi najboljših ocen sestave zmesi radionuklidov.
(4) Vrednosti v tabeli 2 iz priloge te uredbe veljajo
posamezno za vsak radionuklid predhodnik.
8. člen
(prepoved uporabe ravni izvzetja)
Vrednosti v tabeli 2 iz priloge te uredbe se ne smejo
uporabljati za izvzetje ostankov iz industrij, ki obdelujejo materiale, ki
vključujejo naravne radionuklide, in če se ti ostanki vključujejo v gradbene
materiale.
9. člen
(izvzetje ali opustitev nadzora na podlagi ocene varstva
pred sevanji)
(1) Če so aktivnosti ali specifične aktivnosti
radioaktivnih snovi iz tabel 1, 2 ali 3 iz priloge te uredbe presežene,
radioaktivnih snovi ali opustitve nadzora ni treba priglasiti, če iz ocene
varstva pred sevanji izhaja, da zaradi izvajanja sevalne dejavnosti ali
opustitve nadzora:
-       
nobenega delavca zaradi tega ni treba obravnavati kot izpostavljenega;
-       
pri uporabi umetnih radionuklidov efektivna doza, ki naj bi jo
predvidoma prejel posameznik iz prebivalstva zaradi izvzete dejavnosti, ne bo
večja od reda velikosti 10 μSv na leto in
-       
zaradi naravnih radionuklidov, ki nastajajo zaradi izvzete dejavnosti,
in ob upoštevanju prevladujočega sevanja iz okolja iz naravnih virov sevanja
dodatna doza za posameznika iz prebivalstva ne bo večja od 1 mSv na leto. Pri
oceni doz za posameznike iz prebivalstva se upoštevajo tako poti
izpostavljenosti prek atmosferskih ali tekočinskih izpustov kot tudi poti, ki
izhajajo iz odlaganja ali predelave trdnih ostankov.
(2) Z radioaktivnimi snovmi, ki so bile izvzete iz
nadzora po zakonu, ki ureja varstvo pred ionizirajočimi sevanji in jedrsko
varnost, na podlagi določil prejšnjega odstavka, je treba po prenehanju uporabe
ravnati tako, kot je predvideno v oceni varstva pred sevanji.
10. člen
(razredi dela)
(1) Za namen priglasitve namere in izdaje dovoljenja za
izvajanje sevalne dejavnosti z uporabo odprtega vira sevanja se dela v okviru
izvajanja teh sevalnih dejavnosti razvrstijo v tri razrede glede na:
-       
aktivnost radionuklida, ki se uporablja, in
-       
način opravljanja dela z odprtim virom sevanja.
(2) Posamezno delo v okviru
izvajanja sevalnih dejavnosti z uporabo odprtega vira sevanja se razvrsti v
posamezni razred iz prejšnjega odstavka na podlagi vrednosti za aktivnost
odprtega vira sevanja iz naslednje tabele:


Razred dela v
  okviru izvajanja sevalne dejavnosti z uporabo odprtega vira sevanja


III

II

I


Maksimalna skupna
  aktivnost (A), s katero se ravna v katerem koli času

A ≤ 10-kratna raven
  izvzetja*

10-kratna raven
  izvzetja < A ≤ 10.000-
kratna raven
  izvzetja*

A >
  10.000-kratna raven izvzetja*


*aktivnost iz tretjega stolpca tabele 3 iz
priloge te uredbe
(3) Vrednosti za aktivnost odprtega vira sevanja iz
tabele za razvrščanje dela v okviru izvajanja sevalnih dejavnosti z uporabo
odprtega vira sevanja iz prejšnjega odstavka je treba glede na način
opravljanja dela z odprtim virom sevanja pomnožiti z naslednjimi faktorji:
-       
100-krat za shranjevanje,
-       
10-krat za zelo enostavno delo s tekočinami,
-       
1-krat za običajno delo s kemikalijami,
-       
0,1-krat za kompleksno delo s tekočinami in delo s snovmi, pri katerem
partikulati lahko pridejo v zrak in je predpisana uporaba zaščitnih sredstev.
11. člen
(brezpogojna opustitev nadzora)
(1) Nadzor nad radioaktivno snovjo, ki izvira iz
dejavnosti, ki je pod nadzorom po zakonu, ki ureja varstvo pred ionizirajočimi
sevanji in jedrsko varnost, preneha brez odločitve pristojnega organa, če
specifična aktivnost trdnega materiala, namenjenega za ponovno uporabo,
predelavo, običajno odlaganje ali sežiganje, ne presega vrednosti iz drugega
stolpca tabel 1 ali 2 iz priloge te uredbe.
(2) Za radioaktivno snov, ki vsebuje več radionuklidov,
preneha nadzor nad radioaktivno snovjo brez odločitve pristojnega upravnega
organa, če je izpolnjen naslednji pogoj:
pri čemer je KAi specifična
aktivnost in OVKAi raven specifične aktivnosti posameznega
radionuklida, ki ga radioaktivna snov vsebuje, pod katero se opusti nadzor.
(3) Za radionuklide, ki jih tabeli 1 in 2 iz priloge te
uredbe ne vsebujeta, ravni opustitve nadzora na zahtevo imetnika dovoljenja za
izvajanje sevalne dejavnosti določi pristojni organ tako, da za njihove ravni
opustitve prevzame ravni opustitve tistih radionuklidov iz tabele 1 ali 2 iz
priloge te uredbe, ki so po radiotoksičnosti najbolj podobni tem radionuklidom.
12. člen
(pogojna opustitev nadzora)
(1) Pristojni upravni organ lahko v postopku pogojne
opustitve nadzora nad radioaktivno snovjo za posebne materiale ali materiale,
ki izvirajo iz posebnih vrst dejavnosti ali specifičnih poti izpostavljenosti,
določi vrednosti, ki so višje od tistih, določenih v tabeli 1 in tabeli 2 iz
priloge te uredbe, če so izpolnjena splošna merila za izvzetje in opustitev
nadzora iz 3. člena te uredbe in ob upoštevanju smernic Evropske unije,
vključno, kjer je to primerno, z dodatnimi zahtevami glede aktivnosti
kontaminacije površin ali zahtevami glede meritev materiala, predvidenega za
opustitev nadzora.
(2) Če se že pred začetkom uporabe vira sevanja
predvideva opustitev nadzora nad radioaktivnimi snovmi po njihovi uporabi, se
zahtevo za opustitev nadzora lahko vloži skupaj z vlogo za pridobitev
dovoljenja za uporabo vira sevanja ali dovoljenja za izvajanje sevalne
dejavnosti.
13. člen
(posebni primer opustitve)
(1) Če gre za opustitev nadzora nad materiali, ki
vsebujejo naravno prisotne radionuklide, nastale med izvajanjem dovoljenih
sevalnih dejavnosti, v katerih so se naravni radionuklidi predelovali zaradi
njihovih radioaktivnih, cepljivih ali oplodnih lastnosti, je treba pri
odločanju ne glede na določbe 11. in 12. člena te uredbe upoštevati merila za
izvzetje iz druge alineje prvega odstavka 9. člena te uredbe za umetne
radionuklide.
(2) Če gre za uporabo zaprtih virov sevanja, se lahko
opusti nadzor nad njimi, če je aktivnost zaprtega vira sevanja nižja kot
aktivnost iz tretjega stolpca tabele 3 iz priloge te uredbe.
14. člen
(evidence o opustitvi)
(1) O opustitvi nadzora nad radioaktivnimi snovmi mora
uporabnik vira sevanja voditi evidenco, ki vsebuje najmanj podatke o dnevu
opustitve nadzora, količini radioaktivnih snovi in načinu ravnanja po opustitvi
nadzora nad radioaktivnimi snovmi.
(2) Pred opustitvijo nadzora nad radioaktivnimi snovmi
mora uporabnik o nameravani opustitvi nadzora obvestiti pristojni upravni organ
in dostaviti dokazila, iz katerih je razvidno, da so izpolnjeni pogoji za
opustitev nadzora.
III. SEVALNE DEJAVNOSTI ALI VIRI SEVANJ, ZA KATERE JE
TREBA PRIDOBITI DOVOLJENJE, IN VIRI SEVANJA, KI JIH JE PRED UPORABO TREBA VPISATI
V REGISTER VIROV SEVANJA
15. člen
(dovoljenje za izvajanje sevalne dejavnosti)
(1) Dovoljenje za izvajanje sevalne dejavnosti je treba
pridobiti za naslednje dejavnosti:
1.     
upravljanje in razgradnjo sevalnega ali jedrskega objekta;
2.     
namerno dodajanje radioaktivnih snovi pri proizvodnji in izdelovanju
predmetov splošne rabe ali zdravil ter uvoz ali izvoz takega predmeta ali
zdravila;
3.     
namerno dajanje radioaktivnih snovi osebam za namen medicinskega
zdravljenja ali raziskav;
4.     
namerno dajanje radioaktivnih snovi živalim za namen veterinarskega
pregleda, zdravljenja ali raziskav, če to vpliva na izpostavljenost;
5.     
uporabo rentgenskih naprav, virov sevanja in pospeševalnikov delcev,
razen elektronskih mikroskopov;
6.     
odlaganje, predelavo ali ponovno uporabo radioaktivnih snovi ali
materialov, ki vsebujejo radioaktivne snovi in izvirajo iz uporabe virov
sevanja ali izvajanja sevalnih dejavnosti po zakonu, ki ureja varstvo pred
ionizirajočimi sevanji in jedrsko varnost, za njih pa se organ, pristojen za
jedrsko varnost ni odločil, da se jih ne obravnava več po zakonu, ki ureja
varstvo pred ionizirajočimi sevanji in jedrsko varnost;
7.     
dejavnost prevažanja jedrskih snovi;
8.     
dejavnost prevažanja radioaktivnih snovi;
9.     
opravljanje tehničnih pregledov virov sevanja;
10.  
vzdrževanje, proizvodnjo, servisiranje, umerjanje ali druga podobna
dela, ki se jih izvaja na virih sevanja, če to ni vključeno v izvajanje
dejavnosti iz prejšnjih točk tega odstavka.
(2) Ne glede na določbe prejšnjega odstavka, ni potrebno
pridobiti dovoljenja za:
1.     
dejavnost, pri kateri se uporabljajo samo radioaktivne snovi in naprave,
opredeljene v 4., 5., 6., 7. in 9. členu te uredbe;
2.     
prevažanje radioaktivnih snovi, katerih aktivnost ne presega aktivnosti
za kategorijo 2 iz tabele 5 iz priloge te uredbe;
3.     
prevažanje jedrskih snovi, katerih količina ne presega vrednosti,
določene v tabeli 6 iz priloge te uredbe;
4.     
uporabo ionizacijskih javljalnikov požara, ki izpolnjujejo pogoje za
uporabo ionizacijskih javljalnikov požara iz predpisa, ki ureja uporabo virov
sevanja in izvajanje sevalne dejavnosti;
5.     
delo v nadzorovanem območju, ki ga izvaja zunanji izvajalec, za katerega
je odgovoren imetnik dovoljenja in ima v oceni varstva pred sevanji opredeljeno
delo v nadzorovanem območju, ki ga izvaja zunanji izvajalec.
(3) Če imetnik dovoljenja v oceni varstva pred sevanji
nima opredeljenega dela, ki ga bo izvajal zunanji izvajalec, mora izvajalec del
v nadzorovanem območju ne glede na določbe 5. točke prejšnjega odstavka
pridobiti dovoljenje za izvajanje sevalne dejavnosti, če iz ocene varstva pred
sevanji izhaja, da bi posamezni delavci lahko prejeli efektivno dozo nad mejno
dozo za posameznika iz prebivalstva.
16. člen
(dovoljenje za uporabo vira sevanja in vpis vira sevanja v
register virov sevanja)
(1) Dovoljenje za uporabo vira sevanja je treba
pridobiti za:
1.     
visokoaktivni vir sevanja, katerega aktivnost je določena v tabeli 4 iz
priloge te uredbe;
2.     
rentgensko napravo, če je njena najvišja napetost večja od 160 kV in iz
ocene varstva pred sevanji izhaja, da tveganje sevalne dejavnosti s tako
napravo ni majhno;
3.     
odprti vir sevanja, katerega aktivnost presega raven izvzetja iz
tretjega stolpca tabele 3 iz priloge te uredbe.
(2) Ne glede na prejšnji odstavek je treba za vire
sevanja, ki se uporabljajo v zdravstvu in veterini, pridobiti dovoljenje za
uporabo vira sevanja, razen za kalibracijske vire, katerih aktivnost ne presega
vrednosti, določenih v tabeli 4 iz priloge te uredbe.
(3) Vir sevanja, ki ga je pred uporabo treba le vpisati
v register virov sevanja, je vir sevanja, ki ne dosega meril iz prvega in drugega
odstavka tega člena.
(4) Na podlagi prejete vloge za vpis vira sevanja v
register virov sevanja pristojni upravni organ imetniku vira sevanja izda
izpisek iz registra virov sevanja.
(5) Ob spremembah na viru sevanja je treba pred njegovo
ponovno uporabo znova pridobiti dovoljenje za uporabo vira sevanja ali vpisati
spremembe na viru sevanja v register virov sevanja, če:
1.     
gre za poseg ali spremembo na viru sevanja, ki lahko vpliva na pogoje
varstva pred ionizirajočimi sevanji;
2.     
se vir sevanja, ki se uporablja kot nepremični vir, premesti v drug
prostor istega objekta ali v drug objekt ali
3.     
je bila na rentgenski napravi zamenjana rentgenska cev, razen za
rentgenske naprave, za katere je proizvajalec v tehnični dokumentaciji
predvidel rutinsko menjavanje rentgenske cevi, ki jo izvede uporabnik te
naprave.
IV. MERILA ZA RAZVRŠČANJE OBJEKTOV
17. člen
(vrste objektov)
(1) Objekt se razvrsti med sevalne objekte, če se v
njem:
1.     
proizvajajo ali obdelujejo radioaktivne snovi, pri čemer je možno, da bi
to povzročilo čezmerno izpostavljenost posameznikov iz prebivalstva;
2.     
uporabljajo viri sevanja za obsevanje predmetov ali živil z visokimi
hitrostmi doz, ki bi pod nekaterimi nenadzorovanimi pogoji lahko povzročile
deterministične učinke na ljudeh;
3.     
uporablja pospeševalnik, ki pospešuje delce na energijo, višjo od
25 MeV.
(2) Objekt se razvrsti med manj pomembne sevalne
objekte, če se v njem uporablja:
1.     
radioterapevtska naprava, kot je pospeševalnik delcev, naprava z
zaprtimi viri sevanja ali rentgenska naprava, če deluje pri napetostih, večjih
od 150 kV;
2.     
odprti vir sevanja pri delih z odprtimi viri sevanja, ki so razvrščeni v
I. ali II. razred v skladu z določbami 10. člena te uredbe;
3.     
pospeševalnik, ki pospešuje delce na energijo največ 25 MeV;
4.     
en ali več zaprtih virov sevanja, ki na razdalji enega metra brez
zaščite povzročajo hitrost doze, večjo od 1 Sv/h.
V. UKREPI FIZIČNEGA VAROVANJA
18. člen
(fizično varovanje radioaktivnih snovi)
(1) Ukrepe fizičnega varovanja po predpisih, ki urejajo
fizično varovanje, je treba izvajati za nevarne vire sevanja kategorije 1,
določene v tabeli 5 iz priloge te uredbe.
(2) Ukrepe fizičnega varovanja po predpisih, ki urejajo
fizično varovanje, je treba izvajati tudi, če se v objektu nahajajo nevarni
viri sevanja z različnimi radionuklidi, katerih vsota kvocientov med
aktivnostjo posameznega radionuklida in vrednostmi, določenimi v tabeli 5
priloge te uredbe, je večja od 1.
VI. MERILA ZA DOBO VELJAVNOSTI DOVOLJENJ
19. člen
(trajanje dovoljenja za izvajanje sevalne dejavnosti)
(1) Pri odločitvi o trajanju veljavnosti dovoljenja za
izvajanje sevalne dejavnosti se upoštevajo predvsem podatki iz ocene varstva
pred sevanji.
(2) Ob prvi izdaji dovoljenja za izvajanje sevalne
dejavnosti se to dovoljenje izda največ za pet let.
20. člen
(trajanje veljavnosti dovoljenja za uporabo vira sevanja)
(1) Pri odločitvi o obdobju veljavnosti dovoljenja za
uporabo vira sevanja se upoštevajo predvsem podatki iz ocene varstva pred
sevanji, priporočena življenjska doba vira sevanja, ki jo določi proizvajalec
vira sevanja, aktivnost vira sevanja, če gre za visokoaktivni vir sevanja
oziroma nevarni vir sevanja, in podatki iz programa radioloških posegov, če gre
za izpostavljenost v zdravstvu.
(2) Pri odločitvi o obdobju obratovanja sevalnega ali
jedrskega objekta se upoštevajo predvsem podatki iz varnostnega poročila.
(3) Vloga za podaljšanje dovoljenja za izvajanje sevalne
dejavnosti ali dovoljenja za uporabo vira sevanja se lahko vloži pri pristojnem
upravnem organu, a praviloma ne prej kot dva meseca pred iztekom veljavnosti
dovoljenja.
VII. PREHODNE IN KONČNE DOLOČBE
21. člen
(prenehanje veljavnosti)
Z dnem uveljavitve te uredbe prenehata veljati Uredba o
sevalnih dejavnostih (Uradni list RS, št. 48/04 in 9/06) ter 44. člen
Pravilnika o obveznostih izvajalca sevalne dejavnosti in imetnika vira
ionizirajočih sevanj (Uradni list RS, št. 3/17).
22. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-53/2016
Ljubljana, dne 16. februarja 2017
EVA 2016-2550-0032
Vlada Republike Slovenije
dr. Miroslav Cerar l.r.
Predsednik

Priloga:
Vrednosti specifičnih aktivnosti