I. SPLOŠNE DOLOČBE
1. člen
Ta pravilnik določa meroslovne zahteve, ki jih morajo
izpolnjevati merilni sistemi za vse tekočine razen vode, ki lahko nosijo oznake
in znake EEC (v nadaljnjem besedilu: merilni sistemi), način označevanja,
postopke ugotavljanja skladnosti in overitev ter roke rednih overitev. 
Ta pravilnik se označi skrajšano z oznako MP-15-77/313.
2. člen
Ta pravilnik se nanaša na merilne sisteme, ki imajo vgrajena
pretočna merila, v katerih tekočina povzroči gibanje gibljivih sten merilnih
komor.
3. člen
Za merilne sisteme se zahtevata EEC-odobritev tipa merila (v
nadaljnjem besedilu: EEC-odobritev tipa), če določila tega pravilnika tako
zahtevajo, in EEC-prva overitev merila (v nadaljnjem besedilu: EEC-prva overitev)
pod pogoji, ki jih določa ta pravilnik. 
Pod pogoji, ki so določeni v tem pravilniku, se EEC-odobritev
tipa lahko izda tudi za sestavne dele in podsestave merilnega sistema.
4. člen
Pomen izrazov, uporabljenih v tem pravilniku, je določen v 1.
točki Priloge I.
II. MEROSLOVNE ZAHTEVE
5. člen
Merilni sistemi morajo izpolnjevati meroslovne zahteve iz
Priloge I.
III. NAPISI IN OZNAKE
6. člen
Merilni sistem, sestavni del ali podsestav, ki ima
EEC-odobritev tipa, mora imeti na številčnici kazalnega mehanizma ali na
posebni napisni ploščici čitljivo in neizbrisno zapisane naslednje podatke: 
(a)   
znak EEC-odobritve tipa, 
(b)   
identifikacijsko oznako ali ime proizvajalca, 
(c)   
znak proizvajalca, če obstaja, 
(d)   
serijsko številko in leto izdelave, 
(e)   
lastnosti merilnega sistema, kot to določa točka 1.15 Priloge I, 
(f)    
morebitne dodatne podatke, ki so navedeni v certifikatu o odobritvi
tipa. 
Če v enem samem sistemu deluje več pretočnih meril, ki
uporabljajo skupne elemente, so lahko napisi, potrebni za posamezni del
sistema, združeni na eni napisni ploščici. 
Napisi na številčnici kazalne naprave pretočnega merila, ki
je del merilnega sistema, ne smejo biti v nasprotju z napisi na napisni
ploščici merilnega sistema. 
Če je merilni sistem mogoče transportirati brez
razstavljanja, so lahko napisi za vse dele združeni na eni sami napisni
ploščici.
7. člen
Za zaščito pred nedovoljenimi posegi v merilni sistem se
uporabijo predvsem zaščitne oznake v obliki svinčenih žigov. Na občutljive dele
merilnega sistema se lahko namestijo tudi zaščitne oznake v obliki nalepk. 
V vseh primerih morajo biti zaščitne oznake lahko dostopne. 
Zaščitne oznake morajo biti nameščene na vseh tistih delih
merilnega sistema, ki jih ni mogoče drugače zaščititi pred posegi, ki bi lahko
vplivali na točnost meritev. Zaščitne oznake niso potrebne na priključkih, ki
jih je z orodjem mogoče razstaviti. 
Žigi morajo biti zasnovani tako, da omogočajo pritrditev
oznake delne EEC-prve overitve. 
Omogočiti je treba tudi zaščito ploščice, ki je namenjena za
pritrditev oznake delne EEC-prve overitve. Le-ta je lahko združena z napisno
ploščico na merilnem sistemu, določeno v 6. členu tega pravilnika. 
Pri merilnem sistemu za pitne tekočine morajo zaščitne oznake
omogočati razstavitev sistema zaradi čiščenja.
IV. UGOTAVLJANJE SKLADNOSTI
1. EEC-odobritev tipa
8. člen
EEC-odobritev tipa morajo imeti naslednji sistemi: 
-       
merilni sistemi za tekoča goriva iz točke 2.1 Priloge I. Če so takšni
sistemi namenjeni za namestitev v centralni napajalni sistem, mora biti
certifikatu o odobritvi tipa priložena ena ali več risb vzorca, ki prikazujejo
pogoje sestavitve na mestu uporabe; 
-       
merilni sistemi, nameščeni na avtomobilskih cisternah za prevoz in
dobavo tekočin z nizko viskoznostjo (viskoznost <20 mPa·s), ki se
skladiščijo pri atmosferskem tlaku (razen pitnih tekočin), kot je navedeno v
točki 2.2 Priloge I; 
-       
merilni sistemi za utekočinjeni plin pod tlakom, ki so nameščeni na
avtomobilske cisterne, iz točke 2.4 Priloge I; 
-       
merilni sistemi za prevzemanje mleka iz točke 2.5 Priloge I.
9. člen
Pri preskušanju se delovni etaloni in njihova uporaba
določijo tako, da merilna negotovost kalibracijske metode ne presega ene petine
največjega dopustnega pogreška preskušanega merilnega sistema.
10. člen
Pri preskusu pretočnega merila se najprej s pomočjo dovolj
velikega števila merilnih točk med najmanjšim in največjim pretokom določi
krivulja pogreškov kot funkcija pretoka. 
Preskusi se opravijo v mejah obratovanja, tj. pri najvišji in
najnižji podani temperaturi in viskoznosti ter pri najmanjši količini merjenja.
Razen pri preskusih za najmanjšo količino merjenja se izbere
preskusna prostornina, katere velikost zagotavlja, da vrednost skale
indikatorja nikoli ne preseže tretjine največjega dopustnega pogreška. 
Če je bila EEC-odobritev tipa za pretočno merilo in pomožno
opremo že izdana, se preveri, ali so lastnosti pretočnega merila in merilnega
sistema združljive. Če so, pretočnega merila ni treba dodatno preskušati,
določiti pa je treba najmanjšo količino merjenja merilnega sistema skladno s
točko 3.2 Priloge I pravilnika o meroslovnih zahtevah za pretočna merila za
tekočine razen vode, ki lahko nosijo oznake in znake EEC (Uradni list RS, št.
74/01). 
Če lastnosti pretočnega merila niso združljive z lastnostmi
merilnega sistema ali če za pretočno merilo (in njegovo pomožno opremo) ni bila
izdana EEC-odobritev tipa, je treba merilni sistem v celoti preskusiti skladno
s tem pravilnikom ter s pravilnikom o meroslovnih zahtevah za pretočna merila
za tekočine razen vode, ki lahko nosijo oznake in znake EEC, in pravilnikom o
meroslovnih zahtevah za pomožno opremo za pretočna merila za tekočine razen
vode, ki lahko nosi oznake in znake EEC (Uradni list RS, št. 74/01).
11. člen
Preskusi odstranjevanja zraka ali plina morajo pokazati, da
oprema za odstranjevanje zraka in plina izpolnjuje zahteve iz točk 1.6.2.1.4,
1.6.2.1.5 in 1.6.2.2.4 Priloge I. 
Če so nameščeni separatorji plina ali posebni ekstraktorji
plina, je treba z ustreznim pretočnim merilom, vstavljenim pod separator
(poseben ekstraktor), z dodajanjem in brez dodajanja zraka ali plina in s
primerjavo merilnih rezultatov preveriti, ali je odstranjevanje zraka ali plina
nepretrgano. 
Če so nameščeni posebni ekstraktorji, je treba preskusiti
tudi popolno izpraznitev cisterne. Če je mogoče, se preskusi izvedejo z najmanj
ugodno tekočino. Pri preskušanju maket ali modelov v različnem obsegu od
dejanske opreme, je treba upoštevati zakone podobnosti glede viskoznosti
(Reynolds), težnosti (Froude) in površinske napetosti (Weber). Na splošno
velja, da se modeli preskušajo samo, kadar je to upravičeno.
12. člen
Preskusi merilnih sistemov za tekoče gorivo morajo obsegati: 
(a)   
preverjanje pretočnega merila in pomožne opreme ter določitev vplivov
takšne opreme (kazalnik cene, tiskalnik, naprava za prednastavitev itd); 
(b)   
preverjanje eliminatorja plina; 
(c)   
preverjanje konstantnosti prostornine cevi; 
(d)   
poseben pregled za preverjanje pravilnega povečevanja kazalnika cene
(nepravilno povečevanje je mogoče povzročiti pri prvem elementu kazalnika cene
tako, da se na hitro zapre ventil za dotok).
13. člen
Preskus merilnih sistemov za utekočinjeni plin naj obsega: 
(a)   
preverjanje območja učinkovitosti in konstrukcije separatorjev plina na
podlagi risb; 
(b)   
preskus delovanja eliminatorja plina (regulatorja nivoja), ki je lahko
vgrajen v separator plina. 
Na podlagi risbe se prav tako preveri naprava za vzdrževanje
tlaka. Urad Republike Slovenije za meroslovje (v nadaljnjem besedilu: urad)
lahko v posebnih primerih zahteva preskus modela.
14. člen
Za merilne sisteme iz točk 2.2 in 2.4 Priloge I se lahko
EEC-odobritev tipa podeli na podlagi risb in diagramov, če so tipi skladni z
določili 3. točke Priloge I.
2. EEC-prva overitev
15. člen
EEC-prva overitev merilnih sistemov se lahko opravi v eni ali
dveh fazah. 
V eni fazi se EEC-prva overitev opravi takrat, kadar celotni
sistem izdeluje en sam proizvajalec, kadar ga je mogoče transportirati brez
razstavljanja in kadar se overja pod pogoji, v kakršnih bo obratoval. 
V vseh drugih primerih se overitev opravi v dveh fazah. 
Prva faza velja samo za pretočno merilo ali za pretočno
merilo, opremljeno s pomožno opremo, ki mora biti z njim povezana, ne glede na
to, ali je vgrajena v podsestav ali ne. 
Preskusi prve faze se lahko opravijo na testni mizi (po
možnosti v tovarni proizvajalca) ali na nameščenem merilnem sistemu. V tej fazi
se preskusi lahko opravijo s tekočinami, za katere ta sistem ni namenjen. 
V drugi fazi se merilni sistem preskuša v dejanskih
obratovalnih pogojih. Opravi se na kraju namestitve, pod obratovalnimi pogoji
in s tekočino, za katero je sistem namenjen. 
Druga faza pa se lahko opravi tudi na kraju, ki ga izbere
urad, če je merilni sistem mogoče transportirati brez razstavljanja in je
preskuse mogoče izvajati pod pogoji, pod kakršnimi naj bi merilni sistem
obratoval.
16. člen
Če se EEC-prva overitev opravlja v eni fazi, se izvedejo vsi
preskusi, navedeni v drugem odstavku tega člena. 
Če se preskusi izvajajo v dveh fazah, predstavljata prvo
fazo: 
-       
pregled skladnosti pretočnega merila, vključno z morebitno pomožno
opremo (skladnost z ustreznimi vzorci), 
-       
meroslovni pregled pretočnega merila, vključno z vgrajeno pomožno
opremo. 
Drugo fazo predstavljajo: 
-       
pregled skladnosti merilnega sistema, vključno s pretočnim merilom in
pomožno opremo, 
-       
meroslovni pregled pretočnega merila in pomožne opreme v merilnem
sistemu, 
-       
preskus delovanja eliminatorja plina, če je nameščen; preverjanje, ali
so prekoračeni največji dopustni pogreški za to napravo, kot je to določeno v
točki 1.6 Priloge I, ni potrebno, 
-       
kontrola nastavitve zahtevanih naprav za vzdrževanje tlaka, 
-       
preverjanje sprememb notranje prostornine cevi v sistemih polnih cevi, 
-       
določitev količine preostanka v sistemih praznih cevi.
V. REDNE IN IZREDNE OVERITVE
17. člen
Za merilne sisteme so obvezne overitve. Rok za redne overitve
je 1 leto za merilne sisteme za tekoča goriva in 2 leti za vse druge merilne
sisteme. Redne in izredne overitve merilnih sistemov vključujejo: 
-       
ugotavljanje skladnosti merilnega sistema z EEC-odobrenim tipom, 
-       
meroslovni pregled, s katerim se ugotavlja, ali merilni sistem izpolnjuje
zahteve tega pravilnika. Meroslovni pregled pri redni in izredni overitvi je
enak meroslovnemu pregledu za EEC-prvo overitev.
VI. KONČNA DOLOČBA
18. člen
Ta pravilnik začne veljati petnajsti dan po objavi v Uradnem
listu Republike Slovenije, uporablja pa se z dnem pristopa Slovenije v Evropsko
unijo oziroma z dnem sklenitve ustreznega mednarodnega sporazuma.
Št. 009-13/01-2
Ljubljana, dne 10. septembra 2001.
dr. Lucija Čok l. r. 
Ministrica 
za šolstvo, znanost in šport

Priloga
I
* Ta pravilnik smiselno povzema
vsebino direktive EGS o približevanju zakonov držav članic, ki se nanašajo na
merilne sisteme za tekočine razen vode (77/313/EGS), kot je dopolnjena z
direktivo 82/625/EGS.