1. člen
(1) S tem pravilnikom se
določajo vsebina, oblika, način in roki za predložitev izpisa podatkov iz
elektronsko vodenih poslovnih knjig in evidenc zavezanca za davek v postopkih
davčnega nadzora.
(2) Zavezanci za davek, ki elektronsko
obdelujejo podatke, morajo na zahtevo davčnega organa v postopku davčnega
nadzora predložiti izpis podatkov iz svojih elektronsko vodenih poslovnih knjig
in evidenc v urejenih strukturiranih računalniških datotekah v vsebini, obliki
in na način, določen v Prilogi, ki je sestavni del tega pravilnika.
(3) Zavezanci za davek, ki elektronsko
obdelujejo podatke, morajo na zahtevo davčnega organa v postopku davčnega
nadzora predložiti tudi druge izpise podatkov iz svojih elektronsko vodenih
poslovnih knjig in evidenc v urejenih strukturiranih računalniških datotekah,
katerih vsebina in oblika sicer nista določena s tem pravilnikom.
(4) Kadar davčni organ pridobiva
podatke, potrebne za pobiranje davkov, na podlagi 39. člena Zakona o davčnem
postopku (Uradni list RS, št. 117/06), lahko od oseb, ki elektronsko vodijo
poslovne knjige in evidence, zahteva predložitev podatkov v skladu z drugim in
tretjim odstavkom tega člena.
2. člen
(1) Zavezanci za davek morajo
davčnemu organu predložiti izpis podatkov iz 1. člena tega pravilnika v
treh delovnih dneh po prejemu zahteve davčnega organa za predložitev izpisa
podatkov.
(2) Rok za predložitev izpisa podatkov
iz 1. člena tega pravilnika se na utemeljeno pisno zahtevo zavezanca za
davek lahko podaljša za največ pet delovnih dni.
3. člen
(1) Zavezanci za davek, ki ne
zagotavljajo izpisa podatkov v vsebini, obliki in na način, določen s tem
pravilnikom, so dolžni ob zahtevi davčnega organa za predložitev izpisa
podatkov po tem pravilniku, davčni organ pisno obvestiti o razlikah med
predpisano vsebino in obliko s tem pravilnikom ter med izpisom podatkov, ki ga
lahko predložijo davčnemu organu, ter so dolžni davčni organ obvestiti o
natančni vsebini in obliki izpisa podatkov iz svojih elektronsko vodenih
poslovnih knjig in evidenc, ki ga lahko predložijo davčnemu organu.
(2) Izpis podatkov zavezanca za davek,
ki ne ustreza vsebini, obliki in načinu, določenim v Prilogi tega pravilnika,
se šteje za ustrezen, če tak izpis podatkov zagotavlja najmanj vse vsebinske
podatke, predpisane s tem pravilnikom.

Priloga:
Vsebina, oblika in način izpisa podatkov iz elektronsko vodenih poslovnih knjig
in evidenc zavezanca za davek

Pravilnik o vsebini, obliki, načinu in rokih
za predložitev izpisa podatkov iz elektronsko vodenih poslovnih knjig in
evidenc zavezanca za davek (Uradni list RS, št. 59/07)
vsebuje naslednjo končno določbo:
»4. člen
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne od
1. januarja 2008.«.

Pravilnik o spremembi Pravilnika o vsebini,
obliki, načinu in rokih za predložitev izpisa podatkov iz elektronsko vodenih
poslovnih knjig in evidenc zavezanca za davek (Uradni list RS, št. 126/07) vsebuje naslednjo končno določbo:
»2. člen
Ta pravilnik začne veljati 1. januarja
2008.«.

Pravilnik o spremembi Pravilnika o vsebini,
obliki, načinu in rokih za predložitev izpisa podatkov iz elektronsko vodenih
poslovnih knjig in evidenc zavezanca za davek (Uradni list RS, št. 107/09) vsebuje naslednjo končno določbo:
»2. člen
Ta pravilnik začne veljati 1. januarja
2010.«.

Pravilnik o spremembi Pravilnika o vsebini,
obliki, načinu in rokih za predložitev izpisa podatkov iz elektronsko vodenih
poslovnih knjig in evidenc zavezanca za davek (Uradni list RS, št. 55/13) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Ne glede na 1. člen tega pravilnika
zavezanec za davek obračunani davek na dodano vrednost (v nadaljnjem besedilu:
DDV) po stopnjah, ki sta veljali pred spremembo stopenj DDV na podlagi prvega
in drugega odstavka 60.a člena Zakona o izvrševanju proračunov Republike
Slovenije za leti 2013 in 2014 (Uradni list RS, št. 104/12 in 46/13), vpisuje v
ustrezna polja (stolpce) posameznega izpisa, kot so bila določena pred
uveljavitvijo tega pravilnika.
3. člen
Ta pravilnik začne veljati 1. julija 2013.«.

Pravilnik o spremembi Pravilnika o vsebini,
obliki, načinu in rokih za predložitev izpisa podatkov iz elektronsko vodenih
poslovnih knjig in evidenc zavezanca za davek (Uradni list RS, št. 77/19)
vsebuje naslednjo končno določbo:
»KONČNA DOLOČBA
2. člen
Ta pravilnik začne veljati 1. januarja
2020.«.