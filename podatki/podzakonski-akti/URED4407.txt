1. člen
S to uredbo se določajo pristojni organi in
kazenske določbe v zvezi z izvajanjem Uredbe (ES) št. 1924/2006 Evropskega
parlamenta in Sveta z dne 20. decembra 2006 o prehranskih in zdravstvenih
trditvah na živilih (UL L št. 404 z dne 30. 12. 2006, str. 9; v nadaljnjem
besedilu: Uredba 1924/2006/ES).
2. člen
Za izvajanje Uredbe 1924/2006/ES in te
uredbe je pristojno Ministrstvo za kmetijstvo, gozdarstvo in prehrano, v delu,
ki se nanaša na prehranska dopolnila in živila za posebne prehranske ali
zdravstvene namene in živila ali hrano v gostinski dejavnosti, institucionalnih
obratih prehrane in obratih za prehrano na delu, pa Ministrstvo za zdravje.
Uradni nadzor nad izvajanjem Uredbe
1924/2006/ES in te uredbe izvaja Inšpektorat Republike Slovenije za kmetijstvo,
gozdarstvo in hrano, razen v delu, ki se nanaša na živila živalskega izvora,
kjer izvaja uradni nadzor Veterinarska uprava Republike Slovenije.
Uradni nadzor nad izvajanjem Uredbe
1924/2006/ES in te uredbe, ki se nanaša na prehranska dopolnila, živila za
posebne prehranske ali zdravstvene namene in na živila ali hrano v gostinski
dejavnosti, institucionalnih obratih prehrane in obratih za prehrano na delu,
izvaja Zdravstveni inšpektorat Republike Slovenije.
2.a člen
Vloga za odobritev trditev v zvezi z
zmanjšanjem tveganja za bolezen in trditev v zvezi z razvojem in zdravjem otrok
se poda v skladu s 15. členom Uredbe 1924/2006/ES na Ministrstvo za kmetijstvo,
gozdarstvo in prehrano.
Vloga za vključitev zdravstvenih trditev,
ki se ne nanašajo na zmanjšanje tveganja za bolezni v seznam iz 13. člena
Uredbe 1924/2006/ES, se pošlje na Ministrstvo za kmetijstvo, gozdarstvo in
prehrano v skladu z 18. členom Uredbe 1924/2006/ES.
3. člen
Za namen spremljanja živil z zdravstvenimi
trditvami mora nosilec živilske dejavnosti o dajanju živila z zdravstvenimi
trditvami v promet obvestiti Ministrstvo za kmetijstvo, gozdarstvo in prehrano
in mu poslati vzorec označbe za živilo.
Ministrstvo za kmetijstvo, gozdarstvo in
prehrano o prejemu obvestila iz prejšnjega odstavka obvesti Inšpektorat
Republike Slovenije za kmetijstvo, gozdarstvo in hrano, o obvestilu, ki se
nanaša na živila živalskega izvora, Veterinarsko upravo Republike Slovenije, o
obvestilu, ki se nanaša na prehranska dopolnila, živila za posebne prehranske
ali zdravstvene namene in na živila ali hrano v gostinski dejavnosti,
institucionalnih obratih prehrane in obratih za prehrano na delu, pa
Zdravstveni inšpektorat Republike Slovenije.
4. člen
Z globo od 2.000 do 30.000 eurov se kaznuje
za prekršek pravna oseba, če:
-      
pri označevanju, predstavitvi in oglaševanju živil navaja prehranske in
zdravstvene trditve v nasprotju z drugim odstavkom 3. člena Uredbe
1924/2006/ES;
-      
navaja zdravstvene trditve na alkoholnih pijačah, ki vsebujejo več kot
1,2 volumenska odstotka alkohola v nasprotju s tretjim odstavkom 4. člena
Uredbe 1924/2006/ES;
-      
navaja prehranske in zdravstvene trditve v nasprotju s 5. členom Uredbe
1924/2006/ES;
-      
oblikuje prehranske in zdravstvene trditve, ki niso utemeljene (6. člen
Uredbe 1924/2006/ES);
-      
ne predloži ustreznih elementov in podatkov, ki dokazujejo skladnost z
Uredbo 1924/2006/ES (tretji odstavek 6. člena Uredbe 1924/2006/ES);
-      
navaja prehranske trditve, ki niso navedene v Prilogi Uredbe
1924/2006/ES oziroma navaja prehranske trditve, ki niso v skladu s pogoji,
določenimi v Uredbi 1924/2006/ES (8. člen Uredbe 1924/2006/ES);
-      
navaja trditve o primerljivosti v nasprotju z 9. členom Uredbe
1924/2006/ES;
-      
navaja zdravstvene trditve v nasprotju z 10. členom Uredbe 1924/2006/ES;
-      
navaja zdravstvene trditve v nasprotju z 12. členom Uredbe 1924/2006/ES;
-      
navaja zdravstvene trditve, ki se ne nanašajo na zmanjšanje tveganja za
bolezni, in trditve, ki se ne nanašajo na trditve v zvezi z razvojem in
zdravljenjem otrok v nasprotju s 13. členom Uredbe 1924/2006/ES;
-      
navaja trditve v zvezi z zmanjšanjem tveganja za bolezen in trditve v
zvezi z razvojem in zdravljenjem otrok v nasprotju s 14. členom Uredbe
1924/2006/ES.
Z globo od 800 do 12.000 eurov se za
prekršek iz prejšnjega odstavka kaznuje samostojni podjetnik posameznik.
Z globo od 120 do 1000 eurov se za prekršek
iz prvega odstavka tega člena kaznuje odgovorna oseba pravne osebe ali
odgovorna oseba samostojnega podjetnika posameznika.
Z globo od 40 do 400 eurov se za prekršek
iz prvega odstavka tega člena kaznuje posameznik.

Uredba o izvajanju Uredbe (ES) Evropskega
parlamenta in Sveta o prehranskih in zdravstvenih trditvah na živilih (Uradni
list RS, št. 80/07)
vsebuje naslednjo prehodno in končno določbo:
»5. člen
Nosilci živilske dejavnosti morajo predloge
za seznam zdravstvenih trditev, ki se ne nanašajo na zmanjšanje tveganja za
bolezen iz prvega odstavka 13. člena Uredbe 1924/2006/ES, poslati na
ministrstvo, pristojno za zdravje, najpozneje do 10. decembra 2007, v
skladu z navodili, ki jih ministrstvo, pristojno za zdravje, objavi na svojih
spletnih straneh.
6. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvi Uredbe o izvajanju
Uredbe (ES) Evropskega parlamenta in Sveta o prehranskih in zdravstvenih
trditvah na živilih (Uradni list RS, št. 38/10) vsebuje naslednjo končno določbo:
»4. člen
Ta uredba začne veljati naslednji dan po
objavi v Uradnem listu Republike Slovenije.«.