1. člen
S tem odlokom se za izvajanje in spremljanje izvajanja
Pomorskega prostorskega plana Slovenije ustanovi delovna skupina za izvajanje
in spremljanje izvajanja Pomorskega prostorskega plana Slovenije (v nadaljnjem
besedilu: delovna skupina).
2. člen
Delovna skupina opravlja naslednje naloge:
1.     
skrbi za medsebojno seznanjanje s predvidenimi aktivnostmi in
aktivnostmi v izvajanju na področju posameznih dejavnosti in rab na morju ter v
priobalnem pasu na kopnem in za medsebojno informiranje o njih;
2.     
skrbi za usklajeno delovanje posameznih resorjev, ki so pristojni za
dejavnosti in rabe, ter deležnikov na lokalni ravni;
3.     
zagotavlja usklajevanje aktivnosti na področju načrtovanih dejavnosti in
rab na morju in v priobalnem pasu na kopnem;
4.     
podaja priporočila glede izvajanja aktivnosti;
5.     
spremlja izvajanje prostorskih in upravljavskih ukrepov, določenih v
Pomorskem prostorskem planu Slovenije.
3. člen
(1) Delovna skupina je stalna.
(2) Sedež delovne skupine je na Ministrstvu za okolje in
prostor, na Direktoratu za prostor, graditev in stanovanja.
4. člen
Delovno skupino sestavljajo:
-       
direktor Direktorata za prostor, graditev in stanovanja, Ministrstvo za
okolje in prostor (vodja delovne skupine); vodja Sektorja za strateški
prostorski razvoj, Direktorat za prostor, graditev in stanovanja, Ministrstvo
za okolje in prostor (namestnik vodje);
-       
predstavnik Sektorja za ribištvo, Ministrstvo za kmetijstvo, gozdarstvo
in prehrano (član); predstavnik Zavoda za ribištvo Slovenije (namestnik);
-       
predstavnik Sektorja za pomorstvo, Direktorat za letalski in pomorski
promet, Ministrstvo za infrastrukturo (član);
-       
predstavnik Uprave Republike Slovenije za pomorstvo (član);
-       
predstavnik Sektorja za gospodarjenje z nepremičninami, Direktorat za
logistiko, Ministrstvo za obrambo (član);
-       
predstavnik Uprave Republike Slovenije za zaščito in reševanje,
Izpostava Koper (član); predstavnik Uprave Republike za zaščito in reševanje
(namestnik);
-       
predstavnik Sektorja območja jadranskih rek z morjem, Direkcija
Republike Slovenije za vode (član); predstavnik Sektorja za upravljanje z
vodami, Direktorat za vode in investicije, Ministrstvo za okolje in prostor
(namestnik);
-       
predstavnik Zavoda Republike Slovenije za varstvo narave, Območna enota
Piran (član); predstavnik Sektorja za ohranjanje narave, Direktorat za okolje,
Ministrstvo za okolje in prostor (namestnik);
-       
predstavnik Zavoda za varstvo kulturne dediščine Slovenije, Območna
enota Piran (član); predstavnik Direktorata za kulturno dediščino, Ministrstvo
za kulturo (namestnik);
-       
predstavnik Mestne občine Koper (član);
-       
predstavnik Občine Izola (član);
-       
predstavnik Občine Piran (član);
-       
predstavnik Občine Ankaran (član);
-       
predstavnik Slovenskega sveta za Jadransko morje (član); predstavnik
Javnega zavoda za spodbujanje podjetništva in razvojne projekte Občine Izola
(namestnik);
-       
predstavnik Regionalnega razvojnega centra Koper (član).
5. člen
Z delovno skupino pri posameznih aktivnostih z vidika izvajanja
Pomorskega prostorskega plana Slovenije v okviru svojih pristojnosti in
razpoložljivih podatkov po potrebi sodelujejo tudi predstavniki:
-       
Primorske gospodarske zbornice,
-       
Luke Koper, d. d.,
-       
Morske biološke postaje Piran,
-       
Zveze za športni ribolov Slovenije,
-       
Fakultete za pomorstvo in promet Univerze v Ljubljani,
-       
zveze nevladnih organizacij (PiNA – združenje za kulturo in
izobraževanje),
-       
drugih institucij.
6. člen
(1) Delo delovne skupine poteka na rednih in dopisnih
sestankih. Delovna skupina se sestaja po potrebi, najmanj pa dvakrat (2-krat)
letno.
(2) Sestanke sklicuje vodja delovne skupine. Vodja odloči
tudi o vključevanju predstavnikov drugih institucij v delo delovne skupine.
(3) Če se člani delovne skupine zaradi objektivnih razlogov
posameznega sestanka ne morejo udeležiti, jih lahko na posameznem sestanku
zamenja njihov namestnik. O zamenjavi se člani delovne skupine dogovorijo s
svojimi namestniki in o tem obvestijo vodjo delovne skupine. Ob zamenjavi
namestnik prevzame obveznosti in pravice člana delovne skupine.
(4) Člani delovne skupine, ki nimajo namestnika, lahko v
primeru, da se posameznega sestanka ne morejo udeležiti, določijo svojega
namestnika.
(5) Na sestankih je možna širitev dnevnega reda le s točkami,
za katere je predlagatelj predložil pisno gradivo.
(6) Sestanki delovne skupine so lahko zunaj sedeža
Ministrstva za okolje in prostor. Kadar je to zaradi nujnosti obravnave
posameznega vprašanja ali zaradi racionalnosti izrabe delovnega časa potrebno,
se lahko skliče dopisni sestanek.
7. člen
(1) Delovna skupina sprejema odločitve z glasovanjem, pri
čemer je sklep sprejet, če je za njegovo sprejetje glasovala več kot polovica
prisotnih članov delovne skupine z glasovalno pravico.
(2) Predstavniki drugih institucij na sestankih delovne skupine
ne glasujejo.
8. člen
(1) Prostorske, pisarniške in druge tehnične pogoje za delo
delovne skupine zagotavlja Ministrstvo za okolje in prostor, Direktorat za
prostor, graditev in stanovanja.
(2) Strokovno gradivo za delo delovne skupine pripravljajo Ministrstvo
za okolje in prostor, Direktorat za prostor, graditev in stanovanja, ter po
potrebi zunanji strokovnjaki.
9. člen
Vodja, člani delovne skupine in njihovi namestniki opravljajo
naloge iz 2. člena tega odloka v okviru svojih rednih delovnih obveznosti.
10. člen
Vlada Republike Slovenije člane delovne skupine imenuje v
treh mesecih od uveljavitve tega odloka.
11. člen
Ta odlok začne veljati naslednji dan po objavi v Uradnem
listu Republike Slovenije.
Št. 00704-50/2022
Ljubljana, dne 17. februarja 2022
EVA 2022-2550-0006
Vlada Republike Slovenije
Janez Janša
predsednik