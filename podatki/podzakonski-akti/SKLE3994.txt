I. UVODNE DOLOČBE
1. člen
S tem sklepom Republika Slovenija uskladi
delovanje javnega zavoda Slovensko narodno gledališče Opera in balet Ljubljana
(v nadaljevanju: zavod), z določbami zakona o uresničevanju javnega interesa za
kulturo (Uradni list RS, št. 96/02), ureja njegov status, razmerja med
ustanoviteljem in zavodom ter temeljna vprašanja glede organizacije, dejavnosti
in načina financiranja zavoda.
Ustanovitelj zavoda je Republika Slovenija.
Ustanoviteljske pravice in obveznosti Republike Slovenije izvaja Vlada
Republike Slovenije.
2. člen
Zavod deluje kot osrednje nacionalno
glasbeno in baletno gledališče. Domači in mednarodni kulturni javnosti
predstavlja kakovostne dosežke glasbenogledališke in plesne ustvarjalnosti ter
poustvarjalnosti.
Z umetniškim ansamblom in Gledališkim
ateljejem, ki ga soupravlja z javnim zavodom Slovensko narodno gledališče Drama
Ljubljana, omogoča trajno in kakovostno umetniško produkcijo, reprodukcijo in
postprodukcijo. Načrtno spodbuja nastajanje izvirnih slovenskih
glasbenogledaliških del in koreografij ter skrbi za razvoj na področju
glasbenogledališke in baletne produkcije v Republiki Sloveniji.
3. člen
Opera je bila ustanovljena leta 1892 za
izvajanje operne, baletne in koncertne dejavnosti. Leta 1992 je Republika
Slovenija z odlokom o razdelitvi Slovenskega narodnega gledališča Ljubljana na
javna zavoda (Uradni list RS, št. 19/92) ustanovila Slovensko narodno
gledališče Opera in balet Ljubljana in Slovensko narodno gledališče Drama
Ljubljana.
Zavod je vpisan v sodni register pri
Okrožnem sodišču v Ljubljani pod registrsko številko 199804271.
4. člen
Ime zavoda: Slovensko narodno gledališče
Opera in balet Ljubljana.
Skrajšano ime: SNG Opera in balet
Ljubljana.
Sedež javnega zavoda: Ljubljana,
Župančičeva ulica 1.
Zavod je pravna oseba.
II. DEJAVNOSTI ZAVODA
5. člen
Glede na namen, zaradi katerega je zavod
ustanovljen, kot javno službo opravlja naslednje obvezne naloge:
-      
izvaja glasbenogledališke in baletne predstave,
-      
izvaja koncerte in ostale prireditve sam ali v sodelovanju z drugimi
organizacijami,
-      
organizira plesne, glasbene, gledališke in glasbenogledališke delavnice,
-      
organizira dejavnosti opernega in baletnega studia,
-      
omogoča javno dostopnost programa in podatkov telesno oviranim osebam,
-      
nudi prireditve mlajšemu občinstvu in skupinam s posebnimi potrebami po
dostopni ceni,
-      
predstavlja lastno umetniško produkcijo na gostovanjih po Sloveniji,
-      
predstavlja lastno umetniško produkcijo na gostovanjih v tujini,
-      
omogoča predstavljanje novih del slovenskih avtorjev ter vzdržuje
ravnovesje med kulturnim izročilom in sodobno umetnostjo,
-      
ob rednem programu omogoča uporabo svojih prostorskih in tehničnih
zmogljivosti za druge javne kulturne prireditve,
-      
v okviru možnosti ob izvajanju svojega programa nudi prostorske pogoje
ter produkcijsko in tehnično pomoč drugim izvajalcem kulturnih programov,
-      
enkrat letno organizira dan odprtih vrat za zainteresirano javnost in
brezplačno predstavi delo zavoda,
-      
programsko in poslovno sodeluje z državnimi dramskimi in opernimi
gledališči, Cankarjevim domom in Slovenskim gledališkim muzejem,
-      
sodeluje z Akademijo za glasbo ter ji omogoča predstavitve njihove
umetniške produkcije,
-      
na podlagi poslovnega sodelovanja svojo produkcijo in prireditve
predstavlja na RTV Slovenija,
-      
sodeluje s slovenskimi kulturnimi organizacijami v zamejstvu in tujini,
-      
sodeluje s kulturnimi institucijami v kulturnih središčih sosednjih
regij,
-      
skrbi za razvoj gledališke, operne in plesne dejavnosti z uvajanjem
novitet, usposabljanjem umetniških ustvarjalcev in poustvarjalcev ter
usposabljanjem tehničnega osebja,
-      
skrbi za operno in plesno vzgojo mladih in omogoča umetniški razvoj
najbolj talentiranim mladim umetnikom,
-      
skrbi za dokumentiranje in arhiviranje predstav,
-      
hrani, zbira in predstavlja gradiva s področja dela zavoda,
-      
skrbi za kulturni razvoj z izdajanjem gledaliških listov in druge
strokovne publicistike,
-      
redno obvešča javnost o prireditvah v sredstvih javnega obveščanja.
6. člen
Naloge iz prejšnjega člena, ki jih zavod
opravlja, so skladno z Uredbo o standardni klasifikaciji dejavnosti (Uradni
list RS, št. 69/07 in 17/08) razvrščene:


-      
  R/90.010

Umetniško uprizarjanje;


-      
  R/90.020

Spremljajoče dejavnosti za umetniško uprizarjanje;


-      
  R/90.040

Obratovanje objektov za kulturne dejavnosti;


-      
  R/93.299 

Druge nerazvrščene dejavnosti za prosti čas;


-      
  R/91.012 

Dejavnost arhivov;


-      
  R/91.020 

Dejavnost muzejev;


-      
  C/13.300 

Dodelava tekstilij;


-      
  C/13.920 

Proizvodnja končnih tekstilnih izdelkov, razen oblačil;


-      
  C/14.110

Proizvodnja usnjenih oblačil;


-      
  C/14.130

Proizvodnja drugih vrhnjih oblačil;


-      
  C/15.200

Proizvodnja obutve;


-      
  C/16.290

Proizvodnja drugih izdelkov iz lesa, plute, slame in protja;


-      
  C/16.230

Stavbno mizarstvo in tesarstvo;


-      
  C/17.290

Proizvodnja drugih izdelkov iz papirja in kartona;


-      
  C/18.120

Drugo tiskanje;


-      
  C/18.130

Priprava za tisk in objavo;


-      
  C/18.200

Razmnoževanje posnetih nosilcev zapisa;


-      
  C/22.190

Proizvodnja drugih izdelkov iz gume;


-      
  C/22.290

Proizvodnja drugih izdelkov iz plastičnih mas;


-      
  C/25.620

Mehanska obdelava kovin;


-      
  C/25.710

Proizvodnja rezil in jedilnega pribora;


-      
  C/25.990

Proizvodnja drugje nerazvrščenih kovinskih izdelkov;


-      
  C/31.090

Proizvodnja drugega pohištva;


-      
  C/33.110

Popravila kovinskih izdelkov;


-      
  C/33.120

Popravila strojev in naprav;


-      
  F/43.341

Steklarska dela;


-      
  F/43.342

Pleskarska dela;


-      
  G/47.610

Trgovina na drobno v specializiranih prodajalnah s knjigami;


-      
  G/47.782 

Trgovina na drobno v specializiranih prodajalnah z
  umetniškimi izdelki;


-      
  H/49.391

Medkrajevni in drug kopenski potniški promet;


-      
  H/49.410

Cestni tovorni promet;


-      
  I/56.101

Restavracije in gostilne;


-      
  I/56.102

Okrepčevalnice in podobni obrati;


-      
  I/56.103

Slaščičarne in kavarne;


-      
  I/56.300

Strežba pijač;


-      
  J/58.110

Izdajanje knjig;


-      
  J/58.120 

Izdajanje imenikov in adresarjev;


-      
  J/58.130

Izdajanje časopisov;


-      
  J/58.140 

Izdajanje revij in druge periodike;


-      
  J/58.190

Drugo založništvo;


-      
  J/59.200

Snemanje in izdajanje zvočnih zapisov in muzikalij;


-      
  J/62.030 

Upravljanje računalniških naprav in sistemov;


-      
  J/63.110

Obdelava podatkov in s tem povezane dejavnosti;


-      
  L/68.200 

Oddajanje in obratovanje lastnih ali najetih nepremičnin;


-      
  M/69.200

Računovodske, knjigovodske in revizijske dejavnosti; davčno
  svetovanje;


-      
  M/73.110

Dejavnost oglaševalskih agencij;


-      
  M/73.120

Posredovanje oglaševalskega prostora;


-      
  M/73.200

Raziskovanje trga in javnega mnenja;


-      
  M/74.100

Oblikovanje, aranžerstvo, dekoraterstvo;


-      
  M/74.200

Fotografska dejavnost;


-      
  M/74.300

Prevajanje in tolmačenje;


-      
  N/77.110

Dajanje lahkih motornih vozil v najem in zakup;


-      
  N/77.220

Dajanje videokaset in plošč v najem;


-      
  N/77.390

Dajanje drugih strojev, naprav in opredmetenih sredstev v
  najem in zakup;


-      
  N/82.300 

Organiziranje razstav, sejmov,srečanj;


-      
  P/85.520 

Izobraževanje, izpopolnjevanje in usposabljanje na področju
  kulture in umetnosti;


-      
  P/85.590

Drugje nerazvrščeno izobraževanje, izpopolnjevanje in
  usposabljanje;


-      
  S/95.230

Popravila obutve in usnjene galanterije;


-      
  S/95.240

Popravila pohištva;


-      
  S/96.021

Frizerska dejavnost;


-      
  S/96.022

Kozmetična in pedikerska dejavnost.


III. ORGANI ZAVODA
7. člen
Organi zavoda so:
-      
direktor,
-      
svet,
-      
strokovni svet.
8. člen
Direktor zastopa, predstavlja in vodi
poslovanje zavoda ter odgovarja za zakonitost in strokovnost dela zavoda.
Direktor mora pri vodenju poslov ravnati z
javnimi in ostalimi sredstvi s skrbnostjo vestnega gospodarstvenika.
Direktorja imenuje
minister, pristojen za kulturo (v nadaljnjem besedilu: minister), na podlagi
javnega razpisa ter po predhodnem mnenju sveta in strokovnega sveta, ki morata
podati mnenje k predlaganemu kandidatu v roku 30 dni od prejema poziva, sicer
se šteje, da je mnenje pozitivno. Poleg javnega razpisa lahko minister povabi
posamezne kandidate tudi neposredno.
Mandat direktorja
traja pet let, po izteku te dobe je lahko ponovno imenovan.
Na podlagi akta o imenovanju direktorja, sklene z njim pogodbo o zaposlitvi v imenu sveta njegov
predsednik. Delovno razmerje z direktorjem se sklene
za določen čas, za čas trajanja mandata.
Predhodno soglasje k pogodbi o zaposlitvi direktorja zavoda daje minister.
9. člen
Za direktorja je lahko imenovan, kdor poleg
splošnih pogojev izpolnjuje še naslednje pogoje:
-      
ima izobrazbo, pridobljeno po študijskem programu druge stopnje, oziroma
izobrazbo, ki ustreza ravni izobrazbe, pridobljene po študijskih programih
druge stopnje, in je v skladu z zakonom, ki ureja slovensko ogrodje
kvalifikacij, uvrščena na 8. raven,
-      
ima najmanj pet let delovnih izkušenj na vodstvenih delovnih mestih,
-      
pozna področja dela zavoda,
-      
ima visoko raven aktivnega znanja slovenskega jezika in na višji ravni
znanje najmanj enega svetovnega jezika.
Kandidati za direktorja morajo v prijavi na razpis predložiti program delovanja zavoda v
prihodnjih petih letih.
10. člen
Direktor je lahko razrešen pred potekom
mandata:
-      
če sam zahteva razrešitev,
-      
če nastane kateri od razlogov, zaradi katerih po predpisih o delovnih
razmerjih preneha delovno razmerje po samem zakonu,
-      
če pri svojem delu ne ravna po predpisih in splošnih aktih zavoda ali
neutemeljeno ne izvršuje sklepov organov zavoda oziroma ustanovitelja ali ravna
v nasprotju z njimi,
-      
če s svojim nevestnim ali nepravilnim delom povzroči zavodu večjo škodo
ali če zanemarja ali malomarno opravlja svoje dolžnosti, tako da nastanejo ali
bi lahko nastale hujše motnje pri opravljanju dejavnosti,
-      
iz razlogov, določenih v predpisih, ki veljajo za javne zavode,
-      
zaradi bistvenih sprememb, kot sta bistveno spremenjena dejavnost,
zaradi katere je bil zavod ustanovljen, ali zaradi prenosa ustanoviteljstva.
Minister mora pred sprejemom sklepa o
razrešitvi pridobiti predhodno mnenje sveta in strokovnega sveta ter seznaniti direktorja o razlogih za razrešitev in mu dati možnost, da se v roku 30 dni o
njih izjavi. Če svet oziroma strokovni svet ne da mnenja v roku 30 dni se
šteje, da se z razrešitvijo strinjata.
11. člen
Naloge direktorja:
-      
vodi strokovno delo za področja dela zavoda, za katera ni imenovanih
pomočnikov direktorja,
-      
zastopa, predstavlja in organizira delo zavoda,
-      
sprejema strateški načrt,
-      
sprejema program dela s finančnim načrtom,
-      
sprejema akt o organizaciji dela po predhodnem mnenju reprezentativnih
sindikatov v javnem zavodu,
-      
sprejema akt o sistemizaciji delovnih mest po predhodnem mnenju reprezentativnih
sindikatov v javnem zavodu,
-      
sprejema kadrovski načrt,
-      
sprejema načrt nabav osnovnih sredstev in investicijskega vzdrževanja,
-      
sprejema druge akte, ki urejajo pomembna vprašanja v zvezi z delovanjem
javnega zavoda,
-      
poroča ustanovitelju in svetu o zadevah, ki lahko pomembno vplivajo na
delovanje javnega zavoda,
-      
pripravi letno poročilo,
-      
sklepa zavodsko kolektivno pogodbo, če jo zavod ima,
-      
imenuje pomočnike direktorja,
-      
druge naloge v skladu z veljavnimi predpisi in tem sklepom.
K aktom iz tretje, četrte, pete, šeste,
sedme, osme in dvanajste alinee prejšnjega odstavka daje soglasje svet javnega
zavoda.
12. člen
Pooblastila direktorja
V pravnem prometu zastopa in predstavlja direktor
zavod neomejeno in je pooblaščen za sklepanje pogodb v okviru potrjenega
finančnega načrta, razen:
-      
pogodb o investicijah in najemnih pogodb, katerih vrednosti presegajo
tiste, določene s predpisi, ki urejajo naročila malih vrednosti in za katere je
potreben sklep sveta zavoda,
-      
pogodb, ki se nanašajo na nepremičnine, ki jih ima v upravljanju, za kar
je potrebno predhodno soglasje ustanovitelja.
Direktor lahko pri uresničevanju svojih
pooblastil, določenih z zakonom in tem aktom, prenese opravljanje posameznih
zadev na posamezne delavce s posebnimi pooblastili v skladu z aktom o notranji
organizaciji dela in sistemizaciji delovnih mest. Prenos pooblastil v zvezi z
vodenjem poslov v Gledališkem ateljeju se uredi v posebni pogodbi o
soupravljanju Gledališkega ateljeja, ki ga zavod sklene z javnim zavodom
Slovensko narodno gledališče Drama Ljubljana. Praviloma je pooblaščeni delavec
za vodenje Gledališkega ateljeja imenovan za 5 let in izmenično, enkrat s
strani Slovenskega narodnega gledališča Drama Ljubljana, drugič s strani
Slovenskega narodnega gledališča Opera in balet Ljubljana.
13. člen
Zavod ima lahko pomočnike direktorja za:
-      
vodenje umetniško strokovnega dela za področje opere,
-      
vodenje umetniško strokovnega dela za področje baleta,
-      
vodenje finančno računovodskih zadev,
-      
vodenje pravnih, upravnih in splošnih zadev, vodenje tehničnih služb,
investicij in investicijskega vzdrževanja.
Pomočnike direktorja imenuje direktor na
podlagi javnega razpisa. Kandidati za pomočnika direktorja ob prijavi oziroma
pred imenovanjem predložijo vizijo dela zavoda za obdobje trajanja mandata na
področju dela, za katerega bodo imenovani.
Kadar pomočnika direktorja imenuje vršilec
dolžnosti direktorja, ga lahko imenuje brez javnega razpisa, in sicer za
obdobje, za katerega je imenovan vršilec dolžnosti.
Pomočnika direktorja za umetniško strokovno
delo lahko uporabljata naziv umetniški direktor.
Mandat pomočnikov direktorja traja za čas trajanja mandata direktorja
in se lahko ponovi. Delovno razmerje pomočnika direktorja se sklene za določen čas.
Direktor lahko imenuje tudi druge delavce s posebnimi pooblastili v skladu z
aktom o sistemizaciji. (črtan)
14. člen
Za pomočnika direktorja za vodenje
umetniško strokovnega dela za področje opere je lahko imenovan, kdor poleg
splošnih pogojev izpolnjuje še naslednje pogoje:
-      
ima na področju glasbene umetnosti najmanj izobrazbo, pridobljeno po
študijskem programu druge stopnje, oziroma izobrazbo, ki ustreza ravni
izobrazbe, pridobljene po študijskih programih druge stopnje, in je v skladu z
zakonom, ki ureja slovensko ogrodje kvalifikacij, uvrščena na 8. raven,
-      
ima najmanj pet let delovnih izkušenj na področju glasbene umetnosti,
-      
pozna področja operne dejavnosti,
-      
ima znanje najmanj enega svetovnega jezika na višji ravni,
-      
ima sposobnost za organiziranje in vodenje.
Za pomočnika direktorja za vodenje
umetniško strokovnega dela za področje baleta je lahko imenovan, kdor poleg
splošnih pogojev izpolnjuje še naslednje pogoje:
-      
ima najmanj izobrazbo baletne smeri, pridobljeno po izobraževalnih
programih za pridobitev srednje izobrazbe oziroma srednje strokovne izobrazbe,
ki je po zakonu, ki ureja slovensko ogrodje kvalifikacij, uvrščena v 5. raven
slovenskega ogrodja kvalifikacij,
-      
ima najmanj pet let delovnih izkušenj kot baletni plesalec ali koreograf
baletnih predstav ali kot baletni mojster ali vodja baletnih institucij,
-      
pozna področja plesne dejavnosti,
-      
ima znanje najmanj enega svetovnega jezika na višji ravni,
-      
ima sposobnost za organiziranje in vodenje baletnega ansambla.
Za pomočnika direktorja za vodenje
finančnih zadev je lahko imenovan, kdor poleg splošnih pogojev izpolnjuje še
naslednje pogoje:
-      
ima na področju ekonomije ali financ najmanj izobrazbo, pridobljeno po
študijskem programu druge stopnje, oziroma izobrazbo, ki ustreza ravni
izobrazbe, pridobljene po študijskih programih druge stopnje, in je v skladu z
zakonom, ki ureja slovensko ogrodje kvalifikacij, uvrščena na 8. raven,
-      
ima najmanj pet let delovnih izkušenj,
-      
ima visoko raven aktivnega znanja slovenskega jezika,
-      
ima znanje najmanj enega svetovnega jezika na višji ravni,
-      
ima sposobnost za organiziranje in vodenje dela.
Za pomočnika direktorja za vodenje pravnih,
splošnih in kadrovskih zadev je lahko imenovan, kdor poleg splošnih pogojev
izpolnjuje še naslednje pogoje:
-      
ima na področju prava ali organizacije dela najmanj izobrazbo,
pridobljeno po študijskem programu druge stopnje, oziroma izobrazbo, ki ustreza
ravni izobrazbe, pridobljene po študijskih programih druge stopnje, in je v
skladu z zakonom, ki ureja slovensko ogrodje kvalifikacij, uvrščena na 8.
raven,
-      
ima najmanj pet let delovnih izkušenj,
-      
ima visoko raven aktivnega znanja slovenskega jezika,
-      
ima znanje najmanj enega svetovnega jezika na višji ravni,
-      
ima sposobnost za organiziranje in vodenje dela.
15. člen
Pomočnik direktorja je lahko razrešen pred potekom mandata:
-      
če sam zahteva razrešitev,
-      
če nastane kateri od razlogov, zaradi katerih po predpisih o delovnih
razmerjih preneha delovno razmerje po samem zakonu,
-      
če pri svojem delu ne ravna po predpisih in splošnih aktih zavoda ali
neutemeljeno ne izvršuje sklepov organov zavoda ali ravna v nasprotju z njimi,
-      
če s svojim nevestnim ali nepravilnim delom povzroči zavodu večjo škodo
ali če zanemarja ali malomarno opravlja svoje dolžnosti, tako da nastanejo ali
bi lahko nastale hujše motnje pri opravljanju dejavnosti,
-      
in iz drugih razlogov, zaradi katerih je lahko razrešen direktor.
Pred sprejemom sklepa o razrešitvi na
podlagi razlogov iz prejšnjega odstavka direktor seznani pomočnika direktorja o
razlogih za razrešitev in mu da možnost, da se v roku 15 dni o njih izjavi.
Pomočniku lahko predčasno preneha mandat
tudi v primeru predčasnega prenehanja mandata direktorju. O tem sprejme sklep novo imenovani direktor.
Pomočnik direktorja v celoti odgovarja direktorju za
strokovnost in zakonitost dela.
16. člen
Pomočnik direktorja za vodenje umetniško strokovnega dela za področje opere načrtuje,
organizira in vodi strokovno delo solistov, orkestra in zbora. Direktorju predlaga odločitve, ki se nanašajo na strokovno dejavnost z
njegovega delovnega področja; pripravlja predlog letnega programa dela in
predlog poročila o delu zavoda s svojega delovnega področja; daje mnenja direktorju v zvezi s programom opere; izvršuje sklepe in odločitve direktorja in sveta, sprejete v skladu z njihovimi pristojnostmi ter opravlja
druge naloge v skladu s splošnimi akti zavoda.
Pomočnik direktorja za vodenje umetniško strokovnega dela za področje baleta načrtuje,
organizira in vodi strokovno delo baletnega ansambla. Predlaga direktorju odločitve, ki se nanašajo na strokovno dejavnost z njegovega
delovnega področja; pripravlja predlog letnega programa dela in predlog
poročila o delu zavoda s svojega delovnega področja; daje mnenje direktorju v zvezi s programom baletnega ansambla; izvršuje sklepe in
odločitve direktorja in sveta, sprejete v skladu z
njihovimi pristojnostmi ter opravlja druge naloge v skladu s splošnimi akti
zavoda.
Pomočnik direktorja za vodenje finančno računovodskih zadev vodi finančne,
računovodske in druge s tem povezane zadeve zavoda. Predlaga direktorju odločitve, pripravlja mnenja in predloge, ki se nanašajo na
njegovo delovno področje; pripravlja predlog letnega programa dela in predlog
poročila o delu zavoda s svojega delovnega področja; pripravlja predlog
računovodskega poročila zavoda; daje mnenje direktorju
v zvezi s poslovanjem zavoda; izvršuje sklepe in odločitve direktorja in sveta, sprejete v skladu z njihovimi pristojnostmi ter opravlja
druge naloge v skladu s splošnimi akti zavoda ter navodili direktorja.
Pomočnik direktorja za vodenje pravnih, upravnih in splošnih zadev, vodenje tehničnih
služb, investicij in investicijskega vzdrževanja vodi investicije,
investicijsko vzdrževanje, pravne, upravne, tehnične in druge splošne zadeve
zavoda. Predlaga direktorju odločitve, pripravlja
mnenja in predloge, ki se nanašajo na njegovo delovno področje; pripravlja
predlog letnega programa dela in predlog poročila o delu zavoda s svojega
delovnega področja; daje mnenje direktorju v zvezi s
poslovanjem zavoda; izvršuje sklepe in odločitve direktorja in sveta, sprejete v skladu z njihovimi pristojnostmi ter opravlja
druge naloge v skladu s splošnimi akti zavoda ter navodili direktorja.
Svet zavoda
17. člen
Svet zavoda sestavlja sedem članov, od
katerih:
-      
pet članov imenuje Vlada Republike Slovenije izmed strokovnjakov s
področja dela zavoda, financ in pravnih zadev, in sicer na predlog ministra,
-      
dva člana izvolijo zaposleni izmed zaposlenih v zavodu.
Mandat članov sveta zavoda traja štiri leta
in so po izteku mandata lahko ponovno imenovani oziroma izvoljeni. Direktor mora obvestiti ministra o izteku mandata članom sveta najmanj 90
dni pred iztekom njihovega mandata.
Svet zavoda sklepa veljavno, če je na seji
navzoča večina članov sveta. Odločitve sprejema z večino glasov vseh članov.
Podrobnejše delovanje uredi svet zavoda s
poslovnikom.
17.a člen
Predstavnika delavcev v svet zavoda volijo
zaposleni v zavodu na neposrednih in tajnih volitvah. Pravico voliti in biti
voljeni imajo vsi zaposleni v zavodu, razen direktorja
in njegovih pomočnikov.
Svet zavoda s sklepom razpiše volitve
največ 90 in najmanj 60 dni pred iztekom mandata sveta zavoda.
S sklepom o razpisu volitev se določita dan
volitev in vsebina predlogov kandidatur ter imenuje volilna komisija.
Sklep o razpisu volitev se javno objavi v
zavodu.
17.b člen
Postopek volitev predstavnikov delavcev v
svetu zavoda vodi volilna komisija, ki jo sestavljajo predsednik, dva člana in
njihovi namestniki. Predsednik, člana volilne komisije in njihovi namestniki ne
morejo biti kandidati za člana sveta zavoda.
Volilna komisija skrbi za pravilnost
volitev predstavnikov delavcev v svet zavoda, ugotavlja popolnost predlogov kandidatov,
določi seznam volivcev, ugotavlja izid glasovanja in objavi imeni kandidatov,
ki sta izvoljena v svet zavoda, ter vodi neposredno tehnično delo v zvezi z
volitvami.
17.c člen
Pravico predlagati kandidata za člana sveta
zavoda ima najmanj deset odstotkov zaposlenih. Predlog mora biti predložen
volilni komisiji v 15 dneh od objave sklepa o razpisu volitev.
Predlog mora vsebovati osebna imena in
podpise predlagateljev, osebne podatke kandidata z njegovim priloženim
soglasjem in druge podatke skladno s sklepom iz drugega odstavka 17.a člena
tega sklepa.
17.d člen
Volitve morajo biti organizirane tako, da
je zagotovljena tajnost glasovanja.
17.e člen
Voli se z glasovnicami. Vsak zaposleni ima
po en glas. Na glasovnici se navedejo imena kandidatov po abecednem redu
njihovih priimkov z navedbo, da se volita dva kandidata. Voli se tako, da se
obkroži zaporedna številka pred imenom kandidata, za katerega se želi
glasovati.
Neizpolnjena glasovnica in glasovnica, na
kateri ni mogoče ugotoviti volje volivca, sta neveljavni. Neveljavna je tudi
glasovnica, če je volivec glasoval za več kot enega kandidata.
17.f člen
Za člana sveta zavoda sta izvoljena tista
kandidata, ki dobita največje število glasov. Če je več kandidatov dobilo enako
število glasov, je izvoljen tisti, ki ima daljšo delovno dobo v zavodu.
Volilna komisija sestavi zapisnik o poteku
volitev ter izdela poročilo o izidih volitev in ga objavi v petih dneh od dneva
volitev.
18. člen
Naloge sveta zavoda:
-      
nadzira zakonitost dela in poslovanja zavoda,
-      
spremlja, analizira in ocenjuje delovanje javnega zavoda,
-      
predlaga ustanovitelju revizijo poslovanja, ki jo lahko opravi tudi
notranji revizor ustanovitelja,
-      
ocenjuje delo direktorja,
-      
daje soglasje k strateškemu načrtu, programu dela, finančnemu načrtu,
sistemizaciji delovnih mest, organizaciji dela, kadrovskemu načrtu, načrtu
nabav in k zavodski kolektivni pogodbi, ter nadzira njihovo izvajanje,
-      
daje soglasje k cenam storitev,
-      
potrjuje letno poročilo zavoda,
-      
daje predhodno mnenje k imenovanju direktorja,
-      
sklepa pogodbo o zaposlitvi z direktorjem po predhodnem soglasju
ministra,
-      
opravlja druge naloge v skladu z veljavnimi predpisi in tem sklepom.
Strokovni svet
19. člen
Strokovni svet sestavlja šest članov, in
sicer:
-      
dva člana izvolijo zaposleni, enega izmed strokovnih delavcev, ki
opravljajo dejavnost, za katero je zavod ustanovljen, in enega izmed vseh
zaposlenih,
-      
dva člana imenuje Društvo baletnih umetnikov Slovenije,
-      
po enega člana imenujeta Društvo slovenskih skladateljev in Akademija za
glasbo Univerze v Ljubljani.
Za postopek volitev predstavnikov delavcev
v strokovni svet zavoda se smiselno uporabljajo določbe o volitvah predstavnika
delavcev v svet zavoda.
Volitve se razpišejo največ 90 in najmanj 60 dni pred potekom mandata.
Direktor mora pozvati predlagatelje na
dostavo predlogov najmanj 90 dni pred potekom mandata.
Mandat članom strokovnega sveta traja 4
leta. Po preteku mandata so lahko ponovno imenovani oziroma izvoljeni.
Strokovni svet zavoda sklepa veljavno, če
je na seji navzoča večina članov sveta.
Strokovni svet zavoda sprejema odločitve z
večino glasov vseh članov, ko odloča o zadevah iz četrte alinee 20. člena,
sicer pa z večino glasov navzočih članov.
Podrobnejše delovanje uredi strokovni svet
zavoda s poslovnikom.
20. člen
Naloge strokovnega sveta:
-      
spremlja in ocenjuje delovanje javnega zavoda in politiko njegovega
ustanovitelja,
-      
ugotavlja ustreznost strateškega načrta in programa dela glede na namen,
zaradi katerega je javni zavod ustanovljen,
-      
obravnava vprašanja s področja strokovnega dela javnega zavoda in daje direktorju
mnenja, predloge in pobude za reševanje teh vprašanj,
-      
daje predhodno mnenje k zavodski kolektivni pogodbi,
-      
daje druge pobude in predloge v zvezi z delovanjem javnega zavoda,
-      
druge naloge v skladu z veljavnimi predpisi in tem sklepom.
Skupne določbe za svet zavoda in strokovni
svet
21. člen
Svet zavoda in strokovni svet se
konstituirata na svoji prvi konstitutivni seji, ki jo skliče direktor najpozneje
v 30 dneh, od dne ko je imenovana oziroma izvoljena večina članov sveta zavoda
oziroma strokovnega sveta.
Člani sveta zavoda in člani strokovnega
sveta izmed sebe izvolijo predsednika in namestnika. Če predsednik ni izvoljen,
opravlja do izvolitve njegove naloge najstarejši član sveta zavoda, ki ga
imenuje ustanovitelj, oziroma najstarejši član strokovnega sveta.
Članom sveta zavoda in strokovnega sveta
začne teči mandat z dnem konstituiranja sveta oziroma strokovnega sveta.
22. člen
Član sveta zavoda, ki ga imenuje
ustanovitelj, je lahko razrešen pred iztekom mandata, za katerega je imenovan,
če:
-      
sam zahteva razrešitev,
-      
se ne udeležuje sej,
-      
pri svojem delu ne ravna v skladu s predpisi,
-      
ne opravlja svojih nalog ali jih ne opravlja strokovno.
Člana sveta zavoda razreši Vlada Republike Slovenije
na predlog sveta zavoda ali ministra. Za čas do izteka mandata sveta zavoda se
imenuje nov član.
23. člen
Mandat predstavniku delavcev v svetu zavoda
predčasno preneha z odstopom, s prenehanjem delovnega razmerja v zavodu ali na
podlagi odpoklica.
Če predstavniku delavcev v svetu zavoda
preneha mandat pred iztekom mandata sveta zavoda, se opravijo nadomestne
volitve.
Na nadomestnih volitvah se izvoli nov
predstavnik delavcev v svet zavoda za čas do izteka mandata sveta zavoda. Svet
zavoda razpiše nadomestne volitve najpozneje v 15 dneh po ugotovitvi o
prenehanju mandata.
23.a člen
Postopek odpoklica predstavnika delavcev v
svetu zavoda se začne na zahtevo najmanj desetih odstotkov zaposlenih v zavodu.
Postopek odpoklica predstavnika delavcev v svetu zavoda vodi volilna komisija.
Zahteva za odpoklic mora vsebovati razloge
za odpoklic in priložene podpise delavcev, ki predlagajo odpoklic.
Zahteva za odpoklic se predloži volilni
komisiji, ki je vodila postopek volitev. Volilna komisija preveri formalno
pravilnost zahteve, ne da bi presojala razloge za odpoklic. Če se zahteva za
odpoklic ne zavrne, volilna komisija v 15 dneh razpiše glasovanje o odpoklicu
predstavnika delavcev v svetu zavoda in določi dan glasovanja. Predstavnik
delavcev v svetu zavoda je odpoklican, če je za odpoklic glasovala večina
zaposlenih v zavodu.
Za postopek odpoklica predstavnika delavcev
v svetu zavoda se smiselno uporabljajo določbe o volitvah predstavnika delavcev
v svet zavoda.
24. člen
Mandat predstavnikov delavcev v strokovnem
svetu zavoda predčasno preneha z odstopom, s prenehanjem delovnega razmerja v
zavodu ali na podlagi odpoklica. Za odpoklic predstavnikov delavcev v
strokovnem svetu se smiselno uporabljajo določbe o odpoklicu delavcev v svetu
zavoda.
Mandat ostalim članom strokovnega sveta
preneha na podlagi odpoklica predlagatelja, kateremu lahko poda predlog
strokovni svet ali minister.
IV. SREDSTVA ZA DELO IN ODGOVORNOST ZA OBVEZNOSTI ZAVODA
25. člen
Zavod upravlja z naslednjimi
nepremičninami:
1.    
vl. št. 170, katastrska občina Kapucinsko predmestje:
Z. K. telo I.:
- 
parcela št. 115/2, fundus v izmeri 1.466 m2 in dvorišče v izmeri 585 m2,
- 
parcela št. 114/2, fundus v izmeri 165 m2,
- 
parcela št. 200/2, vrt za hišo v izmeri 92 m2,
- 
parcela št. 201, park pred hišo,
- 
parcela št. 115/1, fundus;
2.    
Z. K. telo II:
- 
parcela št. 115/2, zgradba Opere s prizidkom,
- 
parcela št. 114/2, prizidek,
- 
parcela št. 115/1, vratarska hišica;
3.    
Ostale parcele:
- 
parcela št. 113, hiša na Tomšičevi,
- 
parcela št. 200/1, zemljišče okoli hiše na Tomšičevi;
4.    
Kastastrska občina Gradišče, predmestje 1;
5.    
Ostale parcele:
- 
parcela št. 90/2, zgradba v izmeri 1034 m2,
- 
parcela št. 150/2, dvorišče v izmeri 317 m2;
6.    
Skladišče v Stegnah:
-  
parcela št. 56/3, dvorišče v izmeri 491 m2, k.o. Dravlje 2673, do
celote,
-  
prostor-pisarne in zaklonišče š. 1 v kleti v izmeri 508, 67 m2, k.o. Dravlje, 2615/1, do
celote,
-  
parcela št. 1761/1, stavbišče s poslovno stavbo v izmeri 1016, k.o.
Dravlje, 2690 do 4126/10000,
-  
parcela št. 55/6, stavbišče s poslovno stavbo v izmeri 347, k.o.
Dravlje, 2690 do 4126/10000,
-  
parcela št. 56/17, dvorišče v izmeri 72 m2, k.o. Dravlje, 1808, do
celote,
-  
parcela št. 1713/161, dvorišče v izmeri 92 m2, k.o. Dravlje, 1808, do
celote
in opremo po registru osnovnih sredstev z
dne 31. 12. 2002.
Zavod skupaj z zavodom Slovensko narodno
gledališče Drama Ljubljana soupravlja z naslednjimi nepremičninami:
-      
Gledališki atelje Ljubljana, na lokaciji Prešernova 13A, v katastrski
občini Gradišče predmestje I; št. parcele: 90/2 – zgradba, v izmeri 1000 m2, št. parcele: 90/2 –
zgradba, v izmeri 34 m2,
št. parcele: 90/2 – dvorišče, v izmeri 50 m2, št. parcele: 195/2
– dvorišče, v izmeri 317 m2.
Gledališki atelje je v upravljanju deljen
na deleže 65% Slovensko narodno gledališče Opera in balet Ljubljana in 35%
Slovensko narodno gledališče Drama Ljubljana.
26. člen
Zavod pridobiva sredstva za opravljanje
svoje dejavnosti:
-      
iz državnega proračuna,
-      
iz proračuna lokalnih skupnosti,
-      
z vstopninami,
-      
s prodajo blaga in storitev na trgu,
-      
z donacijami, darili in iz drugih zakonitih virov.
27. člen
Presežek prihodkov nad odhodki zavod nameni
za izvajanje in razvoj svoje dejavnosti.
O načinu razpolaganja s presežkom prihodkov
nad odhodki odloča ustanovitelj na predlog direktorja
po predhodnem mnenju sveta zavoda.
O načinu pokrivanja morebitnega
primanjkljaja odloča ustanovitelj na predlog direktorja in ob mnenju sveta zavoda.
V. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
28. člen
Zavod je pravna oseba, ki nastopa v pravnem
prometu v okviru svoje dejavnosti samostojno, z vsemi pravicami in obveznostmi,
v svojem imenu in za svoj račun.
Za svoje obveznosti odgovarja z vsemi
sredstvi, s katerimi lahko razpolaga.
29. člen
Premoženje, s katerim zavod upravlja, je
last ustanovitelja. S premičnim premoženjem upravlja zavod samostojno, z
nepremičninami pa samo po predhodnem soglasju ustanovitelja.
VI. ODGOVORNOSTI USTANOVITELJA ZA OBVEZNOSTI ZAVODA TER
MEDSEBOJNE PRAVICE IN OBVEZNOSTI USTANOVITELJA IN ZAVODA
30. člen
Za obveznosti zavoda odgovarja Republika
Slovenija do višine sredstev, ki jih v tekočem letu zagotavlja iz proračuna
Republike Slovenije za delovanje zavoda.
Republika Slovenija ne odgovarja za
obveznosti zavoda iz naslova dejavnosti, ki jih zavod opravlja za druge
naročnike.

Sklep o ustanovitvi javnega zavoda Slovensko
narodno gledališče Opera in balet Ljubljana (Uradni list RS, št. 56/03)
vsebuje naslednje prehodne in končne določbe:
»VII. PREHODNE IN KONČNE DOLOČBE
31. člen
Svet zavoda in strokovni svet zavoda se
konstituirata najkasneje v dveh mesecih od uveljavitve tega sklepa. Do takrat
opravljajo nujne naloge obstoječi organi.
Dosedanji direktor nadaljuje z delom kot ravnatelj zavoda do izteka mandata, za katerega je bil imenovan.
32. člen
Strateški načrt, akt o sistemizaciji
delovnih mest in kadrovski načrt morajo biti sprejeti najkasneje do
29. 11. 2003. Do sprejema novega akta o sistemizaciji velja obstoječi akt
v vseh določbah, ki niso v nasprotju z zakoni in tem sklepom.
33. člen
Z dnem uveljavitve tega sklepa preneha
veljati statut Slovenskega narodnega gledališča Opera in balet Ljubljana, razen
določb, ki urejajo volitve predstavnikov delavcev v svet zavoda. Te določbe se
smiselno uporabljajo za prve volitve predstavnikov delavcev v strokovni svet in
prenehajo veljati po končanih postopkih teh volitev.
34. člen
Z dnem uveljavitve tega sklepa preneha
veljati sklep o ustanovitvi javnega zavoda Slovensko narodno gledališče Opera
in balet Ljubljana (Uradni list RS, št. 11/98).
35. člen
Soupravljanje z nepremičninami in ostala
vprašanja povezana z delovanjem Gledališkega ateljeja uredita javni zavod
Slovensko narodno gledališče Drama Ljubljana in javni zavod Slovensko narodno
gledališče Opera in balet Ljubljana s posebno pogodbo. Pogodba o soupravljanju Gledališkega
ateljeja mora biti sklenjena najkasneje do 29. 11. 2003. Vsebovati mora
naslednje obvezne sestavine: razlog sklenitve; navedbo deležev soupravljanja iz
25. člena tega sklepa, iz katerih izhaja tudi obveznost financiranja delovanja,
investicijskega vzdrževanja in nakupa opreme in stroškov zaposlenih v
Gledališkem ateljeju; podrobnejšo opredelitev postopka za imenovanje
pooblaščene osebe za vodenje; obdobje trajanja pogodbe in ostale določbe, ki
bistveno vplivajo na delovanje Gledališkega ateljeja.
Pogodbo o soupravljanju iz prejšnjega
odstavka mora zavod predložiti ministru v 15 dneh po sklenitvi.
O pomembnih spornih zadevah, za katere ni
doseženo soglasje, odloča Vlada Republike Slovenije s sklepom na predlog
ministra.
36. člen
Ravnatelj poskrbi za vpis tega sklepa v
sodni register skladno z veljavnimi predpisi.
37. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi javnega zavoda Slovensko narodno gledališče Opera in balet
Ljubljana (Uradni list RS, št. 98/08) vsebuje naslednje prehodne in
končno določbo: 
»PREHODNE IN KONČNA DOLOČBA
10. člen
Prve volitve predstavnika delavcev v svet
zavoda razpiše svet zavoda najpozneje v 15 dneh po uveljavitvi tega sklepa.
Vlada Republike Slovenije imenuje člane
sveta v skladu s tem sklepom v enem mesecu po uveljavitvi tega sklepa.
Ravnatelj skliče prvo konstitutivno sejo
sveta zavoda najpozneje v 30 dneh od dne, ko je imenovana oziroma izvoljena
večina članov sveta zavoda.
Dosedanji člani sveta zavoda opravljajo
svojo funkcijo do konstituiranja novega sveta skladno s tem sklepom. Dosedanjim
članom sveta preneha mandat z dnem konstituiranja sveta skladno s tem sklepom.
11. člen
Ravnatelj poskrbi za vpis sprememb tega
sklepa v sodni register skladno z veljavnimi predpisi.
12. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o ustanovitvi
javnega zavoda Slovensko narodno gledališče Opera in balet Ljubljana (Uradni
list RS, št. 2/09) vsebuje naslednje prehodne in
končno določbo:
»PREHODNE IN KONČNA DOLOČBA
6. člen
Volitve dveh predstavnikov delavcev v svet
zavoda razpiše svet zavoda najpozneje v 15 dneh po uveljavitvi tega sklepa.
Vlada Republike Slovenije imenuje člane
sveta v skladu s tem sklepom v 45 dneh po uveljavitvi tega sklepa.
Mestna občina Ljubljana mora predlagati
kandidata za člana sveta v 30 dneh po prejemu poziva, sicer ga Vlada Republike
Slovenije imenuje brez njenega predloga. Poziv izvede ministrstvo, pristojno za
kulturo.
Direktor skliče prvo konstitutivno sejo
sveta zavoda najpozneje v 30 dneh od dne, ko je imenovana oziroma izvoljena
večina članov sveta zavoda.
Dosedanji člani sveta zavoda opravljajo
svojo funkcijo do konstituiranja novega sveta skladno s tem sklepom. Dosedanjim
članom sveta preneha mandat z dnem konstituiranja sveta skladno s tem sklepom.
7. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi Sklepa o ustanovitvi javnega
zavoda Slovensko narodno gledališče Opera in balet Ljubljana (Uradni list RS,
št. 37/10) vsebuje naslednje prehodne in
končne določbe:
»PREHODNE IN KONČNE DOLOČBE
2. člen
Strokovni svet zavoda razpiše nove volitve
predstavnikov zaposlenih v strokovni svet zavoda v skladu s tem sklepom
najpozneje v 15 dneh po uveljavitvi tega sklepa.
Ravnatelj najpozneje v 15 dneh po
uveljavitvi tega sklepa pozove Društvo baletnih umetnikov Slovenije, da najpozneje
v 15 dneh od prejema poziva imenuje novega člana strokovnega sveta.
Novoizvoljena predstavnika zaposlenih v
strokovnem svetu ter novi član, ki ga imenuje Društvo baletnih umetnikov
Slovenije, opravljajo svojo funkcijo do izteka mandata strokovnega sveta
zavoda.
Dosedanja predstavnika zaposlenih v
strokovnem svetu zavoda opravljata svojo funkcijo do prve seje strokovnega
sveta po novih volitvah v skladu s tem sklepom, ko jima preneha mandat.
Prva seja strokovnega sveta zavoda v
spremenjeni sestavi se izvede najpozneje v 30 dneh po tem, ko sta izvoljena
nova predstavnika zaposlenih in je Društvo baletnih umetnikov Slovenije
imenovalo novega člana v strokovni svet zavoda.
3. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep
o spremembah Sklepa o ustanovitvi javnega zavoda Slovensko narodno gledališče
Opera in balet Ljubljana (Uradni list RS, št. 197/20)
spreminja 31. člen sklepa tako, da se glasi:
»31. člen
Svet zavoda in strokovni svet zavoda se konstituirata
najkasneje v dveh mesecih od uveljavitve tega sklepa. Do takrat opravljajo
nujne naloge obstoječi organi.
Dosedanji direktor nadaljuje z delom kot direktor zavoda do izteka mandata, za katerega je bil imenovan.«;
spreminja 36. člen sklepa tako, da se glasi:
»36. člen
Direktor poskrbi za vpis tega sklepa v
sodni register skladno z veljavnimi predpisi.«;
ter vsebuje naslednji prehodni in končno
določbo:
»PREHODNI IN KONČNA DOLOČBA
8. člen
Svet zavoda v osmih dneh od uveljavitve
tega sklepa s sklepom razpiše nove volitve za predstavnika delavcev v svetu
zavoda.
9. člen
Nove člane sveta zavoda se izvoli oziroma
imenuje najpozneje v 45 dneh po uveljavitvi tega sklepa. Dosedanjim članom
sveta zavoda preneha mandat z dnem konstituiranja novega sveta zavoda.
Konstitutivno sejo novega sveta zavoda skliče direktor najpozneje v osmih dneh
od dneva, ko je imenovana oziroma izvoljena večina novih članov sveta zavoda.
10. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep
o spremembi Sklepa o ustanovitvi javnega zavoda Slovensko narodno gledališče
Opera in balet Ljubljana (Uradni list RS, št. 60/22)
vsebuje naslednjo končno določbo:
»KONČNA DOLOČBA
2. člen
Ta sklep začne veljati naslednji dan po
objavi v Uradnem listu Republike Slovenije.«.