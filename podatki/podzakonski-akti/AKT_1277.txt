I. SPLOŠNE DOLOČBE
1. člen
(vsebina splošnega akta)
Ta splošni akt določa programske vsebine, ki bi lahko
škodovale telesnemu, duševnemu ali moralnemu razvoju otrok (v nadaljnjem
besedilu: razvoj otrok), stopnjo zaščite in načine razvrščanja ter označevanja
v tem splošnem aktu določenih programskih vsebin ter smernice za njihovo
predvajanje.
2. člen
(pomen izrazov)
(1) Izrazi, uporabljeni v tem splošnem aktu, imajo za namene
tega splošnega akta naslednji pomen:
1.     
»Diskriminacija« je kakršnokoli neenakopravno obravnavanje ali
spodbujanje k takemu obravnavanju na osnovi spola, rase, etnične pripadnosti,
narodnosti, jezika, vere ali prepričanja, družbenega razreda, spolne
usmerjenosti, starosti, invalidnosti, telesne pojavnosti ali druge osebne okoliščine.
2.     
»Fikcijske programske vsebine« so programske vsebine, v katerih so
prikazani neresnični ali izmišljeni oziroma domišljijski dogodki, lahko tudi
domišljijsko obdelani resnični dogodki (npr. biografije). Med fikcijske
programske vsebine sodijo zlasti filmi, serijski filmi, nanizanke,
nadaljevanke, risanke in animirani filmi.
3.     
»Izvedljivost dejanj« pomeni, da programska vsebina prikazuje dejanja,
ki jih je mogoče v vsakdanjem življenju izvesti.
4.     
»Kategorizacija programskih vsebin« je razvrščanje programskih vsebin
glede na njihovo potencialno škodljivost za posamezno starostno skupino
gledalcev. Strožja kategorizacija programske vsebine pomeni dodelitev višje
starostne omejitve.
5.     
»Nasilje« je vedenje, pri katerem se z uporabo sile, grožnje ali na drug
neprimeren način poseže v integriteto oseb ali oškoduje oziroma poškoduje
osebe, druga živa bitja ali materialne stvari in zajema zlasti fizično,
verbalno ali psihično nasilje, (samo)uničevalno vedenje, nasilno ali
nekonsenzualno spolnost.
6.     
»Nefikcijske programske vsebine« so programske vsebine, ki so s strani
gledalcev dojete kot resnične, kot so zlasti resničnostne, dokumentarne,
izobraževalne, kontaktne in pogovorne oddaje, dokumentarni filmi in zabavni
kvizi.
7.     
»Negativno ovrednoteno« pomeni, da je v programski vsebini jasno
izraženo sporočilo, da je določeno dejanje družbeno nesprejemljivo, škodljivo,
nevarno, zmotno ali kaznovano.
8.     
»Neupravičeno nasilje« je prikazovanje prekomernega nasilja, ki presega
stopnjo nasilja, potrebno za dosego cilja tega nasilja (npr. izživljanje,
mučenje). To je nasilje, ki nima konteksta oziroma namena, ki bi prikaz tega
nasilja utemeljeval (je samemu sebi namen).
9.     
»Otrok« je oseba, ki še ni dopolnila 18 let.
10.  
»Otroške programske vsebine« so programske vsebine, ki so namenjene
mlajšim otrokom do 12. leta in so ustvarjene prav zanje (npr. otroški igrani
ali risani filmi in nadaljevanke, poučni kvizi in tekmovanja, pravljice).
11.  
»Pogost prikaz določenih dejanj« pomeni, da prikaz določenih dejanj
obsega pomemben del celotne programske vsebine.
12.  
»Pornografske programske vsebine« so programske vsebine, katerih
primarni namen je spolna stimulacija občinstva in ki nazorno prikazujejo spolne
organe ali eksplicitne podobe konsenzualne človeške spolnosti z nazornim
prikazom spolnih organov.
13.  
»Pozitivno ovrednoteno« pomeni, da je v programski vsebini jasno
izraženo sporočilo, da je določeno dejanje družbeno sprejemljivo ali
odobravano.
14.  
»Prikaz(ovati)« pomeni implicitno ali eksplicitno vizualno,
avdiovizualno, zvočno, verbalno ali drugačno prikazovanje, nakazovanje,
opisovanje ali predstavitev.
15.  
»Seksualne programske vsebine« so programske vsebine, katerih primarni
namen je spolna stimulacija občinstva in ki prikazujejo zapeljive poze ali
seksualne položaje brez prikazovanja spolnih organov ter simulirajo, nakazujejo
ali namigujejo na konsenzualno človeško spolnost brez elementov nasilja,
poniževanja ali žaljenja.
16.  
»Zdravju škodljive snovi« so strupene snovi ali snovi, katerih zloraba
je lahko škodljiva oziroma nevarna (npr. lepila, topila, zdravila, čistila,
pirotehnika).
(2) Ostali izrazi, uporabljeni v tem splošnem aktu, imajo
enak pomen, kot ga določata zakon, ki ureja avdiovizualne medijske storitve, in
zakon, ki ureja medije.
II. SMERNICE ZA PREDVAJANJE PROGRAMSKIH VSEBIN, KI BI LAHKO
ŠKODOVALE RAZVOJU OTROK
3. člen
(kategorizacija vsebin)
(1) Pri kategorizaciji programskih vsebin v eno izmed
kategorij, opredeljenih v 5., 6., 7. in 8. členu tega splošnega akta, mora
ponudnik avdiovizualnih medijskih storitev upoštevati smernice iz tretjega
odstavka tega člena. Smernice se uporabljajo za kategorizacijo vseh programskih
vsebin, ki jih zagotavljajo ponudniki avdiovizualnih medijskih storitev v
okviru lastnih sporedov ali katalogov.
(2) Ponudniki avdiovizualnih medijskih storitev morajo
programske vsebine, ki bi lahko škodovale razvoju otrok, kategorizirati glede
na prisotnost vseh naslednjih elementov:
a)    
nasilja in njegovih posledic;
b)    
nevarnega vedenja;
c)    
strašljivih vsebin;
d)    
tobačnih izdelkov, drog, alkohola in drugih zdravju nevarnih snovi;
e)    
neprimernega jezika;
f)     
golote;
g)    
spolnosti;
h)    
diskriminacije.
(3) Ponudniki avdiovizualnih medijskih storitev morajo pri
presoji vsakega elementa iz prejšnjega odstavka upoštevati:
a)    
kontekst, v katerem se glede na pričakovanja gledalcev določenega žanra
in namen programske vsebine pojavijo prizori, ki bi lahko škodovali razvoju
otrok (npr. izobraževalni, zgodovinski ali komičen kontekst, kritična obravnava
škodljivega vedenja ali ozaveščanje o njegovi nevarnosti ali škodljivosti se
lahko kategorizira manj strogo; na blažjo kategorizacijo lahko vplivajo tudi
drugačne družbene norme v času nastanka programske vsebine, kot je npr.
sprejemljivost in razširjenost kajenja v preteklosti);
b)    
učinke programske vsebine in občutja, ki jih ta pri gledalcih vzbuja
(npr. programska vsebina kot celota povzroča občutke nelagodja ali tesnobe,
čeprav ne vsebuje izrazitih prizorov, ki bi bili neprimerni za posamezno
starostno skupino, ali obratno, določen prizor, ki je za posamezno starostno
skupino gledalcev lahko neprimeren, zavzema neznaten del programske vsebine in
zato ne vpliva bistveno na občutke, ki jih programska vsebina kot celota vzbudi
pri svojih gledalcih);
c)    
stopnjo realističnosti in vrsto programskih vsebin (npr. nefikcijske
programske vsebine se praviloma kategorizirajo strožje kot fikcijske, saj jih
otroci dojemajo kot bolj resnične v primerjavi s fikcijskimi);
d)    
pogostost, trajanje, intenzivnost (npr. zvočna, verbalna, vizualna,
tekstovna poudarjenost) in podrobnosti prizorov, ki bi lahko škodovali razvoju
otrok (npr. programske vsebine s podrobnimi ali intenzivnimi prizori, ki pri
gledalcu izzovejo vznemirjenje, nelagodje, tesnobo ali strah, se praviloma
kategorizirajo strožje);
e)    
izvedljivost dejanj, ki jih otroci lahko posnemajo in bi bila zato lahko
nevarna ali škodljiva za njihov razvoj, zdravje in varnost (npr. prikazovanje
podrobnosti nevarnih poskusov, uporabe oziroma zlorabe dostopnih orodij in
drugih predmetov, se, če gre za dejanja, ki jih otroci lahko posnemajo,
praviloma kategorizira strožje);
f)     
vrednotenje prikazanih dejanj (npr. pozitivno vrednotenje ali
poveličevanje nasilja, spodbujanje ali poveličevanje uporabe zdravju nevarnih
snovi se kategorizira strožje, programske vsebine, ki ta dejanja negativno
vrednotijo oziroma implicitno ali eksplicitno kritizirajo, se praviloma
kategorizira manj strogo) in
g)    
način obravnavanja tematike z vidika primernosti za posamezno starostno
skupino.
4. člen
(otroške programske vsebine)
(1) Otroške programske vsebine ne smejo vsebovati prizorov
uživanja drog in zdravju nevarnih snovi, uporabe alkohola, kajenja, nasilja ali
nevarnega vedenja, ki bi ga lahko otroci posnemali na nevaren način, razen če
so upravičeni s kontekstom ali negativno ovrednoteni.
(2) Prikazi golote in spolnosti v otroških programskih
vsebinah so dovoljeni le, če imajo izobraževalni namen ali so redki, diskretni
in omejeni na prizore, ki so jim otroci lahko priča v svojem vsakodnevnem
življenju, kot so npr. dojenje, tuširanje, poljubi, objemi.
(3) Neprimeren jezik je lahko v otroških programskih vsebinah
prisoten le izjemoma in če je upravičen s kontekstom.
(4) V televizijskih programih prehod od programskih vsebin,
namenjenih mlajšim starostnim skupinam, do programskih vsebin, namenjenih
starejšim gledalcem, praviloma ne sme biti nenaden, temveč mora biti postopen.
(5) Enako kot programske vsebine se obravnavajo tudi
napovedniki za te programske vsebine.
III. PROGRAMSKE VSEBINE, KI BI LAHKO ŠKODOVALE RAZVOJU OTROK
5. člen
(programske vsebine, primerne za otroke z vodstvom staršev)
(1) Programske vsebine, primerne za otroke z vodstvom
staršev, so programske vsebine, ki so primerne za vse starostne skupine
gledalcev, vendar vsebujejo posamezne prizore, ki lahko vznemirijo otroke do
12. leta ali so jim nerazumljive brez vodstva odraslih oseb. Zanje so značilni
redki, kratki, neintenzivni in diskretni prizori elementov iz drugega odstavka
3. člena tega splošnega akta. V njih se lahko pojavijo:
a)    
blagi in redki prizori nasilja ali trpljenja;
b)    
redki prizori nevarnega vedenja, ki bi ga otroci lahko posnemali;
c)    
redki, kratki in neintenzivni grozljivi ali strašljivi prizori, zvoki
ali učinki;
d)    
redki in kratki prizori uporabe tobačnih izdelkov ali alkohola ali znaki
blage opitosti, če so ti prikazani na komičen ali lahkoten način;
e)    
redki, kratki in nenazorni prizori uporabe mehkih drog, prikazane na
način, da je mlajši otroci kot take ne bodo prepoznali, ali pa prikazane na
komičen ali lahkoten način;
f)     
blag neprimeren jezik z redko uporabo kletvic, ki jih gledalec zazna kot
kletvico in ne kot mašilo, vendar njihova uporaba ni žaljiva ali intenzivna;
g)    
redki in kratki prizori golote brez konteksta spolnosti, ki presegajo
dejavnosti, ki so jim otroci lahko priča v svojem vsakodnevnem življenju (npr.
nudistična plaža);
h)    
redki in diskretni prizori spolnosti, ki so prikazani s poljubljanjem,
zapeljevanjem, nenazornim dotikanjem ali slačenjem in lahko nakazujejo na
spolni odnos;
i)      
redki in kratki prizori diskriminacije, ki so prikazani v izobraževalnem
ali zgodovinskem kontekstu in so nedvoumno negativno ovrednoteni ali ki
prikazujejo diskriminatorno vedenje komičnega antijunaka na način, da se
povprečen gledalec z njim ne bi identificiral.
6. člen
(programske vsebine, ki niso primerne za otroke do 12. leta)
(1) Za programske vsebine, ki bi lahko škodovale razvoju
otrok do 12. leta in so zato neprimerne za to starostno skupino, so značilni
občasni, zmerno dolgi, zmerno intenzivni, nazornejši prizori elementov iz
drugega odstavka 3. člena tega splošnega akta. V njih se lahko pojavi(-jo):
a)    
občasno zmerno nasilje, trpljenje ali krvavi prizori, redki prizori
hudega nasilja brez nazornega prikazovanja podrobnosti ali poudarjanja poškodb
in krvi, prizori spolnega nasilja, ki so le nakazani;
b)    
občasni nazornejši prizori nevarnega vedenja, ki bi ga otroci lahko
posnemali;
c)    
zmerno strašljivi ali grozljivi prizori, zvoki ali učinki;
d)    
občasna uporaba tobačnih izdelkov ali občasna prekomerna uporaba
alkohola z redkimi in blagimi prikazi učinkov prekomernega uživanja alkohola
(npr. nespodobno vedenje, težave z govorjenjem, opotekanje);
e)    
občasni prizori uporabe drog ali zlorabe drugih zdravju nevarnih snovi,
ki ne spodbujajo, poveličujejo ali nazorno prikazujejo uživanja teh snovi;
f)     
zmeren neprimeren jezik z občasno uporabo kletvic, ki jih gledalec zazna
kot kletvico in ne kot mašilo, vendar njihova uporaba ni žaljiva ali
intenzivna;
g)    
pogosti ali daljši prizori golote brez konteksta spolnosti ali občasni
prizori golote v kontekstu spolnosti;
h)    
občasni in diskretni prizori spolnosti, ki so jasno prepoznani kot
spolna aktivnost, vendar ne prikazujejo podrobnosti, razen če so predvajani z
namenom obveščanja oziroma izobraževanja o človeški spolnosti ali zdravju;
i)      
občasni ali zmerno dolgi prizori diskriminacije, ki lahko vključujejo
občasne elemente nasilja le, če so ti negativno ovrednoteni.
7. člen
(programske vsebine, ki niso primerne za otroke do 15. leta)
(1) Za programske vsebine, ki bi lahko škodovale razvoju
otrok do 15. leta in so zato neprimerne za to starostno skupino, so značilni
pogosti, dolgi, intenzivni, nazorni ali podrobni prizori elementov iz drugega
odstavka 3. člena tega splošnega akta. V njih se lahko pojavi(-jo):
a)    
pogosto zmerno nasilje, trpljenje ali krvavi prizori, nazorno
prikazovanje posledic, občasni prizori hudega nasilja, občasni nenazorni
prizori spolnega nasilja;
b)    
podrobni prizori nevarnega vedenja, ki bi ga otroci lahko posnemali;
c)    
intenzivni ali dolgotrajni strašljivi ali grozljivi prizori, zvoki ali
učinki;
d)    
pogosti prizori uporabe tobačnih izdelkov ali prekomernega uživanja alkohola
z intenzivnimi prikazi učinkov prekomernega uživanja alkohola (npr. nasilno
vedenje, bruhanje, izguba zavesti);
e)    
občasni nazorni prizori uporabe drog ali zlorabe drugih zdravju nevarnih
snovi, ki prikazujejo uživanje drog ali njegove posledice, vendar ne spodbujajo
ali poveličujejo uživanja teh snovi;
f)     
neprimeren jezik s pogosto uporabo grobih kletvic ali vulgarnih izrazov;
g)    
pogosti ali dolgi prizori golote v kontekstu spolnosti;
h)    
prizori spolnosti, ki jasno prikazujejo spolno aktivnost, ki so lahko pogosti,
dolgi ali pa so poudarjeni z vizualnimi ali zvočnimi učinki (npr. dolgi,
počasni ali bližnji posnetki, gibanje kamere ob telesih, glasba ipd.), vendar
so brez nazornega prikazovanja podrobnosti, razen če so predvajani z namenom
obveščanja oziroma izobraževanja o človeški spolnosti ali zdravju;
i)      
pogosti ali dolgi prikazi diskriminacije, ki lahko vključujejo pogoste
elemente nasilja.
8. člen
(programske vsebine, ki niso primerne za otroke do 18. leta)
(1) Za programske vsebine, ki bi lahko škodovale razvoju
otrok do 18. leta in so zato neprimerne za to starostno skupino, so značilni
zelo pogosti, zelo dolgi, zelo intenzivni, zelo nazorni ali zelo podrobni
prizori elementov iz drugega odstavka 3. člena tega splošnega akta, ki so
prikazani v vsebinah, primarno namenjenih odraslim. V njih se lahko
pojavi(-jo):
a)    
hudo nasilje ali trpljenje, hudi krvavi prizori, prikazi spolnega
nasilja, podrobni ali nazorni prikazi težkih ali strašljivih posledic nasilja
(npr. pohabljena telesa, smrtne poškodbe);
b)    
zelo intenzivni ali zelo dolgi grozljivi ali strašljivi prizori, zvoki
ali učinki;
c)    
vsebine, ki v velikem delu tematizirajo nasilništvo, kriminal, spolnost,
alkoholizem ali narkomanijo, vključno z nazornimi prizori uporabe drog, zlorabe
alkohola ali drugih zdravju nevarnih snovi, in niso negativno ovrednotene;
d)    
močno neprimeren jezik, ki vključuje pogosto, agresivno ali ponavljajočo
se uporabo najhujših kletvic ali vulgarnih izrazov, ki pri povprečni odrasli
osebi povzročijo občutke nelagodja, manjvrednosti, zgražanja ipd.;
e)    
zelo podrobni prikazi golote ali spolnosti v vsebinah, katerih primarni
namen ni povzročanje spolne stimulacije občinstva;
f)     
seksualne programske vsebine;
g)    
pogosti, dolgi, hudi ali nazorni prizori diskriminacije, ki lahko
vključujejo pogoste elemente hujšega nasilja.
9. člen
(vsebine za odrasle)
Vsebine za odrasle so razvoju otrok najbolj škodljive
programske vsebine, med katere sodijo zlasti:
a)    
neupravičeno nasilje;
b)    
pornografske programske vsebine.
IV. PREHODNA IN KONČNA DOLOČBA
10. člen
(prenehanje veljavnosti)
Z dnem uveljavitve tega splošnega akta preneha veljati
Splošni akt o zaščiti otrok in mladoletnikov v avdiovizualnih medijskih
storitvah (Uradni list RS, št. 84/13).
11. člen
(začetek veljavnosti)
Ta splošni akt začne veljati petnajsti dan po objavi v Uradnem
listu Republike Slovenije.
Št. 0073-10/2022/8
Ljubljana, dne 21. junija 2022
EVA 2022-3340-0040
Mag. Tanja Muha
direktorica