1. člen
Ta pravilnik določa reprezentativni trg ovčjega mesa in način
poročanja pravnih in fizičnih oseb glede cen klavnih trupov ovc v skladu z
Uredbo Komisije (ES) št. 1249/2008 z dne 10. decembra 2008 o podrobnih pravilih
za uporabo lestvic Skupnosti za razvrščanje trupov goved, prašičev in ovac ter
sporočanje njihovih cen (UL L št. 337 z dne 16. 12. 2008, str. 3) in Uredbo
Komisije (ES) št. 315/2002 z dne 20. februarja 2002 o ugotavljanju cen svežih
ali ohlajenih ovčjih trupov na reprezentativnih trgih Skupnosti (UL L št. 50 z
dne 21. 2. 2002, str. 197).
2. člen
(1) Za I. reprezentativni trg ovčjega mesa se štejejo
proizvajalci ovčjega mesa, ki redijo več kot 300 primernih ovc za proizvodnjo
težkih jagnjet, za II. reprezentativni trg pa se štejejo klavnice, ki zakoljejo
več kot 600 živali vrste ovc na leto in ki so razvrščene v kategorije iz
tretjega odstavka tega člena v skladu z: 
-       
Uredbo Sveta (ES) št. 1234/2007 z dne 22. oktobra 2007 o vzpostavitvi
skupne ureditve kmetijskih trgov in o posebnih določbah za nekatere kmetijske
proizvode (»Uredba o enotni SUT«) (UL L št. 299 z dne 16. 11. 2007, str. 1),
zadnjič spremenjeno z Uredbo Sveta (ES) št. 13/2009 z dne 18. decembra 2008 o
spremembi Uredb (ES) št. 1290/2005 o financiranju skupne kmetijske politike in
(ES) št. 1234/2007 o vzpostavitvi skupne ureditve kmetijskih trgov in o
posebnih določbah za nekatere kmetijske proizvode (Uredba o enotni SUT) za
vzpostavitev sistema razdeljevanja sadja v šolah (UL L št. 5 z dne 9. 1. 2009,
str. 1); 
-       
Uredbo Komisije (ES) št. 1249/2008 z dne 10. decembra 2008 o podrobnih pravilih
za uporabo lestvic Skupnosti za razvrščanje trupov goved, prašičev in ovac ter
sporočanje njihovih cen (UL L št. 337 z dne 16. 12. 2008, str. 3) in 
-       
predpisom, ki ureja ocenjevanje in razvrščanje trupov ovc jagnjet in
sesnih jagnjet na klavni liniji. 
(2) Pravne in fizične osebe iz prejšnjega odstavka vsak teden
do torka do 12. ure posredujejo Agenciji Republike Slovenije za kmetijske trge
in razvoj podeželja (v nadaljnjem besedilu: agencija) cene v EUR/100 kg žive
oziroma klavne mase za posamezno kategorijo, skupno maso po posameznih
kategorijah in število klavnih trupov po posameznih kategorijah iz tretjega
odstavka tega člena za pretekli teden, na obrazcih iz Priloge 1 oziroma Priloge
2, ki sta sestavni del tega pravilnika. Pri izračunu cene se upošteva masa
ohlajenih trupov, ki je enaka masi toplih trupov, zmanjšani za 3,1%. 
(3) Kategorije, za katere se spremljajo cene, so: 
-       
jagnjeta za zakol, stara manj kot 12 mesecev, z ocenjeno ali dejansko
maso trupa manj kot 13 kg; 
-       
jagnjeta za zakol, stara manj kot 12 mesecev, z ocenjeno ali dejansko
maso trupa od 13 do manj kot 22 kg; 
-       
jagnjeta za zakol, stara manj kot 12 mesecev, z ocenjeno ali dejansko
maso trupa 22 kg in več; 
-       
druge ovce za zakol, starejše od 12 mesecev. 
(4) Cene iz drugega odstavka tega člena so cene brez DDV, na
2 decimalki natančno. Pri izračunu cene agencija glede na velikost in
pomembnost posameznega reprezentativnega trga izračunano tržno ceno ponderira s
koeficientom, ki se tedensko spreminja glede na število in maso prodanih oziroma
zaklanih živali. Kjer so cene določene na podlagi žive mase, se izračuna ceno
za klavno maso tako, da se ceno na kilogram žive mase deli z najvišjim
pretvornim koeficientom 0,50. Kjer pa se običajno vključita k trupu tudi glava
in drobovje, je za jagnjeta, ki tehtajo do 28 kg žive mase, najvišji pretvorni
koeficient 0,58. 
(5) Pravne in fizične osebe iz prvega odstavka tega člena
posredujejo podatke iz tega pravilnika preko spletne aplikacije, elektronske
pošte ali faksa.
3. člen
Kontrolo o točnosti podatkov in poročanih cenah po tem
pravilniku opravlja Inšpektorat Republike Slovenije za kmetijstvo, gozdarstvo
in hrano. Proizvajalci ovčjega mesa in klavnice iz prvega odstavka drugega
člena morajo za ta namen hraniti vso dokumentacijo, povezano s poročanjem cen,
najmanj 24 mesecev.
4. člen
Z dnem uveljavitve tega pravilnika se preneha uporabljati
Odredba o določitvi reprezentativnih trgov in o tržno informacijskem sistemu za
trg ovčjega mesa (Uradni list RS, št. 46/01 in 45/08 – ZKme-1).
5. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-426/2008
Ljubljana, dne 24. marca 2009
EVA 2009-2311-0093
dr. Milan Pogačnik l.r. 
Minister 
za kmetijstvo, 
gozdarstvo in prehrano

Priloga
1: Obrazec za tedensko posredovanje cen, mase in števila živali za proizvajalce
ovčjega mesa
Priloga
2: Obrazec za tedensko posredovanje cen in količin klavnih trupov oziroma
polovic ovc za klavnice