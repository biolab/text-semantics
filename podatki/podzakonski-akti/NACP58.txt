UVOD
Po odmevnih dogodkih v svetu in Evropi tudi Evropska unija
daje velik poudarek varnosti njenih državljanov. Na podlagi temeljnega
dokumenta, tako imenovanega Haaškega programa, je Europol v letu 2006 na
podlagi podatkov držav članic EU in prispevkov Eurojusta pripravil oceno
ogroženosti na področju organiziranega kriminala za leto 2006 (Organised Crime
Threat Assessment). Analiza zbranih kriminalističnih obveščevalnih podatkov je
omogočila določitev kriminalitetnih področij, na katerih bi bilo ukrepanje
organov kazenskega in sodnega pregona najučinkovitejše. Na ta način so bile
določene tudi smernice in prednostne naloge držav članic EU za omejevanje in
onemogočanje kriminalnih dejavnosti v jugovzhodni Evropi, in sicer na področju
trgovanja s prepovedanimi drogami, nezakonitega priseljevanja in trgovine z ljudmi,
zaščite finančnih interesov, goljufij in pranja denarja. Oceno o nevarnosti in
iz nje izhajajoče prednostne naloge je odobril Svet EU za pravosodje in
notranje zadeve na svojem rednem zasedanju junija 2006. Smernice in prednostne
naloge iz navedene ocene so bile upoštevane tudi pri opredelitvi strateških
programov v Resoluciji o nacionalnem programu preprečevanja in zatiranja
kriminalitete za obdobje 2007–2011. 
Državni zbor RS je sprejel Resolucijo o preprečevanju in
zatiranju kriminalitete (Uradni list RS, št. 43/06), ki vsebuje tudi oceno
stanja v daljšem časovnem obdobju. Pri pripravi Resolucije o nacionalnem
programu preprečevanja in zatiranja kriminalitete je bila ta dopolnjena s
podatki za leto 2005. 
Na podlagi podatkov je moč povzeti nekatere zaključke,
predvsem v obdobju po 1. 1. 1995, ko je stopil v veljavo nov Kazenski zakonik
Republike Slovenije in uvedel t. i. predlagalne delikte. V obdobju 1995–2005 je
skupno število evidentiranih kaznivih dejanj z 38.178 naraslo na 84.379. V
skupnem številu izstopajo kazniva dejanja premoženjske kriminalitete. Na
področju kriminalitete, povezane s prepovedanimi drogami, je stanje v enakem
časovnem obdobju v rahlem porastu in se giblje okoli 1200 kaznivih dejanj na
letni ravni od leta 1999 naprej. Vzpodbudno je stanje na področju nezakonitih
migracij, saj se je stanje nedovoljenih prehodov čez državno mejo po letu 2000
s 35.892 spustilo na okoli 5890 oseb in je v zadnjih štirih letih konstantno.
Kaznivih dejanj s področja terorizma ni bilo. Gospodarska kriminaliteta je v
primerjanem obdobju porasla s 4.162 na 6.115 v letu 2005 ali za okoli 33% z
vmesnimi nihanji. Njena značilnost je spreminjanje pojavnih oblik, težavnost
preiskovanja in dokazovanja ter povzročena velika premoženjska škoda. Trendi na
področju kaznovalne politike kažejo, da so kazenska sodišča v letu 1995 izrekla
3.462 obsodb, porast se je v naslednjih letih nadaljeval in v letu 2005 je bilo
obsojenih 7.718 oseb. Tudi število povprečno zaprtih oseb na leto se je s 682
zaprtih v letu 1996 povzpelo na 1137 oseb v letu 2005. Še vedno ostaja problem
reintegracije obsojencev, saj statistike kažejo, da je odstotek povratništva na
nekaterih področjih okoli 50%. 
Republika Slovenija je varna država, kar potrjuje tudi
javnomnenjska raziskava Centra za raziskave javnega mnenja pri Fakulteti za
družbene iz oktobra 2006, vendar nas dogodki in kriminalna dejanja doma in v
svetu vsak dan znova opomnijo, da je varnost dobrina, ki ni samoumevna. Zato se
je treba za ohranitev relativno visoke stopnje varnosti v Sloveniji potruditi
in prav za doseganje tega cilja je bila pripravljena Resolucija o nacionalnem
programu preprečevanja in zatiranja kriminalitete (v nadaljevanju: resolucija o
nacionalnem programu). Podatki zadnjega desetletja kažejo, da se število
prijavljenih kriminalnih dejanj povečuje, množijo se nevarnosti, ki ogrožajo
življenje, zdravje, osebno varnost in premoženje ljudi. Nevarnosti pa se le ne
množijo, pač pa prihajajo v oblikah, ki jih nedavno nismo dobro poznali.
Prepoznavanje teh nevarnosti, njihovo predvidevanje in ustrezno reagiranje
nanje pa ne sme biti samo stvar občutka, izkušenj ali intuicije ljudi, ki
odločajo, pač pa mora na te izzive odgovoriti stroka ob upoštevanju znanstvenih
spoznanj. Marsikdo v Sloveniji še vedno misli, da je za varnost odgovorna le
policija. To je seveda preživet koncept, pogled sodobne varnostne teorije na to
vprašanje je, da je za varnost odgovoren prav vsak posameznik, ki lahko s
samozaščitnim ravnanjem pripomore k manjši viktimizaciji. Varnost mora biti
tudi skrb vsake organizacije, poslovnega sistema, samoupravne lokalne
skupnosti, nevladnih organizacij in seveda državnih organov, ki imajo za
preprečevanje in zatiranje kriminalitete posebna zakonska pooblastila. Vendar
tudi ti organi, kljub zakonskim pooblastilom, ne morejo biti samozadostni,
ampak morajo v partnerskem odnosu z navedenimi subjekti storiti maksimum. V
resoluciji o nacionalnem programu so identificirani in obravnavani samo tisti
kriminalitetni problemi, ki jim v naslednjem petletnem obdobju, od leta 2007 do
2011, Slovenija namerava posvetiti največjo pozornost in z uresničitvijo
predvidenih programov in strategij doseči v resoluciji o nacionalnem programu
postavljene cilje. Na ta način bomo dosegli tudi cilj, da se bodo ljudje v
Sloveniji še naprej počutili varne. Pri tem ne smemo pozabiti na pomen varstva
človekovih pravic in svoboščin, ki so temelj vsake demokratične družbe.
1 RAZLOGI ZA NASTANEK RESOLUCIJE O NACIONALNEM PROGRAMU
V državah Evropske unije ni običajna praksa, da bi sprejemali
posebne nacionalne strategije ali programe, ki bi celovito obravnavali
preprečevanje in zatiranje kriminalitete. Ponavadi je kriminalitetna politika
vključena v druge politike, predvsem socialne in izobraževalne programe ter v
strategije delovanja države na lokalnih ravneh. Politike obravnavajo načela,
naloge in ukrepe predvsem na preventivnem področju. Sicer pa si Evropska unija
prizadeva v vseh državah članicah poenotiti politiko na posameznih kritičnih
področjih, kot je trgovina z ljudmi, boj proti drogam, preprečevanje pranja
denarja, korupcija, zaradi aktualnih razmer pa je zelo pomemben boj proti
terorizmu. 
Pravna podlaga za pripravo in sprejem resolucije o
nacionalnem programu je določba 135. člena Zakona o policiji (Uradni list RS,
št. 107/06 – uradno prečiščeno besedilo), ki določa, da Republika Slovenija
določi Nacionalni program preprečevanja in zatiranja kriminalitete v Republiki
Sloveniji. 
Resolucija o preprečevanju in zatiranju kriminalitete (Uradni
list RS, št. 43/06) je v poglavju z naslovom Uresničevanje resolucije določila
rok, v katerem mora Vlada Republike Slovenije izdelati nacionalni program ter
ga poslati v obravnavo v Državni zbor Republike Slovenije, usmeritve, podane v
resoluciji, pa predstavljajo temelj za njegovo izdelavo.
2 CILJI RESOLUCIJE O NACIONALNEM PROGRAMU
Cilj resolucije o nacionalnem programu je usmeriti napore
institucij države in civilne družbe v ustvarjanje okoliščin, ki bodo
prebivalcem in prebivalkam (v nadaljevanju besedila so izrazi v moški obliki in
veljajo za moške in ženske) Republike Slovenije zagotovile bivanje in delo v
varnem okolju in na ta način omogočile kakovostno zasebno in družbeno
življenje. 
Doseči želimo, da bi se ljudje v Sloveniji počutili varne. 
Na podlagi ugotovljenih problemov na področju preprečevanja
in zatiranja kriminalitete so na posameznih področjih postavljeni naslednji
cilji: 
-       
zmanjšati kriminaliteto v urbanih okoljih; 
-       
postopno zmanjševati število premoženjskih kaznivih dejanj, povečati
občutek varnosti in zadovoljstva državljanov z delom policije in drugih
državnih organov, zmanjševati priložnosti za izvrševanje premoženjske
kriminalitete ter zmanjšanje škode; 
-       
okrepiti medsebojno sodelovanje pri odkrivanju in sankcioniranju
gospodarskih kaznivih dejanj, izboljšati učinkovitost odkrivanja, pregona in
sankcioniranja gospodarske kriminalitete ter pospešiti kazenske postopke; 
-       
z načrtnim in sistematičnim zbiranjem, vrednotenjem, analiziranjem in
posredovanjem kriminalističnih obveščevalnih podatkov o delovanju hudodelskih
združb in njihovih članov v Sloveniji in vzdolž »balkanske poti« zagotoviti
možnosti za uspešno odkrivanje in pregon čezmejne organizirane kriminalitete in
drugih hujših kaznivih dejanj v Sloveniji, državah EU in zahodnega Balkana; 
-       
zmanjšati število uživalcev prepovedanih drog in kaznivih dejanj, ki jih
storijo uživalci prepovedanih drog; 
-       
zmanjšati število nasilnih dejanj mladoletnikov; 
-       
zmanjšati število nasilnih dejanj v družini. Povečati število ukrepov in
dejavnosti za učinkovito pomoč žrtvam in povzročiteljem nasilja s poudarkom na
nerepresivnem delovanju; 
-       
izboljšati učinkovitost dela državnih organov in ustanov na področju
varstva okolja; 
-       
zmanjšati strah občanov pred kriminaliteto; 
-       
zmanjšati delež neprijavljenih kaznivih dejanj, predvsem kaznivih dejanj
z elementi nasilja in izboljšati ter dvigniti standard obravnave žrtev kaznivih
dejanj; 
-       
skrajšati čas odkrivanja storilcev in doseči sprejemanje pravosodnih
odločitev v realnem oziroma razumnem času; 
-       
postaviti temelje za medinstitucionalno sodelovanje, kar je edini
učinkovit način dela pri zatiranju vseh vrst kriminalitete; 
-       
z usklajenim delovanjem državnih organov zagotoviti dosledno izvajanje
obstoječe zakonodaje za odkrivanje, začasno zavarovanje in odvzem premoženjske
koristi v kazenskih postopkih ter na ta način zvišati stopnjo tveganja za
izvrševanje kaznivih dejanj; 
-       
učinkovito pripraviti obsojenca za vključitev v normalno življenje po
prestani kazni in uvedba probacijske službe. Izrekanje visokih denarnih kazni
storilcem gospodarskih kaznivih dejanj in odvzem finančnih koristi ob že
uzakonjenem odvzemu protipravno pridobljene premoženjske koristi. 
Resolucija opredeljuje ključna področja varnosti, ki zadevajo
kriminaliteto, ter probleme v zvezi z njo. Resolucija o nacionalnem programu
poudarja pomen načrtnega in usklajenega izvajanja vseh tistih dejavnosti
državnih institucij, civilne družbe in državljanov, ki lahko kakorkoli
prispevajo k obvladovanju in zmanjševanju kriminalitete, oziroma minimalizirajo
možnosti in priložnosti za izvajanje kaznivih dejanj. Z doslednim uresničevanjem
resolucije o nacionalnem programu se bo povečevalo tudi tveganje posameznikov
in skupin za izvrševanje kaznivih dejanj.
2.1 Pomen preventivnih dejavnosti
Kriminaliteta povzroča veliko škodo tako skupnosti kot
posameznikom. Pojavijo se socialne in ekonomske posledice, čustvene težave pri
žrtvah in njihovih družinskih članih, znižuje se kakovost življenja in ljudem
je onemogočeno, da bi se brez strahu svobodno gibali. Da bi čim bolje
zagotavljali pravico do varnosti in da bi bili občutki ogroženosti in dejanska
ogroženost ljudi čim manjši, je pomembno, da se zavedamo, da ni svobode brez
varnosti in da je življenje v varnem okolju temeljna človekova pravica. Zato je
pomembno, da država nameni ustrezno pozornost preprečevanju kriminalitete in
zagotovi primerna finančna sredstva. Pravica do varnosti oziroma do varnega
življenja ni samo pravica, ampak tudi dolžnost vsakega posameznika, da skrbi za
svojo varnost. Učinkovito preprečevanje kriminalitete je odvisno od številnih
dejavnikov, kar pomeni, da je v to dejavnost treba vključiti različne družbene
subjekte ter vzpostaviti skupno odgovornost. Policija in sodstvo ne moreta biti
edina in ključna pri reševanju varnostnih problemov, zato je treba okrepiti
dejavnosti za izboljšanje medsebojnega sodelovanja. Lokalna raven je tista,
kjer so problemi najbolj očitni, kjer jih ljudje najbolj zaznajo in kjer so
občutki ogroženosti najpogostejši. Organi samoupravnih lokalnih skupnosti lahko
bolje izvajajo dejavnosti za zmanjšanje kriminalitete, bližje so ljudem, bolj
so dostopni ter lažje pomagajo in svetujejo. Zato resolucija o nacionalnem
programu poudarja pomen tesnega sodelovanja državnih organov z organi lokalne
samouprave. Predlagani ukrepi bodo lokalni politiki omogočili ključno mesto pri
izvajanju preventivnih programov, kajti lokalni problemi zahtevajo predvsem
lokalne rešitve. Zagotoviti pa jim je treba finančna sredstva ter zmanjšati
stopnjo centralizacije, kar bo omogočalo samostojnejše reševanje varnostnih
problemov na lokalni ravni. 
Ker je kriminal kompleksen problem, je tudi njegovo
preprečevanje odvisno od številnih dejavnikov, ki zahtevajo celovit družben
pristop, temelječ na sodelovanju oziroma partnerstvu. V praksi sodelovanje med
različnimi subjekti samoupravnih lokalnih skupnosti že sedaj poteka. Nekatere
institucije, kot na primer policija, organi samoupravne lokalne skupnosti,
zaposleni v zasebnem sektorju, prostovoljci, predstavniki medijev,
izobraževalnih institucij, društva, socialne in zdravstvene službe, pravosodje,
predstavniki hišnih svetov, poslovna skupnost in različna poklicna združenja,
se združujejo v t. i. posvetovalna telesa. Ustanovljena so na občinski ravni,
kot na primer Sosvet za varnost državljanov, Svet za varnost državljanov itd. V
Sloveniji jih je nekaj čez sto, kar pomeni, da so organizirana v več kot
polovici občin. Njihovo delo pa ni povsod uspešno, saj institucije običajno
delujejo neodvisno, v skladu s predpisi, ki urejajo področje njihovega
delovanja, niso pa navajene delati skupaj oziroma sodelovati na področju preprečevanja
in zatiranja kriminalitete ter zagotavljanja varnosti v skupnosti. Kljub temu,
da se nekateri predstavniki teh institucij zavedajo pomena sodelovanja in
skupnih akcij, so še vedno v dvomih, kajti ne obstajajo nikakršni
formalnopravni predpisi ali navodila, ki bi določala skupno delo na tem
področju. Zato bi bilo treba urediti formalno pristojnost organov samoupravne
lokalne samouprave in drugih subjektov na območju samoupravne lokalne
skupnosti, da v okviru svojih pristojnosti skupaj rešujejo varnostne probleme.
Na ta način bi omogočili, da partnerstvo postane učinkovito in trajno. Takšna
politika bi pomenila tudi svež pristop k povečevanju varnosti in bi omogočala
celostno reševanje varnostnih problemov. 
Za sistematično preprečevanje kriminalitete je potrebno tudi
stalno spremljanje stanja in ocenjevanja kriminalitetnih gibanj. Da bi v
prihodnosti razvili ustrezne preventivne programe, moramo ugotoviti primerne
metode za njeno preprečevanje, spodbujati uporabo že preizkušenih metod in
pristopov, identificirati vlogo različnih partnerjev, opredeljevati merljive
pokazatelje učinkov preventivne dejavnosti in oceniti celotno preventivno
delovanje. Pomembne informacije o kriminaliteti in lokalni varnostni
problematiki lahko dobimo iz številnih uradnih statistik, od strokovnjakov in
nevladnih organizacij, ki delujejo na območju samoupravne lokalne skupnosti in
se ukvarjajo z občutki ogroženosti ter neprijavljenim kriminalom. Podatke lahko
najdemo tudi v socioloških in psiholoških raziskavah, na primer v viktimizacijskih
študijah in informacijah, ki jih zberejo policisti, da bi ugotovili primernost
različnih ukrepov za zmanjševanje kriminalitete in povečevanje varnosti. 
Pri razvijanju programov je treba upoštevati tudi strah pred
kriminaliteto. Ne glede na to, ali je ta strah utemeljen ali ne, je že prisoten
v naši družbi. Občutki ogroženosti in strah pred viktimizacijo obremenjujejo
državljane, predvsem starejše in tiste iz bolj ogroženih skupin. Ni namreč
nujno, da samo najbolj hude oblike kriminalitete vzbujajo strah, nelagodje in
občutke ogroženosti. Tudi druge oblike vedenja, ki po definiciji niso kazniva
dejanja, motijo državljane v njihovem vsakdanjiku in pomenijo grožnjo njihovemu
dobremu počutju in varnosti. Strah pred kriminaliteto zmanjšuje zaupanje
državljanov v skupnost, omejuje ekonomski razvoj in zmanjšuje kakovost
življenja. Mediji imajo pomembno vlogo pri ustvarjanju občutka ogroženosti,
kajti ljudje si na podlagi teh informacij ustvarijo sliko o družbeni realnosti.
Pogosto poročanje o kriminaliteti in senzacionalizem vplivata na zaznavo
nevarnosti v družbi. Mediji imajo ključno vlogo pri informiranju ljudi o
kriminaliteti in možnostih za njeno preprečevanje, vendar obstaja nevarnost
pretiranega dramatiziranja nekaterih oblik kriminalitete. Zaradi tega je treba
sprejeti takšne ukrepe, ki bodo v sodelovanju z mediji okrepili promocijo
samozaščitnih ukrepov in varnosti kot skupne dobrine. Prav tako je treba
zagotoviti, da bodo preventivni programi medijsko pokriti in dostopni vsem
ljudem. 
Pri preprečevanju kriminala je treba upoštevati, da sodobna
družba, ki jo sociologi označujejo tudi kot družbo tveganja, vključuje pomembne
spremembe v odnosu do posameznika ter med posameznikom in družbo; posameznik ni
vpet v trdne družbene strukture, izpostavljen je nenehnemu spreminjanju,
spreminja se odnos do avtoritet, do vrednostnih sistemov, kar lahko vodi do
občutka dezorientiranosti. 
Prepovedane droge niso nevarne samo za posameznika, temveč se
problem zasvojenosti prenaša na vse družbene skupine. Uporabniki drog
potrebujejo denar za droge, do njega pa pridejo tudi na prepovedan način, saj
so za odmerek droge pripravljeni vlamljati v stanovanja, vozila, poslovne
objekte ter ropati mimoidoče. Treba je ustvariti primerno socialno politiko, ki
bo preprečevala nasilje v družini, druge vrste nasilja in neenakosti, ter
izvajati socialne ukrepe v tistih delih družbe, kjer je problem socialne
izključenosti. 
Kriminaliteta mladih je vse bolj zaskrbljujoča tudi zato, ker
so storilci kaznivih dejanj vse mlajši, zato moramo pri preprečevanju
kriminalitete posvetili posebno pozornost ravno tej ciljni skupini. Mladi, še
zlasti tisti, ki imajo težave v šoli ali pa so žrtve družinskih razmer in ki
jih mreža socialne pomoči izpusti, predstavljajo z vidika kriminala del najbolj
ranljive populacije tako pri nas kot v Evropi. Mnoge raziskave opozarjajo na
dejstvo, da otroci oziroma mladoletniki prevzemajo vzorce reševanja problemov
od staršev, zato je medvrstniško nasilje pogosto le zunanji znak nasilja v
družini in je zato treba vzroke zanj iskati predvsem v družini, in jih tam tudi
reševati. 
Vandalizem, poškodovanje javnega premoženja in javnih
prevoznih sredstev, ogrožanje ljudi z nevarnimi predmeti opozarjajo na nove
oblike nasilja. Nasilje med mladimi in nasilje nad mladimi se pojavlja tudi v
šolah. Skupine, ki se ukvarjajo z organizirano kriminaliteto, vedno pogosteje
vključujejo v svojo dejavnost tudi mlade. Otroci so tudi žrtve spolne zlorabe
in nasilja, kar običajno ostane prikrito zaradi strahu in družinskih pritiskov.
Otroška prostitucija, ki pri nas še ni pereč problem, se v evropskih državah
hitro povečuje. Povečanje obsega mladoletniškega prestopništva je mogoče
pripisati različnim dejavnikom. Zavedati se moramo, da tradicionalne oblike in
metode ukvarjanja z mladoletniškim prestopništvom niso več zadostne, saj
obravnavajo probleme parcialno, zato je potreben nov pristop, ki bo vse
specializirane institucije povezal pri skupnem iskanju rešitev za probleme
mladih. Prav tako je treba promovirati vključevanje mladih v prosocialne
dejavnosti in zagotoviti njihovo sodelovanje. Mladim je treba nameniti večjo
pozornost in omogočiti rizičnim mladostnikom vključevanje v različne koristne
dejavnosti. 
V tem kontekstu je eden najpomembnejših dejavnikov šolska
uspešnost oziroma neuspešnost. Šolsko neuspešni posamezniki so bolj
izpostavljeni tveganjem, ki jih prinaša sodobna družba, potisnjeni so na
družbeni rob in brez perspektive. Osip v šolah, predvsem pri mladih iz
prikrajšanih okolij, je še vedno prevelik, saj nedokončanje šolanja vpliva na
zmanjšanje možnosti za zaposlovanje in s tem posledično v začaran krog
nekompetentnosti, nizkih dohodkov in slabih življenjskih razmer. 
Dejavniki, ki so bili učinkoviti tudi drugod po svetu pri
izboljšanju šolskega uspeha in zmanjševanju nasilja v šolah, so zlasti
dinamično in izkušeno vodenje, usmerjanje in pomoč ministrstva, pristojnega za
šolstvo, ter organov samoupravne lokalne samouprave, prav tako tudi jasno
opredeljeni cilji, visoka usposobljenost učiteljev in drugega šolskega osebja ter
majhno nihanje kadrov. Zelo pomembno je dejavno sodelovanje staršev in njihova
pomoč pri reševanju problemov. Treba je sprejeti takšne ukrepe, ki bodo
zagotovili aktivno in učinkovito pomoč drugih organizacij, kot na primer
svetovalnih centrov za mlade, športnih klubov, socialnih služb, nevladnih
organizacij idr. 
Nasilje mladih je povezano z uporabo prepovedanih drog, kaže
se v nasilju v šolah, do vrstnikov in tudi učiteljev, mladi so pogosto med
povzročitelji škode na javnem premoženju z raznimi oblikami vandalizma. Mladi,
ki se ne morejo uveljaviti v svojem okolju ali v šoli s pozitivnimi dejanji,
poskušajo svojo uveljavitev med vrstniki doseči z nasiljem in grožnjami. 
Večjo pozornost državnih institucij in družbe kot celote je
treba nameniti nasilju do žensk in starejših ljudi. Pri nasilju nad ženskami v
družinskem okolju in na delovnem mestu se soočamo s socialnimi in zdravstvenimi
posledicami takšnega ravnanja. Kljub temu ženske pogosto molčijo o nasilju,
zato organi pregona težje odkrivajo to problematiko. Tudi nasilje nad
starejšimi ljudmi je največkrat skrito očem javnosti, saj se dogaja za stenami
stanovanj, kjer so starejši ljudje lahko izpostavljeni nasilju in slabi oskrbi
pri njihovih vsakodnevnih potrebah. 
Nasilje v družini, naj bo to fizično, psihološko ali spolno,
navadno ostaja skrivnost, ženske se ga sramujejo in ostajajo same s svojo
stisko. Če bi prijavile nasilneža ali se mu uprle, bi se izpostavile novemu
nasilju. Uradna statistika ne daje zanesljivih ocen resnosti problema. Nasilje v
družini je pojav, za katerega je značilna nizka stopnja prijavljanja. V večini
primerov žrtev pozna nasilneža, ki je praviloma njen mož ali partner. To
nasilje je mogoče povezovati z neenakostjo med spoloma in tipično patriarhalno
miselnostjo. Med nasilje pa sodi tudi strah, pa naj si bo to dejanski,
pričakovan ali možen. Negotovost in občutki ogroženosti omejujejo svobodo
gibanja in neodvisnost žensk. Nujno je oblikovati ustrezno politiko za
zmanjševanje tovrstne problematike in pripraviti zbir uspešne prakse. Prav tako
bi morali zagotavljati pomoč zlorabljenim ženskam in z določenimi ukrepi
odpravljati tabuje in molk v zvezi s to problematiko. V okviru kaznovalnega
prava, tako prekrškovnega kot kazenskega, bi bilo za učinkovitejše reševanje
nasilja predvsem med partnerjema in nasilja v družini treba uvesti
evidentiranje nasilnih ravnanj po vsebini odnosov, saj bi bilo takšno zbiranje
podatkov preglednejše in bi olajšalo proučevanje te problematike. Upoštevati pa
je treba tudi možnost, da so žrtve nasilja v družini lahko tudi moški. 
Pravosodni sistem je dokaj šibak v prizadevanjih za reševanje
specifične kriminalitetne problematike. Prav tako prihaja do velikih zastojev v
kazenskem procesu. Izvrševanje zaporne kazni je temelj kaznovalnega sistema,
vendar se je pokazal kot nezadosten v prizadevanjih za zmanjšanje kriminalitete
v Evropi. Kazenski pravosodni sistem deluje po načelu obravnavanja posameznih
zadev, brez trdne in skladne politike na področju preprečevanja kriminalitete.
Odziv na veliko število prekrškov in drugih manj hudih kaznivih dejanj je bil
zanemarjen več let, zato bi bilo treba razmišljati o ukrepih, ki bi
zagotavljali lažje in hitrejše odzivanje na tovrstno kriminaliteto in
učinkoviteje reševali tovrstne probleme, predvsem v primerih, ko za to
obstajajo alternativni postopki oziroma ukrepi: poravnava, odlog pregona in
kaznovalni nalog. Treba bi bilo izvajati in financirati več programov, ki bi
omogočali mladim prestopnikom, da sodelujejo v družbenih dejavnostih.
Spodbujati in nagrajevati bi bilo treba pripravljenost žrtev, da pričajo v
kazenskih postopkih, ter zagotoviti njihovo varstvo ter varstvo prič oziroma
očividcev kaznivih dejanj. Zagotoviti je treba denar za ustanavljanje nevladnih
agencij za pomoč žrtvam kriminalitete, ki bi žrtvam in njihovim družinam
zagotavljale informiranje, svetovanje ter psihološko pomoč. 
Tako kot je bilo že na začetku povedano, pravosodje in
policija nista edina, ki zagotavljata varnost državljanov. Prav tako se varnost
ne zagotavlja samo na državni ravni, ampak v okolju, kjer ljudje živijo in
delajo, to je lokalni skupnosti. Da bi dosegli čim boljše rezultate, moramo v
okviru samoupravne lokalne skupnosti doseči tesno sodelovanje med policijo in
različnimi subjekti lokalne skupnosti. V nekaterih državah Evropske unije
zakonodaja določa obvezno partnerstvo med lokalno skupnostjo in policijo.
Takšno sodelovanje vsebuje različne vsebine, od skupnega odločanja o tem, kje
je potrebno intenzivnejše delovanje policije, do tega, kje so potrebne mobilne
in peš patrulje in kaj je treba ljudem svetovati za zmanjševanje priložnosti za
kriminaliteto. Policija na lokalni ravni lažje upošteva interese in skrb
državljanov, razume lokalne značilnosti in ima dobre možnosti, da ji ljudje, ki
tam živijo, zaupajo. Prav tako je tudi medsebojna komunikacija lažja, saj se
med seboj bolje poznajo. Skupaj lahko pripravljajo varnostne načrte, projekte
in različne akcije za preprečevanje kriminalitete. 
Seveda je najprej potrebno, da organi samoupravne lokalne
skupnosti tudi formalno dobijo potrebne pristojnosti in tudi formalno
prevzamejo odgovornost za preprečevanje kriminalitete. Zelo pomembno je tudi,
da odpravijo pretirano birokratsko-administrativno miselnost, ki onemogoča
sodelovanje in usklajevanje služb in skupnosti. Na drugi strani pa mora
policija poskrbeti za decentralizacijo. Centralizirano vodenje in usmerjanje
policije preprečuje samostojno načrtovanje in razporejanje policistov na
policijskih postajah. Če ljudje pojmujejo patruljiranje policistov kot
najboljšo metodo preprečevanja kriminalitete na lokalni ravni in če menijo, da
povečanje števila patrulj izboljšuje sodelovanje državljanov s policijo ter
učinkoviteje preprečuje kriminal, potem jim mora policija prisluhniti. Naloga
države pa je, da sprejme takšno zakonodajo, ki bo določala obvezno skupno
delovanje policije, organov samoupravne lokalne skupnosti in drugih javnih
služb na področju preprečevanja kriminala in drugih oblik deviantnosti. 
V preprečevanje kriminala na lokalni ravni pa je treba
vključiti tudi civilno družbo. Sodelovanje javnosti v lokalni demokraciji je
dvosmeren proces, ki bogati ljudi in omogoča lokalni samoupravi, da se odziva
na potrebe občanov in izboljšuje svoje storitve. Ob sodelovanju javnosti se
razvija medsebojno zaupanje ter zvišuje kakovost življenja. Sodelovanje
prebivalcev je temelj za vse programe v skupnosti. Lokalna samouprava si mora
prizadevati za čim obsežnejše vključevanje javnosti v načrtovanje in izvajanje
različnih dejavnosti, prav tako tudi specializiranih nevladnih organizacij, ki
imajo velik pomen pri izvajanju preventivnih dejavnosti zaradi svojih izkušenj,
informacij, poznavanj drugih organizacij in zaradi svoje odprtosti. Državni
organi morajo v sodelovanju z organi samoupravne lokalne skupnosti okrepiti
sodelovanje na področjih, kot je nadzorovanje sosesk, ki opogumlja državljane,
da varujejo svoje premoženje in poskrbijo za lastno varnost ter se postavijo po
robu kriminalu. Njihova naloga naj bi bila tudi ta, da v sodelovanju z
odgovornimi za načrtovanje in oblikovanje okolja poskrbijo za čiščenje in
vzdrževanje sosesk in s tem zmanjšujejo priložnost za vandalizem in različne
vrste nereda. Lokalna samouprava naj z javnomnenjskimi raziskavami ugotovi
mnenje in potrebe ljudi ter razvija tvorno komunikacijo s prebivalci. 
Za preprečevanje in zmanjševanje kriminalitete je nujno
razvijati partnerstvo in pobude za sodelovanje z zasebnim sektorjem. Poslovni
in trgovski sektor sta ključnega pomena za kakovost življenja vsake skupnosti.
Območja z veliko kriminalitete niso zanimiva za poslovna vlaganja, zato zaznave
javnosti o razširjenosti kriminalitete vplivajo na gradnjo in poslovne
dejavnosti na določenih območjih. Partnerstvo z zasebnim sektorjem pri
preventivnih dejavnostih pomembno vpliva na ustvarjanje varnega okolja, pa naj
si bodo to nakupovalna ali mestna središča. Pomemben vidik sodelovanja z
zasebnim sektorjem pri zmanjšanju kriminalitete in priložnosti za storitev
kaznivih dejanj je situacijsko preprečevanje kriminalitete. Najpogostejše
metode situacijske preventive, ki jih uporabljajo v Evropi, pa so uporaba
videonadzornega sistema, zavarovanje parkirišč in povečana varnost v poslovnih
objektih. Na področju javnih in zasebnih dejavnosti prav tako obstajajo
različne oblike partnerstva, kot na primer skupno investiranje v preventivne
dejavnosti na področju preprečevanja tatvin, vlomov, poškodovanj poslovnih
objektov, izboljšanja varnosti v nakupovalnih centrih, ustvarjanja bolj
urejenih parkirišč in ulic. 
Ekonomski razvoj prav gotovo vpliva na kriminaliteto. Več ko
je izdelkov na trgu, večja ko je dnevna poraba različnih dobrin, večja je
možnost tatvin. Tehnološke izboljšave v večini primerov povzročijo večjo
privlačnost izdelkov za kupce in tudi tatove. Evropske države še niso sprejele
enotne politike označevanja različnih izdelkov, na primer avdiovizualne opreme
in zabavne elektronike. Tudi v zasebnih in javnih institucijah se ne izvajajo
dovolj varnostni ukrepi in se ne uporabljajo dovolj elektronski nadzorni
sistemi za zagotavljanje varnejšega poslovanja. Pri načrtovanju mestnega
razvoja je treba poleg arhitekturnih komponent upoštevati tudi varnostne
vidike. Varnostne standarde je treba upoštevati na območjih, kot so
stanovanjska okolja (parkirišča, garažne hiše, zasebne garaže), soseske
(velikost, gostota in višina zgradb itd.), individualne gradnje (vrsta vhodov,
varnostne naprave) in poslovni objekti. 
Omeniti je treba tudi t. i. čezmejno kriminaliteto, ki se
delno pojavlja kot posledica delitve Evrope na schengensko in neschengensko
območje. Trgovina in izmenjava predmetov, ki izvirajo iz kriminalnih
dejavnosti, kot so na primer droge, orožje, avtomobili, alkoholne pijače,
ogrožajo varnost državljanov. V ta namen je treba krepiti čezmejno sodelovanje
na lokalni in regionalni ravni, zato je treba preseči miselnost in pravne ter
administrativne ovire, ki bi preprečevale lokalnim in regionalnim enotam
samostojno delovanje na tem področju. Promovirati je treba dvostranske in
večstranske pogodbe, na podlagi katerih sodelujejo lokalne in regionalne uprave
ter policija. Pri svoji dejavnosti pa naj upoštevajo evropsko konvencijo o
čezmejnem sodelovanju med teritorialnimi skupnostmi in upravami. Poslužujejo
naj se tudi izmenjave informacij in izkušenj ter pobud evropskih čezmejnih
organizacij, ki so članice Zveze evropskih čezmejnih regij. Pri sodelovanju
policij sosednjih držav Slovenije, Hrvaške, Avstrije in Madžarske so velikega
pomena sporazumi o čezmejnem policijskem sodelovanju. 
Evropsko sodelovanje in mednarodno partnerstvo med vladami,
policijami in neodvisnimi agencijami je pri preprečevanju kriminala nujno
potrebno. Sodelovanje pa mora temeljiti na izmenjavi in dostopnosti inovativnih
in uspešnih načinov reševanja kriminalitete, informacij, uspešnih praks, ter
izkušenj različnih držav.
3 METODOLOGIJA IN PODLAGE ZA IZDELAVO RESOLUCIJE O
NACIONALNEM PROGRAMU
Pri nastajanju gradiva je bila posebna pozornost namenjena
objektivnosti pripravljenih vsebin, natančni določitvi obsega obravnavanih
problemov, ki se ugotavljajo na področju preprečevanja in zatiranja
kriminalitete, in sistematičnemu pristopu, ki za vsak identificiran problem
navaja opis konkretnega problema, ugotavlja vzroke za takšno stanje in nakaže
možne rešitve. Predvidene rešitve so nadgrajene s postavitvijo cilja, ki ga
želimo doseči, iz njega so izpeljane konkretne strategije oziroma programi za
uresničitev postavljenega cilja. V okviru vsake strategije oziroma programa so
določene ključne dejavnosti in ukrepi, nosilec planiranih dejavnosti in vsi
sodelujoči, roki za izvedbo strategije oziroma programa in kar je izjemno pomembno,
indikatorji za merjenje uspešnosti izvršenih nalog. 
Za opredelitev ključnih problemov na področju preprečevanja
in zatiranja kriminalitete se je pri pripravi osnutka resolucije o nacionalnem
programu uporabila zgodovinska primerjalna metoda. Že Resolucija o
preprečevanju in zatiranju kriminalitete je kot prilogo vsebovala Oceno stanja
na področju preprečevanja in zatiranja kriminalitete. Za podlago priprave
osnutka resolucije o nacionalnem programu je bila v sodelovanju ministrstev in
drugih državnih organov izdelana Aktualna ocena stanja in trendov, ki je
analizirala statistično gibanje kriminalitete v Sloveniji za zadnje desetletno
obdobje. Nadalje je bila pri pripravi osnutka resolucije o nacionalnem programu
uporabljena primerjalna metoda, s katero so bile proučene ureditve štirih tujih
nacionalnih strategij oziroma programov za preprečevanje kriminalitete, in
sicer španski, finski in švedski nacionalni programi za preprečevanje kriminala
ter nacionalna strategija za preprečevanje kriminalitete iz Kanade. Glede na
ugotovljene podobnosti med usmeritvami iz Resolucije o preprečevanju in
zatiranju kriminalitete in vsebino oziroma ukrepi dveh tujih programov in dveh
strategij za preprečevanje kriminalitete so se pri pripravi osnutka resolucije
o nacionalnem programu, upoštevale tudi izkušnje štirih držav tako z vidika
vsebinskega kot metodološkega pristopa. Podlago za pripravo osnutka resolucije
o nacionalnem programu so predstavljali tudi področni resorni programi, načrti
in drugi akti, ki so že določali ukrepe in naloge, ki so posredno ali
neposredno povezane in lahko vplivajo na preprečevanje kriminalitete. Z uporabo
metode funkcionalne analize je bila opravljena identifikacija tipičnih skupin
storilcev in žrtev kaznivih dejanj ter izdelan geografski profil kriminalitete
v Sloveniji. Izdelana je bila tudi ocena o medinstitucionalnem sodelovanju na
področju preprečevanja in zatiranja kriminalitete ter izvrševanja kazenskih
sankcij in rehabilitacije storilcev kaznivih dejanj, in sicer po štirih skupinah
nosilcev sodelovanja. Prvo skupino tvorijo državni organi, ki so pristojni za
odkrivanje kriminalitete, organi pregona in sodni organi, drugo skupino
predstavljajo ostali organi državne uprave, tretjo skupino samoupravne lokalne
skupnosti in njihovi organi, četrto pa nevladne organizacije. 
Kot podlaga za pripravo osnutka resolucije o nacionalnem
programu so bili uporabljeni tudi akti in dokumenti Organizacije združenih
narodov, Evropske unije in Sveta Evrope.
3.1 Predstavitev aktov OZN, EU in Sveta Evrope
Na kongresih Organizacije združenih narodov (v nadaljevanju
OZN) o preprečevanju kriminala in obravnavanju storilcev kaznivih dejanj je
bilo večkrat poudarjeno, da na kriminal in na storilce kaznivih dejanj ne
moremo gledati izključno kot na problem, povezan s kazensko politiko, ker je
kriminal tesno povezan z gospodarskimi in družbenimi razmerami v državi. Leta
1991 je Generalna skupščina (v nadaljevanju GS) OZN z Resolucijo št. 46/152
določila mestni, mladoletniški in nasilni kriminal za prednostne naloge na
področju preprečevanja kriminala. Leta 1999 so strokovnjaki izdelali prvo
različico smernic OZN o preprečevanju kriminala, ki temelji na skupnosti. Leta
2002 je GS OZN z Resolucijo št. 56/261 še bolj poudarila pomen povezovanja
preprečevanja kriminala, ki ne dela razlik glede spola in temelji na
sodelovanju med vladnimi in civilnimi organizacijami v boju proti
diskriminaciji, izključenosti in nasilju. Glavna ciljna skupina te resolucije
so mladoletniki. Resolucija Ekonomsko-socialnega odbora (ECOSOC) št. 2005/22
poziva države, vladne in nevladne organizacije k nadaljnjemu razvoju in
uresničevanju učinkovitih strategij preprečevanja kriminala na državni,
regionalni in lokalni ravni. 
Področje preprečevanja mednarodnega terorizma je zajeto v
naslednjih konvencijah OZN: 
-       
Konvencija o preprečevanju in kaznovanju kaznivih dejanj zoper osebe pod
zaščito, vštevši diplomatske agente, New York, 14. 12. 1973, 
-       
Mednarodna konvencija proti jemanju talcev, New York, 17. 12. 1979, 
-       
Mednarodna konvencija za zatiranje terorističnih bombnih napadov, New
York, 15. 12. 1997, 
-       
Mednarodna konvencija o zatiranju financiranja terorizma, New York, 9.
12. 1999, 
-       
Mednarodna konvencija o zatiranju dejanj jedrskega terorizma
(Ministrstvo za pravosodje je pobudo za podpis pripravilo 2005), 
-       
Mednarodna konvencija o zatiranju mednarodnega terorizma (v nastajanju).
Ena izmed pomembnih nalog Sveta Evrope (v nadaljevanju SE) je
harmonizacija ukrepov v boju proti kriminalu. Pomembnejši akti SE za razvoj
nacionalnih strategij so: 
-       
resolucija št. (78) 62 o mladoletniški delinkvenci in socialnih
spremembah, 
-       
priporočilo št. (83) 7 o sodelovanju javnosti v kriminalitetni politiki,
-       
priporočilo št. (85) 4 o nasilju v družini, 
-       
priporočilo št. (87) 19 o organiziranju preprečevanja kriminalitete, 
-       
priporočilo št. (87) 20 o odzivih družbe na mladoletniški kriminal, 
-       
priporočilo št. (87) 21 o pomoči žrtvam in preprečevanju, da bi ljudje
postali žrtve, 
-       
priporočilo št. (90) 2 o socialnih ukrepih proti nasilju v družini, 
-       
priporočilo št. (93) 2 o medicinsko-socialnih vidikih zlorabe otrok, 
-       
priporočilo št. (96) 8 o kriminalitetni politiki v Evropi, ki je v
tranziciji, 
-       
priporočilo št. (2000) 20 o vlogi zgodnje psihosocialne intervencije pri
preprečevanju kriminalitete, 
-       
konferenca ministrov SE, odgovornih za mladino v Budimpešti z naslovom
»Mladi in nasilje« leto 2005. 
Eden od številnih dokumentov Sveta Evrope v zvezi s
preprečevanjem kriminala je publikacija Preprečevanje kriminalitete v urbanih
okoljih – Priročnik za lokalno samoupravo, ki je nastal kot rezultat petih
velikih konferenc, ki jih je organizirala Lokalna zbornica Kongresa lokalnih in
regionalnih oblasti (CLRAE) in so obravnavale različne vidike politike
preprečevanja kriminalitete v lokalni skupnosti. Priročnik naj bi bil v pomoč
pri izvajanju integriranega projekta z naslovom Odzivi na nasilje v vsakodnevnem
življenju v demokratični družbi. Ta projekt se je začel leta 2002 in naj bi
prispeval k zmanjšanju zaskrbljenosti zaradi nasilja in njegovih učinkov na
evropsko družbo. 
Pogodba o Evropski uniji (Amsterdamska pogodba) določa, da se
preprečevanje kriminala izvaja v okviru policijskega in pravosodnega
sodelovanja v kazenskih zadevah. Kot izhaja iz pogodbe, preprečevanje kriminala
zajema organizirani kriminal in ukrepe zoper druge oblike kriminalitete. V 29.
členu pogodbe, ki je začela veljati 1. maja 1999, je kot cilj zastavljena
visoka stopnja varnosti državljanov na področju svobode, varnosti in pravice,
ki bo uresničen s sodelovanjem na področju notranjih zadev in pravosodja v
kazenskih zadevah in s preprečevanjem rasizma in ksenofobije ter bojem proti njima.
Evropski svet v Tampereju leta 1999 je med drugim določil, da
je treba v boj proti kriminalu vključevati različne vidike preprečevanja
kriminala. Poudaril je potrebo po nadaljnjem razvoju nacionalnih programov za
preprečevanje kriminala, izmenjavo najboljših praks, vključitev novih programov
ter vzpostavitev mreže nacionalnih organov za preprečevanje kriminala. Kot
prioritete tega sodelovanja je izpostavil mladinski, mestni in z drogami
povezan kriminal. 
Maja 2001 je Svet EU sprejel odločitev o ustanovitvi Evropske
mreže za preprečevanje kriminala (EUCPN), kar je okrepilo sodelovanje med
državami članicami na tem področju. Namen mreže je razvijanje različnih orodij
preprečevanja kriminala ter podpora dejavnostim na lokalni in državni ravni.
Čeprav zajema vse oblike kriminala, posebno pozornost namenja področju
mladinskega kriminala, kriminala v urbanih okoljih in kriminala, povezanega z
drogami. Vsaka država članica v mrežo določi največ tri kontaktne točke, od
katerih je ena nacionalna kontaktna točka, sestanki mreže morajo biti najmanj
enkrat vsakih šest mesecev. 
Julija 2002 je Evropska komisija sprejela program za
sodelovanje med policijo in pravosodjem v kazenskih zadevah (AGIS), ki je
okvirni program za obdobje 2003–2007 in je združil in nadomestil prejšnje
programe za zagotavljanje finančne podpore. Njegov cilj je razvijanje območja
svobode, varnosti in pravice v Evropi, zlasti področja kazenskega pravosodja in
pregona, krepitev sodelovanja v kazenskih zadevah med sodstvi in med organi
pregona, zaščita pravic žrtev, spodbujanje pravice do obrambe, vzpostavljanje
partnerstev in sodelovanja med javnimi organi in zasebnim sektorjem,
preprečevanje in boj proti organiziranemu kriminalu in trgovanju s
prepovedanimi drogami. Program namenja pozornost novim metodam družbenega
preprečevanja kriminala in možnostim za podporo skupnosti. 
Od Evropskega sveta v Tampereju se je politika EU na področju
pravosodja in notranjih zadev razvijala v okviru splošnega programa. Pet let
kasneje je nastopil čas za nov načrt, ki bi EU omogočil, da gradi na doseženem
in se učinkovito sooča z novimi izzivi. V ta namen je Evropski svet novembra
2004 sprejel nov večletni Haaški program za krepitev svobode, varnosti in
pravice v EU. Ta odraža ambicije, kot so izražene v Pogodbi o Ustavi za Evropo,
podpisani v Rimu 29. oktobra 2004, in pripravlja EU na začetek njene
veljavnosti. Cilj Haaškega programa je izboljšati skupne zmogljivosti EU in
njenih držav članic med drugim tudi na področju preprečevanja kriminala, boja
proti čezmejnemu organiziranemu kriminalu in zatiranju nevarnosti terorizma. Na
področju preprečevanja kriminala je treba Evropsko mrežo za preprečevanje
kriminala profesionalizirati in okrepiti. Pomembno je, da se pred organiziranim
kriminalom z uporabo upravnih in drugih ukrepov zaščitijo javne organizacije
kot tudi zasebna podjetja. Bistvenega pomena je sodelovanje med javnim in
zasebnim sektorjem. 
Če upoštevamo elemente strategije preprečevanja kriminala,
Evropska komisija deli kriminalne dogodke v dve skupini. Prvo predstavljajo
klasična kazniva dejanja, nasilna dejanja v družini, šoli in na športnih
prireditvah ter druga antisocialna obnašanja, ki kot takšna niso kazniva,
vendar povzročajo napetost v skupnosti in zmanjšujejo občutek varnosti ljudi.
Druga skupina pa je organizirani kriminal, ki obsega tudi mednarodni
organizirani kriminal. 
Z vidika Evropske komisije pomeni preprečevanje kriminala
vsako obliko vzpostavljenega sodelovanja, kakor tudi ad hoc pobud, ki
prispevajo k zmanjševanju kriminala. Pri tem je pomembno sodelovanje med
posamezniki in organizacijami, ki lahko vplivajo na znižanje kriminala, učinkov
kriminala in tveganja ljudi, da postanejo žrtve kriminala. Pri tem je ključnega
pomena sodelovanje med predstavniki lokalnih skupnosti, organi pregona in
pravosodnimi organi, ustanovami socialnega varstva, organi vzgoje in
izobraževanja, različnimi združenji in društvi, industrijskim, bančnim in
zasebnim sektorjem, nevladnimi organizacijami, raziskovalnimi in znanstvenimi
ustanovami, ključnimi osebami po javnem mnenju ter mediji. Sprejeti ukrepi in
napori komisije so usmerjeni na tri osnovna področja, in sicer v: 
-       
zmanjšanje priložnosti za kriminal, 
-       
zmanjšanje socialno-ekonomskih dejavnikov, ki prispevajo k porastu
kriminala, in 
-       
osveščanje in zaščita žrtev, vključno s preprečevanjem, da bi ljudje
postali žrtve. 
Evropska komisija meni, da morajo strategije EU za
preprečevanje kriminala enako delovati na ravni nacionalnih preventivnih
politik in na ravni EU. Ne morejo pa zamenjati nacionalnih, regionalnih in
lokalnih preventivnih politik. 
Cilji EU na področju preprečevanja kriminala so: 
-       
zmanjšati priložnosti za kazniva dejanja in povečati verjetnost pregona
storilcev kaznivih dejanj, 
-       
zmanjšati priložnost za dobiček, ki izhaja iz kaznivih dejanj, 
-       
zmanjšati učinek dejavnikov okolja, ki povzročijo, da ljudje zaidejo v
svet kriminala oziroma da ponovijo kaznivo dejanje, 
-       
zmanjšati nevarnost, da ljudje postanejo žrtve kaznivega dejanja, 
-       
spodbujati in razširjati kulturo spoštovanja zakonov in preprečevanja
nasilnih sporov, 
-       
povečati občutek varnosti pri ljudeh, 
-       
spodbujati načelo odgovornega vodenja države, še zlasti glede
preprečevanja korupcije, 
-       
preprečevati infiltracijo storilcev kaznivih dejanj v finančno, socialno
in politično strukturo. 
Upoštevajoč klasične oblike kriminala, so kot prioritete
evropske politike preprečevanja kriminala izpostavljene kriminaliteta v urbanih
okoljih, otroška in mladoletniška kriminaliteta ter kriminaliteta, povezana z
drogami. 
V boju proti organiziranemu kriminalu pa je treba izpostaviti
tehnološki razvoj, ilegalno trgovino z drogami, trgovino z ljudmi, izkoriščanje
žensk, spolno nadlegovanje otrok, ponarejanje denarja ter finančni kriminal.
4 PODROČJA PREPREČEVANJA IN ZATIRANJA KRIMINALITETE
4.1 Urbana kriminaliteta
4.1.1 Opis problema
Urbana kriminaliteta se pojavlja kot posledica značilnosti
urbanega okolja in njene dinamike. Kriminaliteta v urbanih okoljih je vedno
bolj zaskrbljujoča, saj statistični podatki kažejo, da je ravno v mestih največ
kaznivih dejanj in drugih varnostnih problemov. Splošno je sprejeto mnenje, da
so glavni vzroki kriminalitete v urbanih okoljih, ki povečujejo možnost za
kriminaliteto: zmanjšanje moči družbenega nadzora, socialna prikrajšanost in
izključevanje, neprimerna gradnja, družinski problemi, kriza identitete, izguba
povezanosti ljudi v soseskah in še nekateri drugi vzroki. V širšem smislu pa na
kriminaliteto in varnostne probleme v urbanih okoljih vplivajo tudi določene
strukturalne in politične spremembe v zadnjih petnajstih letih, tako v Sloveniji
kot v Evropi, ki so povzročile povečano gibanje kriminalitete. Tukaj mislimo
predvsem na begunska in druga populacijska gibanja, kazniva dejanja, povezana z
drogo, ilegalni prevozi migrantov ter preprodaja orožja. Posledica tega pa je
dejstvo, da se slabša kakovost življenja v mestih, saj je subjektivni občutek
ogroženosti vedno večji. Nekateri varnostni problemi, kot so vlomi v
stanovanja, tatvine vozil, različne oblike nasilja, ki so povezane z drogo in
alkoholom, hrup, vandalizem, problemi mladih, nasilje v družini idr., dosegajo
že zaskrbljujoče razsežnosti. Zaradi tega je treba posvetiti večjo pozornost
zlasti preprečevanju kriminalitete v urbanih okoljih. Pravica do varnega
življenja in dela v mestih je tudi ena od temeljnih pravic v dokumentih o
človekovih pravicah (Evropska konvencija o človekovih pravicah, Svet Evrope,
1950), ki jo je vsekakor treba zagotavljati. Evropske izkušnje kažejo, da smo
lahko najbolj učinkoviti pri tem s preprečevanjem, vendar preprečevanje
kriminalitete v urbanih okoljih spremljajo številni problemi, ki so največkrat
povezani z organiziranostjo, delitvijo odgovornosti ter pristojnosti na
državni, regionalni in lokalni ravni.
4.1.2 Vzroki
-       
neučinkovita socialna politika v mestih, 
-       
neučinkovita politika ali odsotnost politike dela z mladimi v urbanih
okoljih, 
-       
nefleksibilna organizacija policije za reševanje varnostnih problemov v
urbanih okoljih, 
-       
pomanjkanje partnerskega sodelovanja med različnimi subjekti samoupravne
lokalne skupnosti, kar je odraz neupoštevanja dejstev, da je reševanje
varnostnih problemov v urbanih okoljih kompleksen proces, ki zahteva
sodelovanje številnih institucij in državljanov po načelu partnerskega
sodelovanja, 
-       
centralizirani državni organi.
4.1.3 Rešitve
-       
delovanje državnih organov, ki izvajajo svoje naloge na lokalni ravni,
je treba približati lokalnim organom; 
-       
zagotoviti partnersko sodelovanje na ravni mestnih občin, in sicer tako,
da se ustanovi formalno telo, ki bo koordiniralo, nadziralo in spremljalo delo
različnih subjektov (državnih organov, agencij, podjetij, nevladnih
organizacij, društev in posameznikov) pri preprečevanju kriminalitete in
zagotavljanju varnosti v urbanih okoljih. V okviru ustanavljanja formalnih
teles pa je treba opredeliti naloge telesa ter izdelati sistem financiranja,
nadziranja in spremljanja; 
-       
večjo pozornost je treba nameniti analizam in študijam o kriminalnih
gibanjih v urbanih okoljih ter na podlagi rezultatov izdelati projekte ter
načrte, ki bodo opredeljevali naravo in vrsto kriminala, ki ga bodo preprečevali,
ter cilje in predloge za dejavnosti; projekti morajo biti dolgoročno naravnani,
tako da bodo presegali mandate lokalnih politikov. Prav tako morajo biti
proaktivni, kar pomeni, da morajo odpravljati vzroke in situacije, ki vodijo k
nastajanju kriminalitete in drugih varnostnih problemov, ne pa samo k reševanju
problema, ki se je že pojavil v vsej svoji razsežnosti; 
-       
organi lokalne skupnosti morajo spodbujati vrnitev ljudi v mestna
središča, zagotavljati dejavnosti v zapuščenih ulicah, preprečevati zbiranje
prestopnikov na enem mestu in omogočati vključevanje vseh družbenih skupin v
dinamiko mestnega življenja; 
-       
oblikovati je treba primerno politiko proti kulturi nasilja in proti
vsem vrstam neenakosti; 
-       
krepiti je treba mehanizme neformalnega družbenega nadzorstva; 
-       
izvajati je treba takšno socialno in ekonomsko politiko v urbanih
okoljih, ki bo spodbujala družinsko življenje, razvijala identiteto skupnosti,
preprečevala odtujevanje in nesodelovanje med ljudmi, zmanjševala občutek vseh
oblik negotovosti in ogroženosti ter odpravljala brezposelnost; 
-       
organi samoupravne lokalne skupnosti morajo poskrbeti za zadostno
število objektov za preživljanje prostega časa; 
-       
organi lokalne skupnosti morajo izboljšati dostop do športa in športnih
objektov vsem, ne glede na socialni izvor, ekonomski položaj in prihodke; v
okviru tega je treba zagotoviti, da bodo športni objekti vključeni v lokalno
skupnost na ta način, da se bodo ljudje z njimi poistovetili, pri čemer se bo
razvijal občutek za lastnino in tako zmanjšali vandalizem in druge vrste
prestopništva; 
-       
organi samoupravne lokalne skupnosti morajo nameniti večjo pozornost
mladim v soseskah, promovirati njihovo vključevanje v prosocialne dejavnosti in
zagotoviti njihovo sodelovanje; v okviru tega naj vzpostavijo pristen dialog z
njimi, jih poslušajo in upoštevajo njihova mnenja pri odločitvah, ki se
nanašajo nanje, ter jih obravnavajo kot partnerje; zagotovijo naj tudi finančno
podporo za njihove pobude, kot so na primer ustanavljanje lokalnih forumov,
društev itd.
4.1.4 Cilji
Zmanjšanje kriminalitete v urbanih okoljih. 
4.1.4.1 Strategija/program – skrb za varno okolje v
prostorskih aktih 
Pri pripravi prostorskih aktov je treba ustrezno pozornost
nameniti tudi skrbi za varnost. 
Ključne dejavnosti/ukrepi 
a)    
pri pripravi zakonov in podzakonskih predpisov s področja prostorskega,
urbanističnega in arhitektonskega načrtovanja, kakor tudi pri izvajanju nadzora
nad prostorskimi akti samoupravnih lokalnih skupnosti, je treba upoštevati tudi
varnostne kriterije, 
b)    
spodbujanje sodelovanja samoupravnih lokalnih skupnosti, lastnikov
poslovnih prostorov in zasebnovarnostnih družb za postavitev videonadzornega
sistema na problematičnih območjih, 
c)    
dejavno vključevanje organov samoupravne lokalne skupnosti in drugih
subjektov pri izvajanju tehničnih, gradbenih in drugih ukrepih za varnost v že
obstoječih stanovanjskih in poslovnih zgradbah ter soseskah. 
Nosilec in sodelujoči 
Nosilec: Ministrstvo za okolje in prostor 
Sodelujoči: Služba vlade RS za lokalno
samoupravo in regionalno politiko 
Ministrstvo za notranje zadeve 
Ministrstvo za delo, družino in socialne
zadeve 
Ministrstvo za šolstvo in šport 
Samoupravne lokalne skupnosti 
Družbe za zasebno varovanje 
Rok za izvedbo 
2008 
Indikatorji za merjenje uspešnosti 
a)    
število urbanističnih ukrepov, povezanih z gradnjo varnih stanovanjskih
in poslovnih sosesk, 
b)    
število preventivnih in represivnih ukrepov, povezanih z varnostjo
obstoječih stanovanjskih in poslovnih sosesk, 
c)    
zmanjšanje števila vseh kaznivih dejanj, 
d)    
povečan občutek varnosti. 
4.1.4.2 Strategija/program – socialno delo v urbanih
okoljih 
Priprava programa socialnega dela v urbanih okoljih za
preprečevanje kriminala. 
Ključne dejavnosti/ukrepi 
a)    
analiza gibanja kriminalitete v urbanih okoljih v Sloveniji, 
b)    
v okviru določb Zakona o državni upravi in podzakonskih predpisov
izdelati predlog dekoncentracije vseh tistih ministrstev in organov v sestavi,
katerih službe se na lokalni ravni zaradi organiziranosti svojega dela ne
morejo prilagajati interesom in potrebam prebivalcev samoupravne lokalne
skupnosti. 
Nosilec in sodelujoči 
Nosilec: Ministrstvo za javno upravo 
Sodelujoči: Ministrstvo za notranje zadeve 
Ministrstvo za delo, družino in socialne
zadeve 
Ministrstvo za kulturo 
Raziskovalne institucije 
Služba Vlade RS za lokalno samoupravo in
regionalno politiko 
Rok za izvedbo 
2008 
Indikatorji za merjenje uspešnosti 
a)    
zmanjšanje urbane kriminalitete, 
b)    
analiza gibanja kriminalitete in padec števila kaznih dejanj ali
prekrškov, 
c)    
število dekoncentracijskih ukrepov. 
4.1.4.3 Strategija/program – kultura nenasilja 
Izdelava programa promoviranja kulture nenasilja in enakosti
v urbanih okoljih. 
Ključne dejavnosti/ukrepi 
a)    
analiza vzrokov za nasilno obnašanje ljudi v urbanih okoljih, 
b)    
izdelava načrta in identifikacija subjektov, ki bodo izvajali program na
državni, regionalni in lokalni ravni. 
Nosilec in sodelujoči 
Nosilec: Služba vlade RS za lokalno
samoupravo in regionalno politiko 
Sodelujoči: Ministrstvo za notranje zadeve 
Ministrstvo za delo, družino in socialne
zadeve 
Ministrstvo za kulturo 
Raziskovalne institucije 
Rok za izvedbo 
2009 
Indikatorji za merjenje uspešnosti 
a)    
analiza, 
b)    
izdelan načrt izvajanja programov na regionalni in državni ravni.
4.2 Premoženjska kriminaliteta
4.2.1 Opis problema
Premoženjska kriminaliteta zajema različna kazniva dejanja
zoper premoženje, kot so tatvine, vlomi, poškodovanja tuje stvari, drzne in
roparske tatvine, ropi, goljufije in tatvine motornih vozil. Gre za največjo
skupino kaznivih dejanj, ki jih evidentira in obravnava policija (okoli 80%),
zato vsaka sprememba v načinu beleženja, pripravljenosti prijavljanja (temno
polje) v kazenskopravni ureditvi in politiki pregona pomembno vpliva na stanje
in gibanje kriminalitete v celoti. Prav tako gre za skupino kaznivih dejanj,
katerih preiskanost, kot eden izmed temeljnih pokazateljev uspešnosti dela
policije, je nizka, in v največji meri vpliva na oceno uspešnosti delovanja
policije in posredno tudi na oceno uspešnosti državnih tožilstev in sodišč.
Hkrati pa so to dejanja, ki poleg nasilnih in spolnih deliktov najbolj
prizadenejo državljane in jim zmanjšujejo občutek varnosti. Premoženjska
kriminaliteta in kriminaliteta nasploh sta problem urbanih naselij. V urbanih
naseljih je bilo v zadnjih petih letih evidentranih 75,4% vse kriminalitete.
Zadnjih deset let (razen leta 2005) se je delež premoženjskih kaznivih dejanj
povečeval. Ne glede na zmanjšanje premoženjske kriminalitete v letu 2005, se
bo, upoštevajoč geografski položaj Republike Slovenije, socialno-ekonomsko
stanje v naši državi in predvsem v državah, ki so nastale ob razpadu nekdanjih
Jugoslavije in Sovjetske zveze, razmahu migracijskih tokov, širitvi EU,
ogroženost s tovrstno kriminaliteto še povečevala. Zaskrbljujoče je dejstvo, da
so storilci premoženjskih kaznivih dejanj vse bolj nasilni (uporaba orožja in
drugih nevarnih predmetov pri izvršitvi kaznivih dejanj) in da za dosego svojih
ciljev ne izbirajo sredstev. Poleg uslužbencev v bankah, poštah, menjalnicah in
prodajalnah so potencialne žrtve lahko tudi stranke, mimoidoči, uslužbenci
podjetij za zasebno varovanje in nenazadnje tudi policisti. Republika Slovenija
je postala s prevzemom skupne evropske valute zanimiva destinacija tudi za
organizirane kriminalne združbe, predvsem za izvrševanje ropov v denarnih
ustanovah (banke, pošte, hranilnice), ogrožanje prevozov gotovine ter prevare
na bančnih avtomatih. 
Za storilce premoženjskih kaznivih dejanj je značilna velika
mobilnost, kar ima večji učinek zaradi velikosti naše države. To je opazno
predvsem pri tatvinah motornih vozil, saj tatovi ukradena vozila lahko v
kratkem času »izvozijo« iz države.
4.2.2 Vzroki
Vzroki za povečevanje premoženjske kriminalitete so
naslednji: 
-       
brezposelnost kot posledica spremembe družbenoekonomskega sistema in
uveljavljanja trga kot regulatorja ponudbe in povpraševanja, odprtost trga,
zmanjševanje stroškov dela in posledično povečevanja števila brezposelnih; 
-       
negotova prihodnost mlajših generacij pri iskanju prve zaposlitve in
večja konkurenca med iskalci zaposlitve, to bo zlasti izrazito po popolnem
odprtju trga dela; 
-       
povečevanje deleža evidentiranih in neevidentiranih odvisnikov od
prepovedanih drog kot storilcev premoženjskih kaznivih dejanj; 
-       
lahka dostopnost do prepovedanih drog; 
-       
premajhna skrb fizičnih in pravnih oseb za premoženje, ker še vedno
prevladuje zakoreninjena miselnost, da so zgolj država in njeni organi
odgovorni za varovanje premoženja; 
-       
postopno odpravljanje mejne kontrole v okviru EU in možnost, da storilci
premoženjske kriminalitete zaradi majhnosti naše države v najkrajšem času
zapustijo ozemlje; 
-       
dolgotrajnost sodnih postopkov, previsoki dokazni standardi za kazniva
dejanja z majhno premoženjsko škodo in s tem izničenje generalne prevencije,
saj prepozen odziv države in državnih organov ustvarja miselnost, da se
izvrševanje premoženjskih kaznivih dejanj izplača; 
-       
premajhna strokovnost gospodarskih družb za varovanje premoženja.
4.2.3 Rešitve
-       
opraviti je treba temeljito analizo premoženjske kriminalitete za
ugotovitev najpogostejših vzrokov za njeno povečanje, dejavnikov, ki najbolj
vplivajo na nenehno povečevanje te kriminalitete in ukrepov za njeno postopno
omejevanje; 
-       
v vzgojnih institucijah (osnovne in srednje šole) je treba učence,
dijake in njihove starše na primeren način poučiti, da je varnost dobrina, ki
jo sicer zagotavlja država s svojimi organi, vendar lahko vsak posameznik
pomembno prispeva, da ne bo postal žrtev premoženjske kriminalitete; 
-       
z zmanjševanjem ponudbe prepovedanih drog bi zmanjšali število
odvisnikov – potencialnih izvrševalcev premoženjske kriminalitete; 
-       
pomemben delež osumljenih storilcev predstavljajo mladoletniki in
otroci, ki za svoja dejanja niso kazenskopravno odgovorni; s pravočasnim
seznanjanjem s posledicami in vključevanjem centrov za socialno delo, šolskih
svetovalnih služb in obveščanjem staršev bi zmanjšali delež otrok in
mladoletnikov kot storilcev kaznivih dejanj in s tem tudi skupno število
kaznivih dejanj; 
-       
vloga lokalnih skupnosti pri odpravljanju kriminogenih dejavnikov mora
biti dejavnejša, prisotnost ter vidnost policije na kritičnih mestih pa
pogostejša; 
-       
povečati je treba odgovornost in strokovnost gospodarskih družb za
varovanje premoženja in animirati gospodarske družbe, da za varnost premoženja
in zaposlenih namenjajo več sredstev; 
-       
kazniva dejanja, kjer je posledica majhna premoženjska korist, se morajo
reševati v skrajšanem postopku oziroma jih prekvalificirati v prekršek, kot
družbi in posamezniku manj nevarno obliko kaznivega ravnanja; s tem bi se
znižali dokazni standardi, sodno varstvo pa bi bilo vseeno zagotovljeno; 
-       
dosledno izvrševanje Programa boja proti revščini in socialni
izključenosti ter Nacionalnega akcijskega načrta o socialnem vključevanju.
4.2.4 Cilji
Postopno zmanjševanje števila premoženjskih kaznivih dejanj,
povečanje občutka varnosti in zadovoljstva državljanov z delom policije in
drugih državnih organov, zmanjševanje priložnosti za izvrševanje premoženjske
kriminalitete in zmanjšanje škode ter povečevanje možnosti za prvo zaposlitev,
predvsem iskalcev prve zaposlitve. 
4.2.4.1 Strategija/program – omejevanje premoženjske
kriminalitete 
Izdelava strategije za omejevanje premoženjske kriminalitete.
Ključne dejavnosti/ukrepi 
Izdelati je treba analizo premoženjske kriminalitete, s
katero se bodo ugotovili najpogostejši dejavniki, ki najbolj vplivajo na stalno
povečevanje te kriminalitete, in s sprejeto strategijo predvideti ukrepe za
omejevanje. 
Nosilec in sodelujoči 
Nosilec: Ministrstvo za notranje zadeve –
Policija 
Sodelujoči: Raziskovalne institucije 
Rok za izvedbo 
2008 
Indikatorji za merjenje uspešnosti 
a)    
izdelana strategija, 
b)    
zmanjševanje števila kaznivih dejanj premoženjske kriminalitete. 
4.2.4.2 Strategija/program – standardi varovanja 
Izdelava standardov za varovanje v gospodarskih družbah ter
državnih organih in organih lokalnih skupnosti. 
Ključne dejavnosti/ukrepi 
Ustvarjanje okoliščin za večjo uporabo oblik fizičnega in
tehničnega varovanja v gospodarskih družbah ter državnih organih in organih
lokalnih skupnosti. 
Nosilec in sodelujoči 
Nosilec: Ministrstvo za notranje zadeve 
Sodelujoči: Ministrstvo za gospodarstvo 
Ministrstvo za javno upravo 
Slovensko zavarovalno združenje 
Zbornica Republike Slovenije za zasebno
varovanje 
Rok za izvedbo 
2008 
Indikatorji za merjenje uspešnosti 
Povečanje števila objektov, ki uporabljajo fizično in
tehnično varovanje.
4.3 Gospodarska kriminaliteta
4.3.1 Opis problema
Gospodarska kriminaliteta je pojav, ki se stalno kvantitativno
in kvalitativno spreminja. Njene pojavne oblike so odvisne od družbenega in
gospodarskega sistema, v katerem se pojavljajo, veljavne zakonodaje, razvoja
novih tehnologij in drugih dejavnikov, ki vplivajo na poslovanje. Značilnost
gospodarske kriminalitete je ne glede na okolje, v katerem se pojavlja,
precejšnje t. i. temno polje, saj posledice tovrstnih kaznivih dejanj
največkrat niso neposredno vidne, še zlasti pri kaznivih dejanjih, pri katerih
oškodovanec ni fizična ali pravna oseba, ampak država. Zaradi njene
specifičnosti je gospodarsko kriminaliteto težko odkriti, preiskovati in
sankcionirati. Obseg odkrite gospodarske kriminalitete je tako odvisen od
sposobnosti in zmožnosti organov odkrivanja, zakonodaje, pripravljenosti
oškodovancev in drugih za prijavljanje kaznivih dejanj, interesov nosilcev
oblasti itd. Delež škode, povzročene z gospodarsko kriminaliteto, dosega v
povprečju 50–60% vse škode, povzročene s kaznivimi dejanji. 
Dokončanje lastninjenja družbenega in državnega premoženja,
spreminjanje vloge države na gospodarskem področju in začetek delovanja
integralnega in globalnega trga bo prinesel nove možnosti za razraščanje
sodobne gospodarske kriminalitete. Poleg porasta t.i. tradicionalnih
gospodarskih kaznivih dejanj pričakujemo tudi porast organizirane gospodarske
kriminalitete in kaznivih dejanj na škodo proračunskih in subvencijskih
sredstev. 
Delež pravnomočno obsojenih za gospodarska kazniva dejanja je
zelo majhen, pa še v teh redkih primerih sodišča izrekajo večinoma pogojne
kazni, čeprav bi bila za gospodarska kazniva dejanja bolj učinkovita denarna
ali zaporna kazen. Mnogo kazenskih postopkov se zaradi različnih razlogov ne
zaključi ali pa potekajo nerazumljivo dolgo. 
Tudi korupcijska kazniva dejanja spadajo med gospodarsko
kriminaliteto. V Republiki Sloveniji je bila na področju preprečevanja
korupcije in ozaveščanja javnosti sprejeta Resolucija o preprečevanju korupcije
(Uradni list RS, št. 85/04). 
Uradni statistični podatki kažejo, da korupcijska kazniva
dejanja pri nas niso posebej pereč problem, saj je policija v zadnjih petih
letih na leto podala na tožilstva kazenske ovadbe za povprečno 37 kaznivih
dejanj s področja korupcije, vendar javnomnenjske raziskave in tuje raziskave
kažejo, da je temu problemu treba nameniti več pozornosti. 
Na področju gospodarske kriminalitete je bila sprejeta
Strategija obvladovanja gospodarske kriminalitete v Republiki Sloveniji, v
kateri so določeni strateški cilji in programi za uspešno in učinkovito
obvladovanje gospodarske kriminalitete.
4.3.2 Vzroki
V Republiki Sloveniji je bilo v zadnjem obdobju ustanovljenih
več institucij in organov za nadzor gospodarskega poslovanja. S tem je prišlo
do razpršenosti pooblastil in informacijske blokade med organi. Problem je tudi
premalo ali neustreznost pooblastil nekaterih organov. Že nekaj let se v enotah
za preiskovanje gospodarske kriminalitete v policiji pojavlja visoka kadrovska
fluktuacija, katere posledica je slabšanje kadrovske strukture z vidika
izkušenosti in usposobljenosti za preiskovanje kompleksne gospodarske
kriminalitete. Povprečna stopnja fluktuacije gospodarskih kriminalistov je bila
v obdobju od 1992 do 1997 12,6%. Leta 1998 je ta znašala 13,3%, leta 1999
16,8%, leta 2000 15,0% in leta 2001 18,6%. V letu 2006 je zasedenost delovnih
mest v enotah za preiskovanje gospodarske kriminalitete 83,8%. Od 167
sistemiziranih delovnih mest je zasedenih 140. Problem se kaže v pomanjkljivih
delovnih izkušnjah, saj ima od 140 kriminalistov le 65 kriminalistov pet ali
več let delovnih izkušenj na področju preiskovanja gospodarske kriminalitete.
Gospodarski kriminalisti se vsako leto usposabljajo na dnevih gospodarskih
kriminalistov. V obdobju od 2001 do 2006 sta bili letno izvedeni povprečno po
dve enodnevni usposabljanji za različno problematiko. Poseben problem je
pomanjkanje ekonomskih znanj pri tožilcih in sodnikih, zaradi česar se
gospodarskih zadev ne lotevajo radi.
4.3.3 Rešitve
Izboljšati je treba medsebojno koordinacijo med
institucijami, katerih delovno področje je gospodarska kriminaliteta. Z zakonodajo
je treba zagotoviti ustrezna pooblastila predvsem carinski in davčni službi za
učinkovitejše odkrivanje in preiskovanje gospodarske kriminalitete. Na
tožilstvih je treba vključevati strokovne sodelavce, ki imajo ekonomska znanja,
in specializirati delo sodnikov z ustanavljanjem gospodarskih kazenskih
oddelkov na večjih sodiščih. Zmanjšati je treba kadrovsko fluktuacijo v
policiji in zagotoviti večjo strokovnost.
4.3.4 Cilji
Povečanje medsebojnega sodelovanja pri odkrivanju in
sankcioniranju gospodarskih kaznivih dejanj, izboljšanje učinkovitosti
odkrivanja, pregona in sankcioniranja gospodarske kriminalitete ter pospešitev
kazenskih postopkov. 
4.3.4.1 Strategija/program – sprememba zakonodaje 
Pripravijo se zakonske spremembe za širitev pooblastil za preiskovanje
gospodarske kriminalitete na druge nadzorne institucije. 
Ključne dejavnosti/ukrepi 
Z dopolnitvijo kazenske zakonodaje se zagotovijo ustrezna
pooblastila carinski in davčni službi za učinkovitejše odkrivanje in
preiskovanje gospodarske kriminalitete 
Nosilec in sodelujoči 
Nosilec: Ministrstvo za pravosodje 
Sodelujoči: MF – Carinska uprava RS, 
MF – Davčna uprava RS, 
Vrhovno državno tožilstvo RS, MNZ – Policija,
MF – Urad RS za preprečevanje pranja denarja,
MF – Urad za nadzor proračuna in druge
institucije, 
Agencija za trg vrednostnih papirjev. 
Rok za izvedbo 
2009 
Indikatorji za merjenje uspešnosti 
Spremenjena zakonodaja 
4.3.4.2 Strategija/program – multidisciplinarne skupine 
Pripraviti je treba standarde za ustanavljanje
multidisciplinarnih skupin. 
Ključne dejavnosti/ukrepi 
Standardizirati ustanavljanje multidisciplinarnih skupin za
odkrivanje in preiskovanje obsežnejših in zahtevnejših kaznivih dejanj s
področja gospodarske kriminalitete. 
Nosilec in sodelujoči 
Nosilec: Ministrstvo za notranje zadeve –
Policija 
Sodelujoči: Vrhovno državno tožilstvo RS, 
MF – Carinska uprava RS, 
MF – Davčna uprava RS, 
MF – Urad RS za preprečevanje pranja denarja,
MF – Urad za nadzor proračuna in druge
institucije, 
Agencija za trg vrednostnih papirjev. 
Rok za izvedbo 
2008 
Indikatorji za merjenje uspešnosti 
a)    
pripravljeni standardi, 
b)    
število ustanovljenih multidisciplinarnih skupin. 
4.3.4.3 Strategija/program – izboljšanje kadrovske
strukture 
V policiji je treba znižati kadrovsko fluktuacijo in
izboljšati kadrovsko strukturo. 
Ključne dejavnosti/ukrepi 
Sprememba sistemizacije, motivacijski dejavniki. 
Nosilec in sodelujoči 
Nosilec: Policija 
Sodelujoči: Ministrstvo za notranje zadeve 
Rok za izvedbo 
2007 
Indikatorji za merjenje uspešnosti 
Zmanjšana kadrovska fluktuacija in večje delovne izkušnje. 
4.3.4.4 Strategija/program – izvedba usposabljanja 
Carinsko in davčno službo se usposobi za učinkovito izvajanje
novih nalog in pooblastil. 
Ključne dejavnosti/ukrepi 
Izvedba usposabljanja za delavce carinske in davčne službe. 
Nosilec in sodelujoči 
Nosilec: MF – Carinska uprava RS in MF –
Davčna uprava RS 
Sodelujoči: Ministrstvo za notranje zadeve –
Policija, 
Državno tožilstvo RS. 
Rok za izvedbo 
2008 
Indikatorji za merjenje uspešnosti 
Število izvedenih usposabljanj in število usposobljenih
delavcev.
4.4 Organizirani kriminal
4.4.1 Opis problema
Dogajanja v okviru čezmejne organizirane kriminalitete v
Sloveniji zaznamuje predvsem njen geografski položaj z neposredno
izpostavljenostjo tako imenovani »balkanski poti«, vzdolž katere domače in tuje
organizirane kriminalne združbe izvršujejo kazniva dejanja predvsem v povezavi z
nedovoljeno trgovino s prepovedanimi drogami, trgovino z ljudmi, tihotapstvom
ljudi, orožja in visoko obdavčljivega blaga. Poleg tradicionalnih kaznivih
dejanj čezmejne organizirane kriminalitete ugotavljamo tudi pojavne oblike
organiziranega gospodarskega (pranje denarja, korupcija), splošnega in
računalniškega kriminala. Pomembno obliko boja proti organiziranemu kriminalu,
drugim hujšim kaznivim dejanjem in terorizmu predstavlja kriminalistična
obveščevalna dejavnost. Gre za proces zbiranja, vrednotenja, primerjanja,
analiziranja in posredovanja podatkov, na podlagi katerega poteka odločanje in
načrtovanje policijskih dejavnosti. Skupina strokovnjakov Sveta EU, ki je v
začetku leta 2006 ocenjevala Slovenijo na področju izmenjave informacij in
kriminalističnih obveščevalnih podatkov z Europolom in državami članicami
oziroma med državami članicami, je ugotovila, da slovenska policija nima
vzpostavljenega koncepta policijskega dela na podlagi kriminalističnih
obveščevalnih podatkov, ki bi omogočal proaktiven pristop ter načrtovanje in
določanje prednostnih nalog v boju proti kriminalu (Poročilo o Sloveniji SN
1378/1/06 REV 1, Bruselj, 13. 3. 2006).
4.4.2 Vzroki
-       
prenizka stopnja zavedanja o vlogi in pomenu kriminalistične
obveščevalne dejavnosti, 
-       
premajhna povezanost državne in regionalne ravni na področju
kriminalistične obveščevalne analitike, 
-       
pomanjkanje ustreznih analitičnih orodij, 
-       
kadrovska problematika.
4.4.3 Rešitve
Centralizirati kriminalistični obveščevalni proces, ki bo
zagotovil identifikacijo organiziranih kriminalnih združb, njenih članov ter
omogočil določitev kratkoročnih in dolgoročnih ciljev na področju boja proti
hujšim in organiziranim oblikam organizirane kriminalitete.
4.4.4 Cilji
Z načrtnim in sistematičnim zbiranjem, vrednotenjem, analiziranjem
in posredovanjem kriminalističnih obveščevalnih podatkov o delovanju
hudodelskih združb in njihovih članov v Sloveniji in vzdolž »balkanske poti«,
zagotoviti možnosti za uspešno odkrivanje in pregon čezmejne organizirane
kriminalitete in drugih hujših kaznivih dejanj v Sloveniji, državah EU in
zahodnega Balkana. 
4.4.4.1 Strategija/program – okrepitev kriminalistične
obveščevalne dejavnosti 
Razviti koncept policijskega dela, ki bo temeljil na
kriminalistični obveščevalni dejavnosti in okrepiti zmogljivosti
kriminalistične obveščevalne analitike v okviru policije. 
Ključne dejavnosti/ukrepi 
a)    
centralizacija kriminalističnega obveščevalnega procesa, 
b)    
vzpostavitev centralnega podatkovnega skladišča, v katerem bodo podatki
o obstoju in delovanju organiziranih kriminalnih združb v skladu z Europolovo
opredelitvijo organizirane kriminalitete; v kombinaciji z ustreznimi
analitičnimi orodji bo služilo za podporo policijskemu odločanju, 
c)    
na podlagi kriminalističnega obveščevalnega procesa identificirati tiste
kriminalne združbe, ki zahtevajo prioritetno in kompleksno obravnavo ne glede
na vrsto kaznivih dejanj – subjektni princip. 
Nosilec in sodelujoči 
Nosilec: Ministrstvo za notranje zadeve –
Policija 
Sodelujoči: Ministrstvo za finance 
Vrhovno državno tožilstvo 
SOVA 
Ministrstvo za obrambo – OVS 
Rok za izvedbo 
a)    
2008 
b)    
2008 
c)    
2007–2011 
Indikatorji za merjenje uspešnosti 
a)    
vzpostavljen koncept policijskega dela na podlagi kriminalistične
obveščevalne dejavnosti, 
b)    
izdelane strateške in operativne analize, ki omogočajo določitev
prioritet ter načrtovanje in usmerjanje policijskih preiskav, 
c)    
število identificiranih organiziranih kriminalnih združb, število
ovadenih članov združb in število uvedenih prikritih preiskovalnih metod.
4.5 Prepovedane droge
4.5.1 Opis problema
Prepovedane droge so zelo kompleksen družbeni problem, saj
generirajo druge oblike socialne patologije in kriminalitete (nasilje v
družini, klasična kriminaliteta, prometna varnost, varnost javnega reda in miru
itd.). Raziskave in podatki kažejo, da problematika prepovedanih drog v
slovenskem prostoru narašča, in sicer se povečuje število uporabnikov in
število kaznivih dejanj, ki jih storijo uživalci. Delež evidentiranih uživalcev
prepovedanih drog v centrih za preprečevanje in zdravljenje odvisnosti od
prepovedanih drog, ki so bili ovadeni zaradi premoženjskega kaznivega dejanja,
znaša približno 40%. (Analizo je opravil Inštitut za varovanje zdravja v
decembru 2005.) Povečala se je ponudba prepovedanih drog mladoletnikom v
neposredni bližini vzgojno-izobraževalnih ustanov in drugih objektov, kjer se
zadržujejo pretežno mladoletniki.
4.5.2 Vzroki
Neustrezna kazenska zakonodaja za storilce premoženjskih
kaznivih dejanj, ki so hkrati uživalci/uporabniki prepovedanih drog. Z
izvrševanjem premoženjskih kaznivih dejanj si namreč zagotavljajo finančna in
materialna sredstva za nabavo prepovedanih drog.
4.5.3 Rešitve
-       
preučiti možnosti za alternativne oblike kaznovanja – uvedba nadomestnih
kazni zapora za pravnomočno obsojene storilce premoženjskih kaznivih dejanj, ki
so hkrati tudi uporabniki prepovedanih drog in so si z izvrševanjem
premoženjskih kaznivih dejanj zagotavljali finančna sredstva za nabavo
prepovedanih drog, 
-       
odpraviti vzroke za sekundarno kriminaliteto (izvrševanje premoženjskih
kaznivih dejanj), tako da se uživalce/uporabnike prepovedanih drog, ki so
hkrati storilci takih sekundarnih kaznivih dejanj, obvezno vključi v ustrezne
programe obravnave oziroma zdravljenja v kombinaciji z javnimi deli namesto
klasične zaporne kazni, 
-       
preučiti možnosti za določitev strožjih kazni za storilce kaznivih
dejanj, ki ponujajo v prodajo prepovedane droge mladoletnikom in v okolici
vzgojno-izobraževalnih ustanov, 
-       
preučiti možnosti za spremembo Zakona o proizvodnji in prometu s
prepovedanimi drogami zaradi določitve mejne količine prepovedane droge za
lastno uporabo in količine prepovedane droge, ki se ne more več šteti za lastno
uporabo.
4.5.4 Cilji
Zmanjšati število uživalcev prepovedanih drog in zmanjšati
število kaznivih dejanj, ki jih storijo uživalci prepovedanih drog. Zmanjšati
ponudbo prepovedanih drog mladoletnikom. 
Povečati število obravnavanih uporabnikov prepovedanih drog v
zdravstvenih ustanovah, terapevtskih skupnostih in komunah ter drugih socialnih
programih. 
4.5.4.1 Strategija/program – sprememba zakonodaje 
Preučiti možnosti rehabilitacije uživalcev prepovedanih drog
z njihovo vključitvijo v obvezne programe zdravljenja oziroma programe
zdravljenja v kombinaciji z javnimi deli namesto običajne zaporne kazni za
izvršena kazniva dejanja, s katerimi si uživalci prepovedanih drog zagotavljajo
finančna sredstva za nakup prepovedanih drog. Uvedba strožjih kazni za storilce
kaznivih dejanj neupravičene proizvodnje in prometa s prepovedanimi drogami in
omogočanja njihovega uživanja. 
Ključne dejavnosti/ukrepi 
a)    
sprememba Kazenskega zakonika, 
b)    
sprememba Zakona o izvrševanju kazenskih sankcij, 
c)    
sprememba Zakona o proizvodnji in prometu s prepovedanimi drogami v
smislu določitve mejnih količin prepovedanih drog za lastno uporabo. 
Nosilec in sodelujoči 
Nosilec pri a: Ministrstvo za pravosodje 
Nosilec pri b: Ministrstvo za pravosodje 
Nosilec pri c: Ministrstvo za zdravje 
Sodelujoči: a, b, c: Ministrstvo za zdravje 
Ministrstvo za pravosodje 
Ministrstvo za notranje zadeve 
Ministrstvo za delo, družino in socialne
zadeve 
Nevladne organizacije 
Rok za izvedbo 
a)    
2010 
b)    
2010 
c)    
2008 
Indikatorji za merjenje uspešnosti 
a)    
spremenjen KZ R Slovenije, 
b)    
spremenjen Zakon o izvrševanju kazenskih sankcij, 
c)    
spremenjen Zakon o proizvodnji in prometu s prepovedanimi drogami, 
d)    
zmanjšanje števila uživalcev prepovedanih drog, 
e)    
zmanjšanje sekundarne (oskrbovalne) kriminalitete, 
f)     
zmanjšanje ponudbe prepovedanih drog.
4.6 Mladoletniško nasilje
4.6.1 Opis problema
Uradne statistike ne kažejo naraščanja mladoletniškega
nasilja, ki je dolgoročno v vsaki družbi pomemben dejavnik občutka ogroženosti
vseh struktur prebivalstva, posebno pa mladoletnikov. Viktimizacijske študije
so pokazale, da je neprijavljenih kaznivih dejanj zelo veliko, tako ostane kar
80% kaznivih dejanj z elementi nasilja neprijavljenih. To gotovo velja tudi za
področje mladoletniškega nasilja, ki smo mu priča v šolah, v prostem času in
tudi v okviru družine.
4.6.2 Vzroki
Družina kot osnovna socialna skupina, šola in socialno okolje
naredijo premalo pri posredovanju ustreznih vedenjskih vzorcev ter moralnih in
družbenih vrednot mladoletnikom v času odraščanja. Zaradi razpršenih
pristojnosti med različnimi organi na področju zagotavljanja dobrobiti
mladoletnikov, predvsem pri preprečevanju, odkrivanju in razreševanju mladoletniškega
nasilja dejavnost ni dovolj pregledna, koordinirana in je zato premalo
učinkovita. Skrb za otrokove koristi, predvsem v primerih, ko družinsko okolje
ni primerno za njegovo rast in razvoj, je v pristojnosti socialnovarstvenih
ustanov, ki pa ne delujejo zadovoljivo in v smeri celostnega reševanja problema
nasilja. Preživljanje prostega časa mladoletnikov je sistemsko še vedno
nezadovoljivo organizirano in kakovostno neusmerjeno, zato so mladostniki
pogosto prepuščeni ulici in sami iščejo poti svojega razvoja in uveljavljanja.
4.6.3 Rešitve
Veščine nenasilne komunikacije in nenasilnega reševanja
problemov in konfliktov morajo predstavljati vsebino vseživljenjskega
institucionaliziranega izobraževalnega procesa. Posamezne primere nasilnih
ravnanj mladoletnikov je treba reševati z vidika koristi mladoletnika in
celotne družine, pri čemer se morajo v proces reševanja vključevati vse
pristojne ustanove. Mladoletnikom je treba zagotoviti dejavno preživljanje
prostega časa ter prost dostop do kapacitet za športne in družabne aktivnosti.
4.6.4 Cilji
Zmanjšanje števila nasilnih dejanj mladoletnikov.
Prepoznavanje in nična toleranca do nasilnih dejanj v družini, šoli, socialnem
okolju in njihovo skupno reševanje. Usklajeno delovanje različnih institucij
pri izobraževanju zaposlenih v izobraževalnih ustanovah in staršev ter
mladoletnikov za prepoznavanje in reševanje nasilnih dejanj. 
4.6.4.1 Strategija/program – izobraževanje zaposlenih v
vzgoji in izobraževanju 
Priprava in izvajanje programov v okviru nadaljnjega
izobraževanja in usposabljanja strokovnih delavcev in drugih zaposlenih v
vzgoji in izobraževanju. 
Ključne dejavnosti/ukrepi 
Priprava ter vključevanje programov v letni program
nadaljnjega izobraževanja in usposabljanja strokovnih delavcev in drugih zaposlenih
v vzgoji in izobraževanju. 
Nosilec in sodelujoči 
Nosilec: Ministrstvo za šolstvo in šport 
Sodelujoči: Ministrstvo za zdravje 
Ministrstvo za delo, družino in socialne
zadeve 
Ministrstvo za notranje zadeve 
Nevladne organizacije 
Rok za izvedbo 
Priprava programa, konec 2008 
Izvajanje 2008–2011 
Indikatorji za merjenje uspešnosti 
Število izvedenih programov in število vključenih strokovnih
delavcev in drugih zaposlenih. 
4.6.4.2 Strategija/program – usposabljanje staršev 
Priprava programov usposabljanja za starše učencev in dijakov
za prepoznavanje nasilja in nenasilnega reševanja konfliktov. 
Ključne dejavnosti/ukrepi 
Priprava in izvajanje programov usposabljanja staršev učencev
in dijakov. 
Nosilec in sodelujoči 
Nosilec: Ministrstvo za šolstvo in šport 
Sodelujoči: Ministrstvo za delo, družino in
socialne zadeve 
Nevladne organizacije 
Rok za izvedbo 
Priprava programa, konec 2008 
Izvajanje 2008–2011 
Indikatorji za merjenje uspešnosti 
Število izvedenih programov, število staršev, vključenih v
programe. 
4.6.4.3 Strategija/program – usposabljanje mladoletnikov 
Vključevanje vsebin in dejavnosti, ki prispevajo k
prosocialnemu vedenju otrok in mladostnikov v kurikule osnovnih in srednjih šol
za nenasilno reševanje problemov in konfliktov. 
Ključne dejavnosti/ukrepi 
Pregled kurikulov in priprava predlogov vključevanja vsebin
in dejavnosti. 
Nosilec in sodelujoči 
Nosilec: Ministrstvo za šolstvo in šport 
Sodelujoči: Strokovni svet za splošno
izobraževanje 
Strokovni svet za strokovno in poklicno
izobraževanje 
Strokovni svet za izobraževanje odraslih 
Rok za izvedbo 
konec 2008 
Indikatorji za merjenje uspešnosti 
a)    
vključenost vsebin v kurikule osnovnih in srednjih šol, 
b)    
število pregledanih programov. 
4.6.4.4 Strategija/program – preživljanje prostega časa
mladoletnikov 
Priprava programa aktivnega preživljanja prostega časa
mladoletnikov in zagotavljanje kapacitet. 
Ključne dejavnosti/ukrepi 
a)    
priprava in izvajanje programa aktivnega preživljanja prostega časa, 
b)    
zagotavljanje brezplačnega dostopa do kapacitet za aktivno preživljanje
prostega časa. 
Nosilec in sodelujoči 
Nosilec: Ministrstvo za šolstvo in šport,
Urad za mladino 
Sodelujoči: Ministrstvo za delo, družino in
socialne zadeve 
Ministrstvo za gospodarstvo 
Nevladne organizacije 
Rok za izvedbo 
a)    
priprava programa, 2007, 
izvajanje programa, 2008–2011, 
b)    
zagotavljanje kapacitet, 2008–2011. 
Indikatorji za merjenje uspešnosti 
a)    
izdelan program in število izvedenih dejavnosti, 
b)    
število razpoložljivih objektov in kapacitet.
4.7 Nasilje v družini
4.7.1 Opis problema
Družina je lahko najnevarnejši kraj, saj so posamezni člani
lahko žrtve najhujših nasilnih ravnanj, ki so posledica nekonstruktivnega
reševanja konfliktov in obremenjenih odnosov, ki se prenašajo iz generacije v
generacijo. Statistični podatki kažejo, da število odkritih kaznivih dejanj in
prekrškov z elementi nasilja v družini v zadnjih letih, kljub rahlemu padcu v
letu 2005, narašča. Zavedati se moramo tudi dejstva, da je predvsem tovrstno
nasilje izrazito neraziskano, saj se žrtve redko odločajo za prijavo, zato o
realni sliki pojavnosti nasilja v družini ni mogoče govoriti. Po nekaterih
ocenah nevladnih organizacij naj bi bilo nasilje prisotno v vsaki četrti
družini. Obstajajo le posredne ocene nasilja na podlagi podatkov o žrtvah. Na
temelju zbranih podatkov policije in tožilstva je o številu dejanj mogoče
sklepati le posredno, saj so skrita v ozadju drugih kaznivih dejanj in
prekrškov. Tudi sodišča ne zbirajo podatkov o številu obravnavanih in rešenih
primerih z obeležjem nasilja v družini, to je po kriteriju odnosov, v katerih
se nasilje dogaja. Najpogosteje so žrtve nasilja otroci, ženske in starejši, ki
so praviloma nenehno in dalj časa izpostavljeni fizičnemu, psihičnemu in tudi
spolnemu nasilju. Zadnje čase se ugotavlja tudi ekonomsko in strukturno
nasilje. Številni primeri kažejo, da kazniva dejanja med družinskimi člani
preidejo tudi v najhujše oblike kaznivih dejanj, saj več kot 70% umorov spada
med t. i. družinske umore. Pogosto se nasilje v družini opazi šele, ko to že dalj
časa traja in razmere postanejo nevzdržne ter prepoznavne in opazne tudi
okolici. V nasprotnem primeru v javnosti odmevajo mnoge zgodbe, ki kažejo na
nedelo državnih ustanov oziroma so znani primeri, ko je šele otrokova smrt
predramila odgovorne k ukrepanju. Nasilje se praviloma dogaja v ožjem krogu, v
zasebnih prostorih med štirimi stenami, kar pa zunanjemu okolju ni zaznavno.
Prizadeta je celotna družina, ne glede na izpostavljenega posameznika kot
žrtve. Nasilje pa ima tudi ekonomske posledice (izpad dohodka zaradi bolniških
odsotnosti, zmanjšana delovna storilnost, stroški zdravstva, sociale,
pravosodja itd.). 
Za zaščito žrtev nasilja v družini se je kot učinkovita
izkazala uvedba ukrepa »prepoved približevanja določenemu kraju oziroma osebi«,
ki ga policisti odrejajo ob posredovanju zaradi nasilja v družini. V letu 2005
je bilo izrečeno 152 ukrepov, v letu 2006 pa 281 ukrepov.
4.7.2 Vzroki
Nasilje v družini je v takšni ali drugačni pojavni obliki
prisotno v vseh sodobnih družbah. Nekateri možni vzroki za pojav, obstoj in
mnogokrat neučinkovito reševanje problematike nasilja v družini so v: 
-       
družbeno-ekonomskih razmerah, ki se odražajo v ekonomskih, socialnih,
zdravstvenih in psiholoških stiskah in problemih (brezposelnost, slabši
družbeno-ekonomski položaj staršev in otrok, alkoholizem, uživanje prepovedanih
drog, bolezen), 
-       
krizi medosebnih odnosov, kar je odraz pomanjkanja vrednot, hitrega
življenjskega dogajanja, neustrezne ali pomanjkljive komunikacije, 
-       
delno neustrezni in neučinkoviti zakonodaji za zaščito žrtev, 
-       
pomanjkanju strategije reševanja tega problema, v kateri bi svoje naloge
opravljale vse ustanove, ki kakorkoli prihajajo v stik z otroki, ženskami in
moškimi – kot starši, pri čemer vsaka opravlja svoje delo v okviru svoje stroke
in nujno povezano z ostalimi ustanovami, 
-       
še vedno premajhni prepoznavnosti in opaznosti vseh pojavnih oblik
nasilja v okolici, 
-       
prepočasni in premalo učinkoviti odzivnosti pristojnih institucij,
strokovnih služb in tudi medijev, ko so dejanja odkrita, 
-       
še vedno preveliki družbeni toleranci do tovrstnih dejanj in ravnanj, 
-       
neučinkovitosti pristojnih institucij pri odpravi vzrokov vseh oblik
nasilja v družini, vključno s pomanjkanjem kakovostnih preventivnih programov
(treningi nenasilnega reševanja konfliktov, preventivno delo z družino itd.), 
-       
premajhni prisotnosti in učinkovitosti dela centrov za socialno delo
neposredno na terenu, kjer problemi nastajajo, 
-       
pomanjkanju protokolov ravnanj institucij (npr. šolstvo, zdravstvo), 
-       
pomanjkanju sistematičnih izobraževanj ter strokovnih usposabljanj za
strokovni kader, ki se pri delu srečuje s problematiko nasilja v družini
(centri za socialno delo, pravosodje, šolstvo, zdravstvo), 
-       
pomanjkanju programov za storilce, 
-       
pomanjkanju preventivnih programov za otroke in mlade.
4.7.3 Rešitve
-       
izboljšanje družbeno-ekonomskega položaja in kakovosti življenja
posameznika in družine kot celote. To so predvsem večja možnost zaposlitve,
šolanja in kakovostne izrabe prostega časa; 
-       
izdelava in izvedba preventivnih programov v zvezi s prekomernim
uživanjem alkohola in uživanjem prepovedanih drog, ki so pogosto v vlogi
primarnega ali pa sekundarnega vzroka nasilja v družini, ter kakovostne izrabe
prostega časa za starše in otroke. V programe je treba vključiti vse pristojne
državne organe in organizacije, samoupravne lokalne skupnosti in nevladne
organizacije, ter za te programe prerazporediti potrebna finančna sredstva.
Cilj je, da se v največji možni meri odpravijo primarni vzroki, ki povzročajo
nasilna dejanja; 
-       
v medijih seznanjati ljudi, da ima vsakdo pravico do življenja brez
nasilja, pravico do osebne integritete in dostojanstva ter spodbujati
prijavljanje nasilnih ravnanj; 
-       
prizadevati si doseči nično toleranco do nasilja in vsakršnega telesnega
kaznovanja otrok; 
-       
zagotoviti strokovno in učinkovito delo pristojnih organov in
organizacij ter njihovo medsebojno povezanost in sodelovanje na vseh ravneh,
vključno z vključitvijo nevladnih organizacij in lokalnih skupnosti, ter tako
uvesti t. i. sistemski pristop pri reševanju tega družbenega problema; 
-       
proučiti in če je treba tudi spremeniti ter dopolniti zakonodajo, da
postane učinkovita v zaščiti žrtev nasilja in pregonu storilcev; 
-       
sprejem sistemskega zakona o preprečevanju nasilja v družini, ki bo
podlaga za celovito in učinkovito zaščito družinskih članov pred nasiljem v
družini. Postaviti mora temelje da se družini, zlasti pa njenim najbolj
ranljivim članom (ženskam, otrokom, ostarelim in invalidnim osebam), zagotovi
največje možno pravno varstvo. Zagotovil bo dolžnost nudenja podpore in pomoči
žrtvam ter opredelil njihove pravice v postopkih; 
-       
zagotoviti je treba učinkovito in strokovno delo centrov za socialno
delo, šolstva, zdravstva, policije in pravosodja, neposredno na terenu oziroma
v okoljih, kjer se družinsko nasilje dogaja (zagotoviti stalno dežurno službo
centra za socialno delo, ki bi bila v stalnem stiku s policijo za učinkovito
reševanje kriznih problemov); 
-       
v največji možni meri uporabljati že uveljavljeni zakonski institut
»prepoved približevanja določenemu kraju oziroma osebi«, ki naj ne pomeni le
izvajanja ukrepa kot takega, ampak vključiti v reševanje posameznega primera
ostale pristojne, predvsem socialnoskrbstvene organe, šole, vrtce, zdravstvene
ustanove; 
-       
izvajanje treningov nenasilnega reševanja konfliktov, treningov
nenasilne komunikacije, treningov socialnih veščin za storilce, treningov
asertivnosti za žrtve ter drugih programov za pomoč družini; 
-       
pri pripravi rešitev se upošteva tudi Resolucija o temeljih oblikovanja
družinske politike v Republiki Slovenije (Uradni list RS, št. 40/93 z dne 17.
7. 1993) in Program za otroke in mladino 2006–2016, ki ga je sprejela Vlada
Republike Slovenije dne 5. 10. 2006. Cilj programa je izboljšati kakovost
življenja otrok in mladine, posebno pozornost pa je treba nameniti programskim
področjem politike zaščite pred zanemarjanjem, nasiljem in zlorabami, politiki
zaščite pred drogami in politiki prostočasnih aktivnosti, in zdravstveni
politiki.
4.7.4 Cilji
Zmanjšati število nasilnih dejanj v družini. Povečati število
ukrepov in dejavnosti za učinkovito pomoč žrtvam in povzročiteljem nasilja s
poudarkom na nerepresivnem delovanju. 
4.7.4.1 Strategija/program – pomoč in zaščita družine 
Zagotoviti je treba učinkovito pomoč družinam, v katerih se
dogaja nasilje, ter zaščititi žrtve nasilja in tvorno delovati za spremembo
obnašanja povzročiteljev nasilja. 
Ključne dejavnosti/ukrepi 
a)    
izdelava analize vzrokov in posledic nasilja v družini, vključno z
izvedenimi dejavnostmi pristojnih institucij, 
b)    
izvedba javnomnenjske raziskave za ugotovitev ključnih vzrokov in
posledic nasilja v družini ter učinkovitosti organov pregona in centrov za
socialno delo, pravosodja, zdravstva in šolstva, 
c)    
sprejem sistemskega zakona o preprečevanju nasilja v družini, 
d)    
izdelava programa pomoči in potrebnih zaščitnih ukrepov. 
Nosilec in sodelujoči 
Nosilec: Ministrstvo za delo, družino in
socialne zadeve 
Sodelujoči: Ministrstvo za šolstvo in šport 
Ministrstvo za zdravje 
Ministrstvo za notranje zadeve – Policija 
Ministrstvo za pravosodje 
Organi samoupravnih lokalnih skupnosti in
samoupravne lokalne skupnosti 
Nevladne organizacije 
Rok za izvedbo 
a)    
2007 
b)    
2007 
c)    
2007 
d)    
2008 
Indikatorji za merjenje uspešnosti 
a)    
opravljena analiza, 
b)    
javnomnenjska raziskava, 
c)    
sprejet sistemski zakon o preprečevanju nasilja v družini, 
d)    
izdelan program. 
4.7.4.2 Strategija/program – omejitev porabe alkoholnih
pijač 
Tradicionalno velika razširjenost in tolerantnost do pitja
alkoholnih pijač v Sloveniji je vzrok za številne negativnosti. Prekomerno
pitje alkohola lahko vodi v tvegano pitje in odvisnost. S tem se povečuje
možnost obolevanja in prezgodnje smrti. Preveliko pitje alkohola je povezano
tudi s povečanim tveganjem za poškodbe, prometne nesreče, nasilje,
samomorilnost in protipravna dejanja. 
Ključne dejavnosti/ukrepi 
a)    
analiza storjenih protipravnih dejanj v povezavi z alkoholom, 
b)    
strožje in doslednejše izvajanje Zakona o omejevanju porabe alkohola, 
c)    
izdelava programa za preprečevanje škodljivih posledic uživanja
alkoholnih pijač. 
Nosilec in sodelujoči 
Nosilec: Ministrstvo za zdravje 
Sodelujoči: Ministrstvo za pravosodje 
Ministrstvo za delo, družino in socialne
zadeve 
Ministrstvo za notranje zadeve – Policija 
Ministrstvo za šolstvo in šport 
Organi samoupravnih lokalnih skupnosti in
samoupravne lokalne skupnosti 
Nevladne organizacije 
Rok za izvedbo 
a)    
2007 
b)    
2008 
c)    
2008 
Indikatorji za merjenje uspešnosti 
a)    
opravljena analiza, 
b)    
število ukrepov po Zakonu o omejevanju alkohola na letni ravni, 
c)    
izdelan program za preprečevanje škodljivih posledic uživanja alkoholnih
pijač.
4.8 Varovanje okolja
4.8.1 Opis problema
Zdravo življenjsko okolje je temeljni pogoj za preživetje
ekosistemov, človeka in družbe nasploh. Pojem varstva okolja v najširšem pomenu
zajema varovanje ljudi, živali, rastlin, naravnih in drugih virov. Zaradi
industrijskega načina proizvodnje, izključno profitne ekonomske usmerjenosti in
množične potrošnje, so naravne dobrine, ki omogočajo življenje na planetu,
ogrožene. Zaradi velikih stroškov, ki nastajajo kot posledica varovanja okolja,
je vse več gospodarskih subjektov in posameznikov pripravljenih zavestno
obremenjevati in uničevati okolje ter s tem kršiti zakonodajo. Ključni problemi
na področju varstva okolja v Republiki Sloveniji so obsežno temno polje
odkrivanja kršiteljev, realna (ne)moč kazni za kršitelje, kadrovske težave
institucij, splošna raven ozaveščenosti o varovanju okolja in predvsem
neusklajeno oziroma neustrezno delovanje pristojnih institucij ob različnih
onesnaženjih okolja.
4.8.2 Vzroki
-       
ravnanje, hramba in uničevanje nevarnih odpadkov terja ustrezno opremljenost,
usposobljenost in finančno-materialna sredstva, ki pa jih proizvajalci odpadkov
in drugih nevarnih snovi zaradi razmeroma nizke stopnje tveganja ne
zagotavljajo v zadostni meri, 
-       
odsotnost sistematičnega in proaktivnega odkrivanja ter preprečevanja
kaznivih dejanj in drugih ravnanj, ki predstavljajo nevarnost za okolje,
prostor in naravne dobrine.
4.8.3 Rešitve
-       
vzpostaviti načrtno, usklajeno in dosledno ukrepanje ter delovanje
pristojnih institucij ter ustrezen pretok informacij med inšpekcijskimi organi
ter organi pregona, 
-       
izdelava načrta za preprečevanje in odkrivanje inkriminiranih ravnanj,
ki ogrožajo okolje, prostor in naravne dobrine.
4.8.4 Cilji
Izboljšati učinkovitost dela državnih organov in ustanov na
področju varstva okolja. 
4.8.4.1 Strategija/program – usklajeno delovanje 
Vzpostaviti načrtno, usklajeno in dosledno ukrepanje ter
delovanje pristojnih institucij in državnih organov ter ustrezen pretok
informacij med inšpekcijskimi organi ter organi pregona. 
Ključne dejavnosti/ukrepi 
a)    
izdelava analize odkritih kaznivih dejanj s področja varstva okolja,
povzročene škode in izdelava geografskega profila okoljevarstvene
kriminalitete, 
b)    
izdelava načrta za preprečevanje in odkrivanje inkriminiranih ravnanj,
ki ogrožajo okolje, prostor in naravne dobrine. 
Nosilec in sodelujoči 
Nosilec: Ministrstvo za notranje zadeve –
Policija 
Sodelujoči: Ministrstvo za obrambo 
Ministrstvo za okolje in prostor 
Ministrstvo za pravosodje 
Samoupravne lokalne skupnosti 
Raziskovalne institucije 
Rok za izvedbo 
a)    
2008 
b)    
2009 
Indikatorji za merjenje uspešnosti 
a)    
izdelana analiza, 
b)    
izdelan načrt.
4.9 Strah pred kriminaliteto
4.9.1 Opis problema
Kriminaliteta je nesporno del vseh sodobnih družb. Narašča ne
glede na to, ali za njeno merjenje uporabljamo uradne policijske podatke ali
podatke iz nacionalnih preglednih (viktimizacijskih) študij. Veliko ljudi se
zaradi naraščanja kriminalitete in občutkov ogroženosti ter strahu pred
kriminaliteto zateka po pomoč k državi. Država je ustanovila institucije, ki se
ukvarjajo s kriminaliteto in skušajo reševati problem kriminalitete, kolikor je
to v njihovi moči. Mnenja strokovnjakov in laikov o uspešnosti in učinkovitosti
policije, tožilstva, sodišč in institucij za izvrševanje kazenskih sankcij so
deljena. Kritiki institucionalnega nadzora kriminalitete menijo, da je stanje
kriminalitete v družbi doseglo zgornjo mejo tolerance in da so institucije
formalnega državnega nadzorstva v krizi. Institucijam očitajo tudi zanemarjanje
preprečevalnih ukrepov in neuspešnost pri preprečevanju kriminalitete, saj je
njihova pozornost usmerjena predvsem na zatiranje kriminalitete z odkrivanjem
in kazenskim pregonom ter onemogočanjem storilcev kaznivih dejanj z izrekanjem
in izvrševanjem zaporne kazni. 
Strah pred kriminaliteto vpliva na kakovost življenja. Ljudje
se nagibajo k temu, da prilagodijo svoje obnašanje strahu pred kriminaliteto
(npr. izogibajo se določenim krajem in dejavnostim, varujejo sami sebe in svojo
lastnino). Strah pred kriminaliteto vpliva tudi na osebno učinkovitost oziroma
uspešnost in produktivnost v vsakdanjem življenju.
4.9.2 Vzroki
-       
dejavniki, ki vplivajo na strah pred kriminaliteto, so specifične
socialne okoliščine ljudi: revščina, socialni nered, slaba nastanitev,
migracije, diskriminacija ipd., osebna vpletenost v nasilna ravnanja, predvsem
v primerih nasilja v družini, 
-       
mediji posvečajo veliko pozornosti storjenim kaznivim dejanjem, 
-       
število prijavljenih kaznivih dejanj se stalno povečuje, 
-       
kazniva dejanja izvršujejo vse bolj organizirane kriminalne združbe, ki
so vedno bolj nasilne.
4.9.3 Rešitve
-       
študije kažejo, da več bogastva, zdravja in boljša kakovost življenja
zmanjšujejo strah pred kriminaliteto, 
-       
v medijih je treba predstaviti možne načine za zmanjšanje tveganja, da
posameznik postane žrtev kaznivega dejanja, 
-       
žrtvam kaznivih dejanj je treba omogočiti čim več pomoči državnih
organov in nevladnih organizacij, glede na okoliščine oškodovanja in posledic
pri oškodovancu, 
-       
za odkrivanje in spremljanje organiziranih kriminalnih združb je nujno
predvideti dodatne kadrovske okrepitve, povečano mednarodno sodelovanje in
proučiti učinkovitost sedanjih pooblastil pristojnih organov.
4.9.4 Cilji
Zmanjšati strah občanov pred kriminaliteto. 
4.9.4.1 Strategija/program – zmanjšati strah pred
kriminaliteto 
Pripraviti je treba strategijo za zmanjševanje strahu pred
kriminaliteto, povezano s programi za žrtve kaznivih dejanj. 
Ključne dejavnosti/ukrepi 
a)    
preko ustrezne institucije opraviti evropsko primerljivo raziskavo o
varnosti, občutkih ogroženosti in strahu pred kriminaliteto v Sloveniji, 
b)    
pripraviti programe, ki bodo glede na ugotovljene vzroke za strah pred
kriminalom zmanjševali občutek strahu tako pri osebah, ki so bile žrtve oziroma
oškodovane s kriminalnim dejanjem, kot tudi za osebe, ki še niso bile
oškodovane, čutijo pa strah pred kriminaliteto, 
c)    
izvedba programov. 
Nosilec in sodelujoči 
Nosilec: Ministrstvo za notranje zadeve 
Sodelujoči: Ministrstvo za delo, družino in
socialne zadeve 
Samoupravne lokalne skupnosti 
Reprezentativni združenji občin 
Raziskovalne institucije 
Rok za izvedbo 
a)    
2007 
b)    
2008 
c)    
2009–2011 
Indikatorji za merjenje uspešnosti 
a)    
opravljena raziskava in predstavitev rezultatov, 
b)    
pripravljeni in sprejeti programi, 
c)    
manjši odstotek prebivalcev, ki čuti strah pred kriminaliteto. 
Strategija/program – obveščanje preko medijev 
Pripraviti je treba strategijo za nastop v medijih, kjer se
predstavi prispevke o možnih načinih zmanjšanja tveganja, da posameznik postane
žrtev kaznivega dejanja. 
Ključne dejavnosti/ukrepi 
a)    
izdelava strategije s konkretnimi cilji po posameznih skupinah kaznivih
dejanj in oškodovancev in glede na to predvideti konkretne medijske dejavnosti,
b)    
izvajanje dodatnih medijskih akcij. 
Nosilec in sodelujoči 
Nosilec: Ministrstvo za notranje zadeve 
Sodelujoči: Ministrstvo za delo, družino in
socialne zadeve 
Ministrstvo za kulturo 
Rok za izvedbo 
a)    
2008 
b)    
2007–2011 
Indikatorji za merjenje uspešnosti 
a)    
izdelana strategija, 
b)    
število prispevkov v medijih. 
4.9.4.2 Strategija/program – izboljšanje organizacije in
kadrovske zasedbe 
Pripraviti je treba strategijo za doseganje čim bolj
optimalne organiziranosti in kadrovske zasedenosti policijske organizacije,
tožilstva, sodišč, drugih državnih organov, ki se ukvarjajo s preprečevanjem in
zatiranjem kriminalitete. 
Ključne dejavnosti/ukrepi 
a)    
oceniti organiziranost in kadrovsko zasedenost policijske organizacije,
tožilstva, sodišč, drugih državnih organov, ki se ukvarjajo s preprečevanjem in
zatiranjem kriminalitete, 
b)    
na podlagi analize in ocene izvesti potrebne spremembe. 
Nosilec in sodelujoči 
Nosilec: Ministrstvo za pravosodje 
Ministrstvo za notranje zadeve 
Ministrstvo za finance 
Samoupravne lokalne skupnosti 
Sodelujoči: Ministrstvo za javno upravo 
Rok za izvedbo 
a)    
2008 
b)    
2009–2012 
Indikatorji za merjenje uspešnosti 
a)    
izdelana ocena organiziranosti in kadrovske zasedenosti, 
b)    
optimalna organiziranost. 
4.10 Pomoč žrtvam kaznivih dejanj 
4.10.1 Opis problema 
Varovanje življenja, osebne varnosti in premoženja je naloga
državnih organov, zlasti policije. Pri izvajanju te naloge so policija in drugi
državni organi dolžni zagotavljati ustrezno obravnavo žrtvam različnih kaznivih
dejanj, še zlasti žrtvam kaznivih dejanj z elementi nasilja in kaznivih dejanj
zoper spolno nedotakljivost, saj ta kazniva dejanja najhuje prizadenejo
posameznikovo integriteto. Zaradi tega lahko pri žrtvah nastanejo, brez njihove
krivde, različne posledice – najpogostejše so telesne, čustvene,
socialno-vedenjske in tudi materialne. Posledice kaznivih dejanj z elementi
nasilja se pogosto manifestirajo kot motnje v čustvovanju, mišljenju,
sporazumevanju, v spremembi vedenja in medosebnih odnosih in zdravju. Pri
žrtvah kaznivih dejanj je porušen občutek varnosti in zaupanja. Neustrezna
obravnava žrtev kaznivih dejanj lahko že od prijave kaznivega dejanja povzroči
sekundarno viktimizacijo, ki lahko žrtvi kaznivega dejanja nakoplje dodatne
psihične težave in posledice, kar pa se v nadaljnjih postopkih samo še
stopnjuje. Raziskava, ki je bila v Republiki Sloveniji opravljena v letu 2000,
je pokazala, da državljani ne prijavljajo vseh kaznivih dejanj, katerih žrtve
so. Zaskrbljujoča je zlasti ugotovitev, da skoraj 50% kaznivih dejanj zoper
spolno nedotakljivost ostane neprijavljenih. Tudi različna kazniva dejanja
ogrožanja in telesnih poškodb predstavljajo velik delež med neprijavljenimi
kaznivimi dejanji. Gre za veliko skupino ljudi, ki se brez ustrezne pomoči
spopadajo z vsemi posledicami in bremeni.
4.10.2 Vzroki
-       
obstaja velika verjetnost, da žrtve kaznivih dejanj niso ustrezno
obravnavane v policijskih in sodnih postopkih zaradi pomanjkanja potrebnih
znanj uradnih oseb, 
-       
po storjenem kaznivem dejanju se policija, državna tožilstva in sodišča
ukvarjajo zgolj s storilcem kaznivega dejanja, žrtev kaznivega dejanja pa je
prepuščena sama sebi, zato izgublja zaupanje v delovanje pravne države in
učinkovitost tistih, ki bi ji morali v teh, zanjo težkih trenutkih, pomagati.
4.10.3 Rešitve
-       
uslužbenci, ki izvajajo svoje naloge v predkazenskem in kazenskem
postopku, morajo pridobiti dodatna znanja o vrstah in oblikah težav, ki lahko
nastopijo pri žrtvi po storjenem kaznivem dejanju, 
-       
že ob prijavi kaznivega dejanja je treba žrtev seznaniti z njenimi
pravicami in možnostmi za odpravo posledic ter ponuditi pomoč specializiranih
državnih služb in nevladnih organizacij, 
-       
skrajšati je treba čas med storitvijo kaznivega dejanja in
pravnomočnostjo sodne odločbe, 
-       
na glavni obravnavi je treba praviloma odločati o vseh zahtevkih za
povrnitev škode, ki jo je utrpela žrtev kaznivega dejanja, 
-       
v vseh fazah postopka je treba skrbeti za primerno obravnavo, ki bo
zagotavljala diskretnost, varstvo zasebnosti in učinkovito varstvo žrtvinih
pravic.
4.10.4 Cilji
Zmanjšati delež neprijavljenih kaznivih dejanj, predvsem
kaznivih dejanj z elementi nasilja in izboljšati standarde obravnave žrtev
kaznivih dejanj. 
4.10.4.1 Strategija/program – pomoč žrtvam 
Izdelava programov za pomoč žrtvam kaznivih dejanj. 
Ključne dejavnosti/ukrepi 
a)    
dopolnitev programov usposabljanja in izpopolnjevanja vseh, ki
sodelujejo v predkazenskem in kazenskem postopku, 
b)    
povečanje obsega sredstev za delovanje nevladnih organizacij, ki
zagotavljajo pomoč žrtvam kaznivih dejanj. 
Nosilec in sodelujoči 
a)    
Nosilec: Ministrstvo za pravosodje, Ministrstvo za notranje zadeve 
b)    
Nosilec: Ministrstvo za delo, družino in socialne zadeve 
Sodelujoči: Ministrstvo za šolstvo in šport 
Ministrstvo za notranje zadeve 
Ministrstvo za pravosodje 
Ministrstvo za finance 
Nevladne organizacije 
Samoupravne lokalne skupnosti 
Predvidevamo dodatna sredstva v višini
190.000 EUR. 
Rok za izvedbo 
2009 
Indikatorji za merjenje uspešnosti 
a)    
število dopolnjenih in izvedenih programov usposabljanja in
izpopolnjevanja, 
b)    
višina porabljenih finančnih sredstev.
4.11 Zakonodaja in postopanje državnih organov v razumnem roku
4.11.1 Opis problema
Praksa odkrivanja kaznivih dejanj, priprave obtožnih aktov in
sodnih postopkov zoper storilce kaznivih dejanj kaže, da so postopki
dolgotrajni in zaradi tega manj učinkoviti. Manjša učinkovitost se kaže pri
postopkih državnih organov, odraža pa se tudi v pravnem varstvu oškodovancev
ter zagotavljanju splošne varnosti. Število evidentiranih kaznivih dejanj, še
posebej kaznivih dejanj zoper premoženje, zlasti v urbanih okoljih, narašča,
relativno število odkritih storilcev pa se v zadnjih letih stalno zmanjšuje. Na
drugi strani je med odkritimi storilci v stalnem porastu število kaznivih
dejanj, ki jih izvršujejo pravi in nepravi povratniki, kar pomeni, da kljub
uveljavljenemu načelu individualizacije kazni ter uporabi različnih
alternativnih oblik kaznovanja, sankcije in ukrepi države niso dovolj uspešni.
Pravica do varnosti iz 34. člena in pravica do sodnega varstva iz 23. člena
naše ustave narekujeta državnim organom, da si nenehno prizadevajo svoje delo
in naloge opravljati tako, da je pravica do varnosti in sodnega varstva
vsakomur zagotovljena v čim krajšem času in v največji možni meri.
4.11.2 Vzroki
-       
organizacija dela in neizkoriščenost razpoložljivih resursov, 
-       
odločanje pristojnih organov v nerealnem času, 
-       
slaba izkoriščenost že obstoječih postopkovnih možnosti in institutov, 
-       
neprilagojenost postopkovne kazenske zakonodaje in neustreznost
vrednotenja zagovorništva oziroma nagrajevanja odvetnikov, 
-       
slab pretok informacij med organi odkrivanja, organi pregona in sodnimi
organi, 
-       
ne/informatizacija sodnega poslovanja.
4.11.3 Rešitve
-       
izboljšava organizacije dela in povečanje obsega uporabe učinkovitejših
metod dela, 
-       
odločanje organov pregona v realnem času, 
-       
povečanje uporabe instituta neposredne obtožbe, adhezijskega postopka in
možnosti zavarovanja zahtevka za odvzem protipravne premoženjske koristi z
začasnim odvzemom premoženja, 
-       
spremembe kazenske zakonodaje in zakona o odvetništvu, 
-       
izboljšanje informacijskega pretoka med organi odkrivanja, organi
pregona in sodnimi organi, 
-       
informatizacija sodnega poslovanja.
4.11.4 Cilji
Skrajšati čas odkrivanja storilcev in sprejemanje pravosodnih
odločitev v realnem oziroma razumnem času. 
4.11.4.1 Strategija/program – organizacija in metode dela 
Izboljšava organizacije dela in povečanje obsega uporabe
učinkovitejših metod dela. 
Ključne dejavnosti/ukrepi 
a)    
proučitev možnosti uvedbe podaljšanega poslovnega časa za popoldansko
delo na sodiščih (z ukrepom se zagotavlja večja izkoriščenost prostorskih in
drugih kapacitet sodišč ter fleksibilnost tudi zaradi potreb strank pri
določanju terminov za naroke oziroma obravnave), 
b)    
intenziviranje izvedbe projekta vzpostavitve dodatne linije »DNK« v
biološkem laboratoriju policijskega centra za forenzične preiskave, odprava
zaostankov analiziranja zavarovanega biološkega materiala in uvedba sodobne
tehnologije ter tehničnih pripomočkov za odkrivanje in zavarovanje prstnih
sledi, 
c)    
povečati delež neposrednih obtožnic in zmanjšati obseg predlogov
posameznih preiskovalnih dejanj pred vložitvijo obtožnega predloga, četudi
preiskava še ne bo ukinjena ali pa bo ukinjena le deloma – za določena kazniva
dejanja. 
Nosilec in sodelujoči 
a)    
Nosilec: Okrožna sodišča 
b)    
Nosilec: Ministrstvo za notranje zadeve – Policija 
c)    
Nosilec: Vrhovno državno tožilstvo 
Sodelujoči: Okrožna državna tožilstva 
Rok za izvedbo 
a)    
2007 
b)    
2008 
c)    
2007 
Indikatorji za merjenje uspešnosti 
a)    
izdelane ocene učinkov uvedbe podaljšanega popoldanskega časa sodnega
poslovanja s strankami, 
b)    
delovanje dodatne linije DNK, 
c)    
povečano število neposrednih obtožnic in zmanjšano število predlogov
preiskovalnih dejanj pred vložitvijo obtožnega predloga. 
4.11.4.2 Strategija/program – odločanje v realnem času 
Odločanje organov pregona v realnem času. 
Ključne dejavnosti/ukrepi 
Intenzivirati oblike ter načine sodelovanja policije in
državnega tožilstva, ki državnemu tožilcu omogočajo takojšnje in sprotno
odločanje o uporabi alternativnih ukrepov, kaznovalnem nalogu ali predlogu za
uvedbo kazenskega postopka. 
Nosilec in sodelujoči 
Nosilec: Vrhovno državno tožilstvo 
Sodelujoči: Ministrstvo za notranje zadeve –
Policija 
Rok za izvedbo 
2007 (Stalna naloga) 
Indikatorji za merjenje uspešnosti 
Skrajšan povprečni čas med ugotovitvijo kaznivega dejanja in
uporabo alternativnega ukrepa oziroma vložitvijo obtožnega akta. 
4.11.4.3 Strategija/program – adhezijski postopek 
Kakovostnejša uporaba instituta adhezijskega postopka, ki bi
zagotavljala večje število meritornih odločitev o predlogu za uveljavitev
premoženjskopravnega zahtevka v okviru kazenskega postopka. 
Ključne dejavnosti/ukrepi 
a)    
sprotno in dosledno obveščanje ter informacijska pomoč oškodovancem
kaznivih dejanj o pravici do vloge oziroma uveljavljanja premoženjskopravnega
zahtevka v predkazenskem postopku, 
b)    
intenziviranje usposabljanja kazenskih sodnikov. 
Nosilec in sodelujoči 
a)    
Nosilec: Ministrstvo za notranje zadeve – Policija 
b)    
Nosilec: Vrhovno sodišče RS 
Sodelujoči: Ministrstvo za pravosodje 
Rok za izvedbo 
a)    
2007 
b)    
2008 
Indikatorji za merjenje uspešnosti 
a)    
povečano število vloženih premoženjskopravnih zahtevkov v predkazenskem
postopku, 
b)    
večje število meritornih odločitev kazenskega sodišča o
premoženjskopravnem zahtevku. 
4.11.4.4 Strategija/program – sprememba zakonodaje 
Spremembe in dopolnitve kazenske zakonodaje ter zakona o
odvetništvu. 
Ključne dejavnosti/ukrepi 
a)    
ukinitev preiskave in sprememba funkcije ter pristojnosti preiskovalnega
sodnika, hkrati pa se poveča pristojnost odločanja državnemu tožilcu (če še ne
popolnoma, pa vsaj ukinitev preiskave za kazniva dejanja, za katera je
predpisana kazen do npr. 8 let zapora), 
b)    
poenostavitev in skrajšanje predkazenskega oziroma kazenskega postopka,
ko je storilec zaloten pri dejanju in/ali organom pregona prostovoljno prizna
storitev kaznivega dejanja, 
c)    
proučitev možnosti uzakonitve poenostavitve in skrajšanja predkazenskega
oziroma kazenskega postopka s povečanjem pristojnosti odločanja državnega
tožilstva, ko gre za storilce oziroma kazniva dejanja, za katera je predpisana
kazen (na primer) do pet let zapora, 
d)    
proučitev možnosti za spremembo zakonske ureditve predlagalnega delikta
tako, da bo policija obveščala in podajala ovadbe oziroma poročila v dopolnitev
sprejete ovadbe državnemu tožilstvu le v primeru odkritega, torej znanega
storilca, 
e)    
proučitev možnosti za uzakonitev podlage za vzpostavitev sodnega seznama
oseb, ki bi lahko sodelovale v predkazenskem postopku kot priče pri izvedbi
hišne ali osebne preiskave, 
f)     
tarifiranje odvetniških storitev v kazenskih postopkih glede na vrsto in
težo kaznivega dejanja, 
g)    
proučitev in ponovna opredelitev zakonskih razlogov oziroma pogojev za
uporabo rednih in izrednih pravnih sredstev v kazenskem postopku. 
Nosilec in sodelujoči 
a)    
Nosilec: Ministrstvo za pravosodje 
Sodelujoči: Vrhovno državno tožilstvo 
b)    
Nosilec: Ministrstvo za pravosodje 
c)    
Nosilec: Ministrstvo za pravosodje 
d)    
Nosilec: Ministrstvo za pravosodje 
Sodelujoči: Vrhovno državno tožilstvo, MNZ –
Policija 
e)    
Nosilec: Ministrstvo za pravosodje 
f)     
Nosilec: Ministrstvo za pravosodje 
g)    
Nosilec: Ministrstvo za pravosodje 
Rok za izvedbo 
a)    
2009 
b)    
2009 
c)    
2007 
d)    
2008 
e)    
2007 
f)     
2007 
g)    
2008 
Indikatorji za merjenje uspešnosti 
h)    
ukinjena preiskava in povečane pristojnosti odločanja DT, 
i)      
uzakonitev skrajšanega postopka, 
j)      
izdelana ocena možnosti poenostavitve postopka, 
k)    
izdelana ocena in predlog za spremembo zakonodaje, 
l)      
izdelana ocena in predlog za dopolnitev zakona, 
m)   
uvedba tarif, 
n)    
– ocena zakonskih razlogov oziroma pogojev za uporabo rednih in izrednih
pravnih sredstev, 
       – spremenjeni zakonski razlogi oziroma pogoji za uporabo
rednih in izrednih pravnih sredstev. 
4.11.4.5 Strategija/program – pretok informacij 
Izboljšanje pretoka informacij med organi odkrivanja, organi
pregona in sodnimi organi. 
Ključne dejavnosti/ukrepi 
a)    
vzpostavitev neposrednega dostopa sodiščem in državnim tožilstvom
oziroma sodnikom in državnim tožilcem v centralni register prebivalstva
vključno z zgodovinskimi podatki iz registra, 
b)    
vzpostavitev neposrednega dostopa carinski in davčni službi do
centralnega registra prebivalstva, evidence izdanih potnih listin in vizumov
ter evidence registriranih motornih vozil. 
Nosilec in sodelujoči 
a)    
Nosilec: Ministrstvo za pravosodje 
Sodelujoči: Ministrstvo za notranje zadeve 
Vrhovno sodišče RS 
Vrhovno državno tožilstvo RS 
b)    
Nosilec: MF – Carinska uprava RS in MF – Davčna uprava RS 
Sodelujoči: Ministrstvo za notranje zadeve 
Rok za izvedbo 
a)    
2007 
b)    
2007 
Indikatorji za merjenje uspešnosti 
a)    
vzpostavljena neposredna on-line dostopnost, 
b)    
vzpostavljena neposredna on-line dostopnost. 
4.11.4.6 Strategija/program – informatizacija sodnega
poslovanja 
Pospešitev izvedbe projekta popolne informatizacije sodnega
poslovanja. 
Ključne dejavnosti/ukrepi 
Intenziviranje ukrepov in načrtovanih dejavnosti programa
informatizacije sodnega postopka. 
Nosilec in sodelujoči 
Nosilec: Vrhovno sodišče 
Sodelujoči: Okrožna sodišča 
Ministrstvo za pravosodje 
Rok za izvedbo 
2009 
Indikatorji za merjenje uspešnosti 
Vzpostavljen informatiziran sistem sodnega poslovanja. 
4.11.4.7 Strategija/program – izdelava enotne metodologije
evidentiranja 
Pripravi naj se enotna metodologija evidentiranja
kriminalitete od odkritja do pravnomočne sodbe in povezava evidenc policije,
tožilstev, sodišč in zaporov. 
Ključne dejavnosti/ukrepi 
Na osnovi enake metodologije oziroma računalniške aplikacije,
evidentirati kriminaliteto in povezati evidence. 
Nosilec in sodelujoči 
Nosilec: Ministrstvo za javno upravo 
Sodelujoči: MNZ – Policija 
Ministrstvo za pravosodje 
Vrhovno državno tožilstvo RS 
Vrhovno sodišče RS 
MF – Carinska uprava RS 
MF – Davčna uprava RS 
MF – Urad RS za preprečevanje pranja denarja 
MF – Urad za nadzor proračuna in druge
institucije 
Statistični urad RS 
Agencija za trg vrednostnih papirjev 
Rok za izvedbo 
2009 
Indikatorji za merjenje uspešnosti 
Uporaba enotne metodologije evidentiranja in povezanost
evidenc.
4.12 Medinstitucionalno sodelovanje
4.12.1 Opis problema
Zavedanje načrtnega in usklajenega medinstitucionalnega
sodelovanja kot pomembne oblike in metode dela za zatiranje, predvsem pa za
preprečevanje kriminala, usposabljanje za ponovno vključitev storilcev ter
obsojencev v domače, širše socialno in delovno okolje je premalo prisotno ali
pa je v posameznih skupinah državnih organov in ustanov celo popolnoma odsotno.
Upoštevajoč umestitev posameznih institucij v sistemu državne uprave, lokalne
samouprave, njihove ustanovitelje, funkcijo in namen, smo državne organe in
ustanove razdelili v štiri skupine. V prvi skupini so državni organi za
odkrivanje kriminalitete, organi pregona in sodni organi, v drugi pa ostali
državni organi in organi državne uprave,v tretji so samoupravne lokalne
skupnosti in njihovi organi, v četrti pa nevladne organizacije. Organi in ustanove
navedenih štirih skupin so torej tiste ustanove, ki naj bi bile ključne nosilke
nalog in dejavnosti za preprečevanje in zatiranje kriminalitete ter
rehabilitacijo storilcev kaznivih dejanj, dejansko pa je načrtovanih konkretnih
dejavnosti in ukrepov premalo ali pa jih sploh ni. Poleg tega večina ustanov
nima določene odgovorne osebe, ki bi se sistematično ukvarjala s tem delovnim
področjem.
4.12.2 Vzroki
-       
medinstitucionalno sodelovanje na področju preprečevanja in zatiranja
kriminalitete ter rehabilitacije oziroma reintegracije storilcev kaznivih
dejanj med organi in ustanovami ni enotno urejeno in protokolirano, 
-       
premalo je začrtanih dejavnosti ter ukrepov, ki bi bili
medinstitucionalno dogovorjeni in usklajeni, 
-       
organi in ustanove druge in tretje skupine se premalo zavedajo svoje
vloge pri preprečevanju in zatiranju kriminalitete ter rehabilitaciji storilcev
kaznivih dejanj, 
-       
konkretnih dejavnosti in ukrepov za preprečevanje kriminalitete in
rehabilitacijo storilcev v organih druge in tretje skupine je občutno premalo, 
-       
razen uprave za izvrševanje kazenskih sankcij v ministrstvu za
pravosodje nobena od institucij, niti centri za socialno delo, ne prepoznajo in
ne vidijo svoje vloge pri rehabilitaciji storilcev kaznivih dejanj, 
-       
odsotnost načrtnega, sistematičnega, konkretnega in medinstitucionalno
usklajenega ukvarjanja s storilci po prestani kazni oziroma odpustu s
prestajanja kazni, ki rezultira tudi v visokem, skoraj 50-odstotnem deležu
ponavljavcev kaznivih dejanj med odkritimi storilci.
4.12.3 Rešitve
-       
sprejeti skupno strategijo medinstitucionalnega sodelovanja, 
-       
opredeliti in konkretizirati vlogo posameznih skupin državnih organov in
ustanov, 
-       
posebej je treba okrepiti in opredeliti vlogo ter oblike delovanja
centrov za socialno delo pri preprečevanju kriminala, rehabilitaciji storilcev
in žrtev kaznivih dejanj, 
-       
načrtovati dejavnosti lokalnih skupnosti in organov ter ustanov na
regionalni oziroma lokalni ravni, 
-       
povečati državne finančne pomoči lokalnim skupnostim ter nevladnim
organizacijam za uresničevanje načrtovanih programov.
4.12.4 Cilji
Postaviti temelje za medinstitucionalno sodelovanje, kar je
edini učinkovit način dela pri zatiranju vseh vrst kriminalitete. 
4.12.4.1 Strategija/program – medinstitucionalno
sodelovanje 
Vzpostaviti sistematično, načrtno in usklajeno
medinstitucionalno sodelovanje. 
Ključne dejavnosti/ukrepi 
a)    
ustanovitev stalnega koordinacijskega telesa na državni ravni, 
b)    
oblikovanje in sprejem načrta skupnih in usklajenih institucionalnih
nalog/dejavnosti ter ukrepov za zatiranje in preprečevanje kriminalitete ter
rehabilitacijo storilcev (načrt mora jasno opredeljevati vlogo, pričakovane
dejavnosti posameznih institucij in načine medsebojnega sodelovanja tudi na
področju zdravstvene, socialne in družinske politike, šolske in izobraževalne
politike, kulturne, okoljevarstvene politike, politike zaščite otrok in
mladostnikov ter etničnih skupin, kot so na primer Romi). 
Nosilec in sodelujoči 
a)    
Nosilec: Ministrstvo za notranje zadeve 
Sodelujoči: Ministrstvo za pravosodje 
b)    
Nosilec: Ministrstvo za notranje zadeve 
Sodelujoči: Ministrstvo za finance 
Ministrstvo za delo, družino in socialne
zadeve 
Ministrstvo za zdravje 
Ministrstvo za okolje in prostor 
Reprezentativna združenja občin in občine 
Nevladne organizacije 
Rok za izvedbo 
a)    
2008 
b)    
2008 
Indikatorji za merjenje uspešnosti 
a)    
delovanje koordinacijskega telesa, 
b)    
sprejet načrt. 
4.12.4.2 Strategija/program – opredelitev nalog organov
socialnega skrbstva 
Okrepiti in zakonsko opredeliti vlogo ter oblike delovanja
organov socialnega skrbstva pri preprečevanju kriminala, rehabilitaciji oziroma
reintegraciji storilcev in podpori žrtvam kaznivih dejanj. 
Ključne dejavnosti/ukrepi 
Normativno določiti in opredeliti naloge organov socialnega
skrbstva pri preprečevanju kriminalitete in rehabilitaciji žrtev in storilcev. 
Nosilec in sodelujoči 
Nosilec: Ministrstvo za delo, družino in
socialne zadeve 
Sodelujoči: Ministrstvo za pravosodje 
Državno tožilstvo 
Ministrstvo za notranje zadeve – Policija 
Rok za izvedbo 
2009 
Indikatorji za merjenje uspešnosti 
a)    
zakonsko opredeljene naloge in oblike delovanja organov socialnega
skrbstva, 
b)    
delovanje organov socialnega skrbstva po dopolnjeni zakonodaji. 
4.12.4.3 Strategija/program – opredelitev pristojnosti
samoupravne lokalne skupnosti 
Okrepitev načrtnih dejavnosti samoupravnih lokalnih skupnosti
in ustanov na lokalni ravni pri preprečevanju kriminalitete. 
Ključne dejavnosti/ukrepi 
Izdelava in sprejem srednjeročnih in kratkoročnih načrtov za
uresničevanje Resolucije o nacionalnem programu preprečevanja in zatiranja
kriminalitete na lokalni ravni. 
Nosilec in sodelujoči 
Nosilec: Ministrstvo za notranje zadeve –
Policija 
Sodelujoči: Samoupravne lokalne skupnosti 
Lokalne ustanove 
Ministrstvo za okolje in prostor 
Rok za izvedbo 
2008 
Indikatorji za merjenje uspešnosti 
Sprejeti načrti. 
4.12.4.4 Strategija/program – finančna pomoč 
Povečanje državne finančne pomoči lokalnim skupnostim in
nevladnim organizacijam, pri čemer naj bi dejavneje pomagala in prispevala tudi
resorna ministrstva. 
Ključne dejavnosti/ukrepi 
a)    
pristojna ministrstva iz svojega proračunskega deleža financirajo
programe samoupravnih lokalnih skupnosti in nevladnih organizacij, katerih
ukrepi po svoji vsebini sodijo v njihovo delovno področje, 
b)    
ustanovitev državne fundacije za spodbujanje ustvarjanja programov in
podporo pri uresničevanju programov za preprečevanje kriminala in
rehabilitacijo žrtev in storilcev kaznivih dejanj. 
Nosilec in sodelujoči 
a)    
Nosilec: Ministrstvo za finance 
Sodelujoči: Posamezna ministrstva 
b)    
Nosilec: Komisija za preprečevanje in zatiranje kriminalitete 
Rok za izvedbo 
a)    
2008–2011 
b)    
2009 
Indikatorji za merjenje uspešnosti 
a)    
financiranje in uresničevanje programov, 
b)    
delovanje fundacije. 
Predvidevamo dodatna sredstva v višini 20.000 EUR.
4.13 Odvzem premoženjske koristi
4.13.1 Opis problema
Glavni motiv podjetniško organizirane kriminalne dejavnosti
je finančni dobiček oziroma pridobivanje premoženjske koristi. Ta spodbuja
storilce k nadaljnjim kaznivim dejanjem, da bi dosegli še večji dobiček,
katerega izvor prikrivajo s pranjem denarja. Odkrivanje, predvsem pa odvzem
premoženjske koristi oziroma premoženja, ki ustreza takšni koristi, je
najučinkovitejše sredstvo za omejevanje najhujših in organiziranih oblik
kriminalitete.
4.13.2 Vzroki
-       
neusklajeno delovanje državnih organov (policija, tožilstvo, pravosodje,
davčna uprava, urad za preprečevanje pranja denarja, inšpekcijske službe in
agencije), 
-       
nepoznavanje in nerazumevanje pomena zakonsko predvidenih ukrepov za
odkrivanje, začasno zavarovanje in odvzem premoženjske koristi v predkazenskem
in kazenskem postopku.
4.13.3 Rešitve
Vzpostaviti usklajen in učinkovit sistem za odvzem
premoženjske koristi z ustanovitvijo medresorske delovne skupine, pristojne za
koordinacijo ukrepov, usmerjenih v odkrivanje, začasno zavarovanje in odvzem
nezakonito pridobljenega premoženja.
4.13.4 Cilji
Z usklajenim delovanjem državnih organov zagotoviti dosledno
izvajanje obstoječe zakonodaje za odkrivanje, začasno zavarovanje in odvzem
premoženjske koristi v kazenskih postopkih ter na ta način zvišati stopnjo
tveganja za izvrševanje kaznivih dejanj. 
4.13.4.1 Strategija/program – ustanovitev delovne skupine 
Zagotoviti tesno sodelovanje med pristojnimi državnimi organi
z ustanovitvijo medresorske delovne skupine, pristojne za koordinacijo ukrepov,
usmerjenih v odkrivanje, začasno zavarovanje in odvzem premoženjske koristi, ki
izvira iz kaznivih dejanj. 
Ključne dejavnosti/ukrepi 
a)    
ustanovitev medresorske delovne skupine za koordinacijo ukrepov za
odkrivanje, začasno zavarovanje in odvzem premoženjske koristi, ki izvira iz
kaznivih dejanj, 
b)    
zagotoviti usposabljanje in izpopolnjevanje o odvzemu premoženjske
koristi za vse državne organe, ki so dolžni zbirati dokaze in raziskovati
okoliščine, pomembne za ugotavljanje premoženjske koristi, ki izvira iz
kaznivih dejanj. 
Nosilec in sodelujoči 
Nosilec: Vrhovno državno tožilstvo 
Sodelujoči: Ministrstvo za pravosodje 
Ministrstvo za notranje zadeve – Policija 
Ministrstvo za finance 
Rok za izvedbo 
a)    
2007 
b)    
2007–2009 
Indikatorji za merjenje uspešnosti 
a)    
ustanovitev medresorske delovne skupine, 
b)    
število izvedenih izpopolnjevanj in usposabljanj za odvzem premoženjske
koristi, odvzeta premoženjska korist in število izdanih sodnih odločb za odvzem
premoženjske koristi, sklepov za začasno zavarovanje zahtevka za odvzem
premoženjske koristi ter pobud oziroma predlogov za izdajo takšnih sklepov.
4.14 Kaznovalna politika – izvrševanje kazenskih sankcij
4.14.1 Opis problema
V zadnjih letih je opazna tendenca izrekanja daljših zapornih
kazni. Ker je med storilci nekaterih vrst kaznivih dejanj zelo visok odstotek
povratnikov, je mogoče trditi, da sistem resocializacije storilcev ni uspešen.
Izrekanje kratkih zapornih kazni ali celo pogojnih za storilce gospodarskih
kaznivih dejanj nima želenega učinka.
4.14.2 Vzroki
Pomanjkanje sistemske ureditve resocializacije storilcev med
prestajanjem kazni, pogojnim odpustom in po prestani kazni ne omogoča njihove
učinkovite vključitve v splošno družbeno okolje.
4.14.3 Rešitve
Proučitev možnosti: 
-       
uvedbe probacije kot instrumenta resocializacije storilcev kaznivih
dejanj, 
-       
spodbujanja dela med prestajanjem zaporne kazni, ki bi bila stimulirana
z ugodnostmi med prestajanjem kazni, za dosego samovzdrževanja obsojencev, 
-       
sistemske ureditve iskanja zaposlitve po prestani kazni, 
-       
finančnih, davčnih in drugih spodbud pravnim subjektom, ki bodo
zaposlovali obsojence, 
-       
pogostejšega izrekanja denarnih kazni predvsem storilcem gospodarskih
kaznivih dejanj.
4.14.4 Cilji
Učinkovita priprava obsojenca za vključitev v normalno
življenje po prestani kazni in uvedba probacijske službe. Izrekanje visokih
denarnih kazni storilcem gospodarskih kaznivih dejanj in odvzem finančnih
koristi ob že uzakonjenem odvzemu protipravno pridobljene premoženjske koristi.
4.14.4.1 Strategija/program – usposabljanje in delo
obsojencev 
Priprava strategije dela in izobraževanje ter usposabljanje
obsojencev. 
Ključne dejavnosti/ukrepi 
Zagotovitev ustreznih kapacitet za delo in izobraževanje ter
usposabljanje obsojencev, priprava sistemskih ugodnosti za obsojence, ki se
usposabljajo in delajo. 
Nosilec in sodelujoči 
Nosilec: Ministrstvo za pravosodje 
Sodelujoči: Ministrstvo za delo, družino in
socialne zadeve 
Ministrstvo za šolstvo in šport 
Ministrstvo za gospodarstvo 
Rok za izvedbo 
a)    
Priprava strategije, konec leta 2007 
b)    
Izvajanje 2008–2011 
Indikatorji za merjenje uspešnosti 
a)    
število obsojencev, ki redno delajo in se izobražujejo, 
b)    
število obsojencev, ki se po prestani kazni zaposlijo. 
4.14.4.2 Strategija/program – izrekanje kazni 
Priprava programa za usposabljanje sodnikov in tožilcev na
področju izrekanja in predlaganja visokih denarnih kazni. 
Ključne dejavnosti/ukrepi 
Usposabljanje sodnikov in tožilcev. 
Nosilec in sodelujoči 
Nosilec: Ministrstvo za pravosodje 
Sodelujoči: Vrhovno sodišče Republike
Slovenije 
Vrhovno državno tožilstvo 
Rok za izvedbo 
2008 
Indikatorji za merjenje uspešnosti 
a)    
število in višina izrečenih denarnih kazni, 
b)    
število usposabljanj sodnikov in tožilcev. 
4.14.4.3 Strategija/program – probacijska služba 
Priprava zakonodaje za uvedbo probacijske službe. 
Ključne dejavnosti/ukrepi 
Ustanovitev probacijske službe v Ministrstvu za pravosodje. 
Nosilec in sodelujoči 
Nosilec: Ministrstvo za pravosodje 
Sodelujoči: Ministrstvo za delo, družino in
socialne zadeve 
Rok za izvedbo 
2009 
Indikatorji za merjenje uspešnosti 
Uspešno delovanje probacijske službe.
5 POSVETOVALNO KOORDINACIJSKO TELO – NADZOR NAD IZVAJANJEM
Izvajanje Resolucije o nacionalnem programu nadzira Vlada
Republike Slovenije, ki zagotovi stalno medsebojno sodelovanje med ministrstvi
in organi v njihovi sestavi. 
Za izvajanje neposrednih nalog nadzora nad izvajanjem
resolucije o nacionalnem programu Vlada Republike Slovenije najkasneje v šestih
mesecih po sprejemu resolucije o nacionalnem programu v Državnem zboru RS, v
okviru Ministrstva za notranje zadeve, v Direktoratu za policijo in druge
varnostne naloge, kot temeljnemu nosilcu za izvedbo resolucije o nacionalnem
programu, ustanovi Komisijo za preprečevanje in zatiranje kriminalitete, kot
medresorsko delovno telo. Komisija je sestavljena iz enajstih predstavnikov, in
sicer predsednika, podpredsednika in treh članov iz vrst javnih uslužbencev
ministrstev in organov v sestavi, od ostalih šest članov sta po dva člana iz
vrst nevladnih organizacij, strokovne javnosti in predstavnikov samoupravnih
lokalnih skupnosti, ki ga predlagajo reprezentativna združenja samoupravnih
lokalnih skupnosti. Navedeno komisijo Vlada RS imenuje na predlog ministrstev
in organov v sestavi ter na predlog prej navedenih organov, organizacij in zainteresiranih
skupin, za dobo petih let. 
Predsednik komisije vodi komisijo in je odgovoren za njeno
delo. Usklajuje, usmerja in koordinira delo nosilcev in sodelujočih pri
pripravi in izvajanju strategij in programov. 
Komisija je kot organ v aktivni vlogi v implementaciji
resolucije o nacionalnem programu ter sproti spremlja izvajanje strategij in
programov ter njihovo učinkovitost. Skrbi za promocijo resolucije o nacionalnem
programu in s svojo dejavnostjo zagotavlja širšo družbeno podporo. Vlada
Republike Slovenije najmanj enkrat letno obravnava poročilo o izvajanju
resolucije o nacionalnem programu z vidika izvajanja strategij, programov in
akcijskih načrtov. 
Vlada Republike Slovenije predloži letno poročilo o izvajanju
resolucije o nacionalnem programu Državnemu zboru Republike Slovenije
najkasneje do 1. julija v tekočem letu za preteklo leto.
6 FINANCIRANJE RESOLUCIJE
Za izvedbo resolucije o nacionalnem programu kot strateškega
dokumenta in doseganje opredeljenih ciljev so potrebna finančna sredstva, ki bodo
natančno opredeljena v področnih strategijah, programih in akcijskih načrtih
nosilcev ter ostalih sodelujočih. 
Viri financiranja so domači in tuji. Med domače finančne vire
je treba poleg javnih sredstev šteti tudi sredstva nevladnih organizacij in zasebna
sredstva zainteresiranih pravnih oseb ter posameznikov (ekonomski interes kot
npr. zavarovalnice ipd.). Tuja finančna sredstva pa so sredstva finančne
perspektive EU za obdobje 2007–2013 s področja pravosodja in notranjih zadev,
ki so posebej določena v letnih proračunih EU, sredstva mednarodnih organizacij
in Sveta Evrope ter tuje donacije. 
Temeljni vir financiranja resolucije o nacionalnem programu
je že dosežen delež rednih proračunskih sredstev, upoštevajoč letno povečanje
za stopnjo rasti bruto domačega produkta. Določen je v deležih po vsebini in
višini za posamezna področja pri proračunskih uporabnikih, ki so nosilci ali pa
sodelujoči pri izvedbi posameznih strategij, programov ali akcijskih načrtov.
Upoštevati morajo prioritete, ki so opredeljene v Resoluciji o preprečevanju in
zatiranju kriminalitete ter resoluciji o nacionalnem programu. 
Na predlog nosilcev in sodelujočih organov se potrebna
finančna sredstva na podlagi konkretno ovrednotene strategije, programa ali
akcijskega načrta kot prioritete predvidijo že v fazi sprejemanja državnega
proračuna. 
Za leta 2007 in 2008 velja, da je zagotavljanje zadostnih
finančnih virov za izvajanje področnih strategij in programov, ki so oblikovani
na osnovi resolucije o nacionalnem programu, dolžnost in odgovornost
pripravljavca posameznega programa. Nosilci in sodelujoči so pristojni in
odgovorni, da pri pripravi in izvajanju letnih proračunov upoštevajo v
resoluciji o nacionalnem programu predvidene obveznosti, ki izhajajo iz
predvidenih strategij, programov ali akcijskih načrtov. V ta namen morajo v
skladu s predvidenimi roki za izvedbo ključnih dejavnosti planirati potreben
obseg finančnih sredstev v svojih finančnih načrtih in zagotoviti v okviru
razpoložljivih finančnih sredstev ustrezno prioriteto izvajanju, saj je to
dolžnost in odgovornost pripravljavcev posameznih strategij, programov ali
akcijskih načrtov. 
V resoluciji o nacionalnem programu so v letu 2009, in vsako
nadaljnje leto v času veljavnosti resolucije o nacionalnem programu do leta 2011,
predvidena dodatna finančna sredstva v skupni višini 210.000 EUR letno, in
sicer za financiranje programov nevladnih organizacij, ki zagotavljajo pomoč
žrtvam kaznivih dejanj v višini 190.000 EUR in za ustanovitev ter začetek
delovanja državne fundacije za spodbujanje ustvarjanja programov in podporo pri
uresničevanju programov za preprečevanje kriminala in rehabilitacijo oziroma
reintegracijo žrtev in storilcev kaznivih dejanj v višini 20.000 EUR.
Št. 212-05/05-52/4
Ljubljana, dne 24. aprila 2007
EPA 1328-IV
Predsednik 
Državnega zbora 
Republike Slovenije 
France Cukjati, dr. med., l.r.