1. člen
Ta pravilnik v skladu z Direktivo 98/8/ES Evropskega
parlamenta in Sveta z dne 16. februarja 1998 o dajanju biocidnih
pripravkov v promet (UL L št. 123 z dne 24. 4. 1998, str. 1), zadnjič
spremenjeno z Direktivo Komisije 2010/11/EU z dne 9. februarja 2010 o
spremembi Direktive 98/8/ES Evropskega parlamenta in Sveta za vključitev
varfarina kot aktivne snovi v Prilogo I k Direktivi (UL L št. 37 z dne 10. 2.
2010, str. 47) (v nadaljnjem besedilu: Direktiva 98/8/ES) določa pogoje za
uporabo podatkov biocidnih proizvodov prvega predlagatelja v korist drugega ali
naslednjega predlagatelja.
2. člen
Izrazi, uporabljeni v tem pravilniku, imajo enak pomen kot
izrazi, uporabljeni v Zakonu o biocidnih proizvodih (Uradni list RS, št. 61/06;
v nadaljnjem besedilu: zakon).
3. člen
Urad Republike Slovenije za kemikalije (v nadaljnjem
besedilu: Urad) ne sme uporabiti podatkov za aktivno snov iz 18., 28. in 29. člena zakona v korist drugega ali naslednjega predlagatelja (v nadaljnjem besedilu:
drugega predlagatelja):
1.    
če drugi predlagatelj nima pisnega soglasja v obliki izjave o
dostopnosti podatkov prvega predlagatelja, da se podatki smejo uporabiti; ali
2.    
če je nova aktivna snov v prometu manj kot 15 let od dneva njene prve
vključitve na seznam snovi I ali IA; ali
3.    
če gre za obstoječo aktivno snov v prometu:
-  
do 14. maja 2014 za vse podatke, predložene za namen zakona, razen
kadar podatke v zvezi z biocidnimi proizvodi že ščitijo obstoječi predpisi. V
takih primerih se podatke še naprej varuje do izteka preostalega predpisanega
obdobja, vendar ne dlje kot do 14. maja 2014 ali, po potrebi, ne dlje kot
za obdobje, navedeno v poročilu o napredku, ki ga pripravi Komisija, ki ni
daljše od dveh let;
-  
10 let od dneva vključitve aktivne snovi na seznam I ali IA, za prvič
predložene podatke ob prvi vključitvi aktivne snovi ali dodatnih vrst
proizvodov za to aktivno snov na seznam I ali IA;
4.    
če gre za dodatne podatke, prvič predložene zaradi:
-  
spremembe zahtev glede vključitve na seznam I ali IA;
-  
ohranitve na seznamu I ali IA pred iztekom petih let od dneva odločitve
o spremembi vključitve oziroma ohranitve na seznamu I ali IA po prejemu
dodatnih podatkov. Če se petletno obdobje izteče pred obdobjem, določenim v 2. in 3. točki tega člena, se obdobje petih let podaljša za toliko, da se izteče istega dne kot
obdobja iz 2. in 3. točke tega člena.
4. člen
Urad ne sme uporabiti podatkov za biocidni proizvod iz 18., 28. in 29. člena zakona v korist drugega predlagatelja:
1.    
če drugi predlagatelj nima pisnega soglasja v obliki izjave o
dostopnosti podatkov prvega predlagatelja, da se podatki smejo uporabiti; ali
2.    
če je biocidni proizvod, ki vsebuje novo aktivno snov, v prometu manj
kot 10 let od dneva izdaje prvega dovoljenja v kateri koli državi članici
Evropske unije; ali
3.    
če gre za biocidni proizvod, ki vsebuje obstoječo aktivno snov v
prometu:
-  
do 14. maja 2014, za vse podatke, predložene za namen tega zakona,
razen kadar take podatke v zvezi z biocidnimi proizvodi že ščitijo obstoječi
predpisi. V takih primerih se podatke še naprej varuje do izteka preostalega
predpisanega obdobja, vendar ne dlje kot do 14. maja 2014 ali, po potrebi,
ne dlje kot za obdobje, navedeno v poročilu o napredku, ki ga pripravi
Komisija, ki ni daljše od dveh let;
-  
10 let od dneva vključitve aktivne snovi na seznam I ali IA, za prvič
predložene podatke ob prvi vključitvi aktivne snovi ali dodatnih vrst
proizvodov za to aktivno snov na seznam I ali IA;
4.    
če gre za dodatne podatke, prvič predložene zaradi:
-  
spremembe pogojev dovoljenja za biocidni proizvod;
-  
ohranitve aktivne snovi na seznamu I ali IA pred iztekom petih let od
dneva prvega prejema dodatnih podatkov. Če se petletno obdobje izteče pred
obdobjem, določenim v 2. in 3. točki tega člena, se obdobje petih let podaljša
za toliko, da se izteče istega dne kot obdobja iz 2. in 3. točke tega člena.

Pravilnik o pogojih za uporabo podatkov biocidnih
proizvodov za druge predlagatelje (Uradni list RS, št. 70/07)
vsebuje naslednjo končno določbo:
»5. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah Pravilnika o
pogojih za uporabo podatkov biocidnih proizvodov za druge predlagatelje (Uradni
list RS, št. 57/10)
vsebuje naslednjo končno določbo: 
»4. člen
Ta pravilnik začne veljati naslednji dan po objavi v Uradnem
listu Republike Slovenije.«.