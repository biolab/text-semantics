1. SPLOŠNA DOLOČBA
1. člen
(vsebina)
Ta pravilnik določa metodologijo za masovni zajem poseljenih
zemljišč (v nadaljnjem besedilu: masovni zajem).
2. METODOLOGIJA ZA MASOVNI ZAJEM
2. člen
(masovni zajem)
(1) Masovni zajem
obsega določitev območja in tipa pripadajočega zemljišča objekta ter pripis
vrste in deleža podrobnejše dejanske rabe pripadajočemu zemljišču objekta ali
skupini objektov. Pripadajočemu zemljišču objekta ali skupini objektov se lahko
določi neskladje.
(2) Masovni zajem se
izvede s fotointerpretacijo topografskih podatkov in na podlagi podatkov o lastništvu
iz nepremičninskih evidenc, z uporabo primarnih, sekundarnih in pomožnih virov
ob upoštevanju pravil iz 8. člena tega pravilnika.
3. člen
(viri za masovni zajem)
Za masovni zajem pripadajočih zemljišč objektov se
uporabljajo:
-       
primarni viri (nepremičninske evidence: zemljiški kataster, kataster
stavb in register nepremičnin);
-       
sekundarni viri (območja namenske rabe prostora iz občinskih prostorskih
aktov in območja državnih prostorskih aktov);
-       
pomožni viri (zbirni kataster gospodarske javne infrastrukture, dejanska
raba zemljišč javne cestne in javne železniške infrastrukture, grafične enote
rabe kmetijskih gospodarstev, dejanska raba kmetijskih in gozdnih zemljišč,
dejanska raba vodnih zemljišč, register prostorskih enot, temeljni topografski
načrti in drugi pomožni viri);
-       
topografski podatki (digitalni ortofoto načrti, arhivski digitalni
ortofoto načrti in podobe analitičnega senčenja).
4. člen
(objekti, ki se jim določi pripadajoče zemljišče)
(1) V masovnem zajemu
se pripadajoče zemljišče objekta določi stavbam in gradbenim inženirskim
objektom, ki so na podlagi Uredbe o razvrščanju objektov (Uradni list RS,
št. 37/18) razvrščeni med zahtevne, manj zahtevne in nezahtevne objekte.
(2) V masovnem zajemu
se pripadajoče zemljišče določi skupini objektov, če:
-       
gre za stavbe, ki so na isti zemljiški parceli,
-       
gre za enotno lastništvo stavb, delov stavb in zemljiških parcel ali
-       
dejansko stanje v naravi izkazuje funkcionalno povezanost.
(3) Ne glede na prvi
odstavek tega člena se v masovnem zajemu pripadajoče zemljišče objekta ne
določi:
-       
objektom cestne in železniške infrastrukture, razen pripadajočim
zemljiščem bencinskih servisov,
-       
posamičnim nezahtevnim kmetijsko-gozdarskim objektom, ki so namenjeni
kmetijski pridelavi, gozdarskim opravilom, vrtnarjenju in so zunaj območij
stavbnih zemljišč.
5. člen
(tipi pripadajočega zemljišča objekta)
(1) Pripadajoče
zemljišče je zemljišče na, nad ali pod katerim je objekt, in drugo zemljišče,
ki je namenjeno za potrebe obstoja in redne rabe objekta.
(2) Skupno pripadajoče
zemljišče je zemljišče, ki se uporablja za potrebe obstoja in redne rabe več
objektov ali več skupin funkcionalno med seboj povezanih objektov.
(3) Hkratno pripadajoče
zemljišče je del pripadajočega zemljišča, ki je hkrati sestavni del več
pripadajočih zemljišč objektov.
6. člen
(določitev območja pripadajočega zemljišča objekta)
(1) Območje
pripadajočega zemljišča objekta obsega prostorsko medsebojno povezano
zemljišče.
(2) Ne glede na
prejšnji odstavek se v primerih, kadar javna cestna infrastruktura, javna železniška
infrastruktura, naravna ločnica ali druga ločnica, ki deli pripadajoče
zemljišče objekta na več prostorsko ločenih delov, območje pripadajočega
zemljišča objekta določi z dislociranimi prostorskimi enotami.
7. člen
(hierarhija uporabe virov za masovni zajem)
(1) Območje
pripadajočega zemljišča objekta se določa s fotointerpretacijo topografskih
podatkov in z upoštevanjem virov iz prve do tretje alineje 3. člena tega
pravilnika.
(2) Če primarni viri ne
izkazujejo dejanskega stanja v naravi, se za interpretacijo območja
pripadajočega zemljišča objekta uporabijo sekundarni viri.
(3) Če primarni in
sekundarni viri ne izkazujejo dejanskega stanja v naravi, so za interpretacijo
območja pripadajočega zemljišča objekta v pomoč pomožni viri, območje pripadajočega
zemljišča pa se določi po nedvoumnih naravnih ali ustvarjenih mejah ali z
uporabo urbanističnih kriterijev o minimalnih odmikih.
(4) Šteje se, da vir
podatkov iz prve in druge alineje 3. člena tega pravilnika izkazuje
dejansko stanje v naravi, če je pri fotointerpretaciji iz prvega odstavka tega
člena ugotovljeno položajno odstopanje med primarnimi in sekundarnimi viri ter
dejanskim stanjem v naravi manjše od 2,5 m.
8. člen
(pravila za določitev območja pripadajočega zemljišča
objekta)
Pri določitvi območja pripadajočega zemljišča objekta se
upoštevajo naslednja pravila:
-       
če stanje zemljiških parcel v zemljiškem katastru in stanje namenske
rabe prostora izkazujeta dejansko stanje v naravi, je pripadajoče zemljišče
objekta določeno z mejo zemljiške parcele, mejo skupine zemljiških parcel
enakega lastništva ali mejo namenske rabe prostora;
-       
ne glede na prejšnjo alinejo je v primerih, kadar je del zemljiške
parcele na kmetijskem zemljišču v uporabi, na zemljišču v gozdni rabi ali vodni
rabi, ta del zemljiške parcele ni del pripadajočega zemljišča objekta. Meja
pripadajočega zemljišča objekta se v takšnih primerih določi po naslednjem
vrstnem redu: po nedvoumno določljivih naravnih ali ustvarjenih mejah, meji
utrjenih površin, upoštevajoč mejo kmetijskega zemljišča v uporabi, zemljišča v
gozdni rabi ali vodni rabi ali z minimalnim odmikom od objektov;
-       
če je državni prostorski akt izveden in zemljiške parcele izkazujejo
dejansko stanje, se pripadajoče zemljišče objekta določi po meji zemljiških parcel.
Če je državni prostorski akt izveden, zemljiške parcele pa ne izkazujejo
dejanskega stanja, se pripadajoče zemljišče objekta določi po meji območja
državnega prostorskega akta. Če državni prostorski akt ni izveden, njegovo
območje pa posega na urbane površine, se pripadajoče zemljišče objekta določi
po dejanskem stanju;
-       
na območju posamične poselitve je meja pripadajočega zemljišča objekta
določena z mejo stavbnega zemljišča, če ta izkazuje dejansko stanje v naravi.
Pri tem se iz območja pripadajočega zemljišča objekta izločijo površine, ki so
na kmetijskem zemljišču v uporabi, na zemljišču v gozdni rabi ali vodni rabi;
-       
če so na sosednjih zemljiških parcelah, na katerih ne stoji objekt, ki
je predmet masovnega zajema, utrjene površine (npr. dovoz, dvorišče,
parkirišče) ali objekti, ki niso samostojni predmet zajema in so funkcionalno
povezani z objektom, ki je predmet masovnega zajema, so te zemljiške parcele
ali njeni deli vključeni v pripadajoče zemljišče objekta.
9. člen
(pripis vrste in deleža podrobnejše dejanske rabe
pripadajočega zemljišča objekta)
(1) V masovnem zajemu
se pripadajočemu zemljišču objekta pripišeta vrsta in delež podrobnejše
dejanske rabe poseljenih zemljišč.
(2) Vrste podrobnejše
dejanske rabe poseljenih zemljišč se prevzamejo iz Uredbe o dejanskih rabah
zemljišč (Uradni list RS, št. 43/18 in 35/19).
(3) Vrsta in delež
podrobnejše dejanske rabe pripadajočega zemljišča stavbe se pripiše na podlagi
podatka o dejanski rabi dela stavbe iz nepremičninskih evidenc.
(4) Vrsta in delež podrobnejše
dejanske rabe pripadajočega zemljišča gradbenih inženirskih objektov se
ugotovita s fotointerpretacijo in uporabo pomožnih virov iz 3. člena tega
pravilnika.
(5) Ne glede na tretji
in četrti odstavek tega člena se vrsta in delež podrobnejše dejanske rabe
pripadajočega zemljišča bencinskih servisov, marin, pristanišč in elektrarn
ugotovita s fotointerpretacijo, uporabo podatkovnih virov iz 3. člena tega
pravilnika in na podlagi podatkov o dejanski rabi dela stavbe iz
nepremičninskih evidenc.
(6) Ne glede na tretji
odstavek tega člena se delež podrobnejše dejanske rabe »3212 Območje za
parkiranje« na območju za bivanje v stanovanjskih hišah, prišteje deležu
podrobnejše dejanske rabe »3111 Območje za bivanje v stanovanjskih hišah«.
10. člen
(določitev neskladja na pripadajočem zemljišču objekta)
(1) V masovnem zajemu
se na delu pripadajočega zemljišča objekta, na katerem je ugotovljena
nepravilnost ali neusklajenost med podatkovnimi viri iz 3. člena tega
pravilnika, s samostojno prostorsko enoto določi eno od naslednjih vrst
neskladja:
-       
neskladje lastništva,
-       
neskladje z osnovno namensko rabo prostora,
-       
kombinirano neskladje lastništva in osnovne namenske rabe,
-       
neskladje s parcelnim stanjem,
-       
neskladje glede na evidentirano stanje v registru nepremičnin.
(2) Območje neskladja
se evidentira s samostojno prostorsko enoto, če je položajno odstopanje med
primarnimi ali sekundarnimi viri podatkov iz 3. člena tega pravilnika ter
dejanskim stanjem v naravi večje od 2,5 m in površina območja neskladja večja
od 25 m2.
(3) Ne glede na prvi
odstavek tega člena se neskladje glede na evidentirano stanje v registru
nepremičnin ne evidentira s samostojno prostorsko enoto, temveč se neskladje
pripiše celotnemu območju pripadajočega zemljišča objekta.
3. KONČNA DOLOČBA
11. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-64/2018
Ljubljana, dne 27. januarja 2020
EVA 2018-2550-0018
Simon Zajc
minister
za okolje in prostor