1. SPLOŠNE DOLOČBE
1. člen
(Vsebina sklepa)
(1) Ta sklep opredeljuje minimalni
kapital banke oziroma hranilnice (v nadaljevanju: banke) in podrobneje določa
sestavine in lastnosti, razmerja in omejitve, pogoje za pridobitev dovoljenja
za upoštevanje finančnih instrumentov, način in obdobje njihovega usklajevanja
ter odbitne postavke pri izračunu kapitala.
(2) Podlago za izračun kapitala in
minimalnega kapitala banke predstavljajo računovodski izkazi banke, ki so sestavljeni
skladno s Sklepom o poslovnih knjigah in letnih poročilih bank in hranilnic
(Uradni list RS, št. 28/07, 119/07, 102/08 in 21/09).
(3) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat veljavnem
besedilu.
2. člen
(Prenos direktiv EU)
S tem sklepom se v pravni red Republike
Slovenije prenaša Direktiva 2006/48/ES Evropskega parlamenta in Sveta z dne
14. junija 2006 o začetku opravljanja in opravljanju dejavnosti kreditnih
institucij (UL L št. 177 z dne 30. junija 2006, str. 1), zadnjič
spremenjena z Direktivo 2010/78/EU Evropskega parlamenta in Sveta z dne 24.
novembra 2010 o spremembi direktiv 98/26/ES, 2002/87/ES, 2003/6/ES, 2003/41/ES,
2003/71/ES, 2004/39/ES, 2004/109/ES, 2005/60/ES, 2006/48/ES, 2006/49/ES in
2009/65/ES glede pristojnosti Evropskega nadzornega organa (Evropski bančni
organ), Evropskega nadzornega organa (Evropski organ za zavarovanja in poklicne
pokojnine) ter Evropskega nadzornega organa (Evropski organ za vrednostne
papirje in trge) (UL L št. 331 z dne 15. decembra 2010, str. 120).
3. člen
(Opredelitev pojmov)
(1) Pojmi, uporabljeni v tem sklepu,
imajo enak pomen kot v določbah Zakona o bančništvu (Uradni list RS, št.
131/06, 1/08, 109/08, 19/09, 98/09 in 79/10; v nadaljevanju: ZBan-1), kot na
primer:
(a)    zavarovalnica, pozavarovalnica in družba za upravljanje v tretjem
odstavku 5. člena,
(b)    kreditna institucija v tretjem odstavku 13. člena,
(c)    finančna institucija v prvem odstavku 15. člena,
(d)    pokojninska družba v tretjem odstavku 15. člena,
(e)    zavarovalni holding v četrtem odstavku 16. člena,
(f)    
kvalificirani delež v 23. členu,
(g)    udeležba v 24. členu.
(2) Za namen tega sklepa »uprava
banke« pomeni upravo v dvotirnem sistemu upravljanja banke oziroma izvršne
direktorje upravnega odbora v enotirnem sistemu upravljanja banke.
4. člen
(Kapital)
(1) Kapital banke se glede na svoje
lastnosti in v tem sklepu zahtevane pogoje deli na tri kategorije:
(a)    temeljni kapital,
(b)    dodatni kapital I,
(c)    dodatni kapital II.
(2) Kapital banke se izračuna kot
vsota temeljnega kapitala, dodatnega kapitala I in dodatnega kapitala II, pri
čemer je potrebno v skladu s tem sklepom upoštevati:
(a)    odbitne postavke, ki se odštevajo od posameznih kategorij kapitala;
(b)    razmerja med posameznimi kategorijami oziroma sestavinami kapitala;
(c)    namen posameznih kategorij kapitala.
5. člen
(Minimalni kapital)
Kapital banke mora vedno dosegati ali
presegati višjo od vrednosti:
(a)    zneska 5.000.000 eurov po 42. členu ZBan-1 oziroma v primeru
hranilnice 1.000.000 eurov po 382. členu ZBan-1;
(b)    seštevka kapitalskih zahtev po prvem odstavku 136. člena ZBan-1.
6. člen
(Uporaba kapitala in razmerja ter omejitve
med posameznimi kategorijami oziroma sestavinami kapitala)
(1) Temeljni kapital in dodatni
kapital I se lahko uporabita za izpolnjevanje kapitalskih zahtev za kreditna,
operativna ter tržna tveganja. Dodatni kapital II se lahko uporabi samo za
izpolnjevanje kapitalskih zahtev za tržna tveganja, razen kapitalskih zahtev za
tveganje poravnave in kreditno tveganje nasprotne stranke.
(2) Banka mora stalno izpolnjevati
naslednja razmerja in omejitve med posameznimi kategorijami oziroma sestavinami
kapitala:
(a)    dodatni kapital I ne sme presegati zneska temeljnega kapitala;
(b)    vsota prednostnih kumulativnih delnic s fiksnim donosom in
podrejenega dolga, ki se vključuje v dodatni kapital I, ne sme presegati 50%
temeljnega kapitala;
(c)    vsota podrejenega dolga, ki se vključuje v dodatni kapital II, ne
sme presegati 150% zneska temeljnega kapitala, zmanjšanega za odbitne postavke
iz 30. člena tega sklepa, ki ni bil porabljen za pokrivanje kapitalskih zahtev
za kreditno tveganje, operativno tveganje, tveganje poravnave in kreditno
tveganje nasprotne stranke (v nadaljevanju: prosti temeljni kapital);
(d)    banka lahko omejitev iz točke (c) tega odstavka tudi presega,
vendar le, če vsota dodatnega kapitala I in podrejenega dolga, ki se vključuje
v dodatni kapital II, ne presega 250% prostega temeljnega kapitala. V tem
primeru mora banka predhodno obvestiti Banko Slovenije.
(3) Ne glede na razmerja in omejitve
med posameznimi kategorijami oziroma sestavinami kapitala iz točk (a) in (b)
drugega odstavka tega člena veljajo za hibridne instrumente, ki jih banka lahko vključi med sestavine temeljnega kapitala, naslednje omejitve:
(a)    znesek hibridnih instrumentov, ki se v skladu s šestim odstavkom
16. člena tega sklepa konvertirajo v navadne delnice iz 10. člena tega sklepa,
ne sme presegati 50% temeljnega kapitala;
(b)    v okviru omejitve iz točke (a) tega odstavka, znesek ostalih
hibridnih instrumentov ne sme presegati 35% temeljnega kapitala;
(c)    v okviru omejitev iz točke (a) in (b) tega odstavka, znesek
hibridnih instrumentov z določenim rokom dospelosti in hibridnih instrumentov s
spodbudami za izplačilo ne sme presegati 15% temeljnega kapitala.
Za spodbude za izplačilo štejejo tiste
lastnosti, ki imetnikom hibridnih instrumentov zagotavljajo pričakovanje, da
bodo le-ti izplačani. Spodbude za izplačilo med drugim vključujejo step-up
klavzulo in poravnavo glavnice hibridnega instrumenta z navadnimi delnicami iz
10. člena tega sklepa z uveljavitvijo nakupne opcije, in se lahko ob predpisanih
pogojih uveljavijo šele po 10 letih od izdaje hibridnega instrumenta. Obstoj
spodbud za izplačilo hibridnih instrumentov se opredeli na dan izdaje
instrumenta in naknadna razveljavitev ni mogoča. Tudi v primeru, če banka izdajateljica ne uveljavi spodbude za izplačilo hibridnega instrumenta, instrument ostaja
znotraj omejitve iz točke (c) tega odstavka in ga ni mogoče prerazvrstiti med
hibridne instrumente iz točke (a) ali (b) tega odstavka. Hibridni instrument z
določenim rokom dospelosti sme vključevati spodbudo za izplačilo le na datum
njegove dospelosti.
(4) Morebitni presežki posameznih
kategorij oziroma sestavin kapitala banke nad omejitvami iz drugega in tretjega
odstavka tega člena se ne smejo upoštevati pri izračunu kapitala, razen če v
tem sklepu ni drugače določeno.
7. člen
(Dovoljenje za preseganje predpisanih
razmerij ter omejitev med posameznimi kategorijami oziroma sestavinami
kapitala)
(1) Banka lahko razmerja in omejitve
med posameznimi kategorijami oziroma sestavinami kapitala, ki so predpisane v
točkah (a) in (b) drugega odstavka ter v tretjem odstavku 6. člena tega sklepa,
prekorači samo, če pridobi dovoljenje Banke Slovenije. Banka Slovenije navedeno
dovoljenje izda, če sta izpolnjena naslednja pogoja:
(a)    pri banki so podane izjemne okoliščine, ki bodo trajale le začasno;
Med izjemne
okoliščine praviloma ne štejejo primeri statusnega preoblikovanja bank, kot je
združitev, razen če je njihov namen odprava finančnih težav banke.
(b)    začasno prekoračenje predpisanih razmerij ter omejitev med
posameznimi kategorijami oziroma sestavinami kapitala ne sme vplivati na
strategijo upravljanja s kapitalom banke, ki po prenehanju izjemnih okoliščin
iz točke (a) tega odstavka in na podlagi realnih predpostavk predvideva
izpolnjevanje minimalnega kapitala, brez preseganja predpisanih razmerij in
omejitev med posameznimi kategorijami oziroma sestavinami kapitala.
(2) Izpolnjevanje pogojev iz prvega
odstavka tega člena banka dokazuje s predložitvijo naslednje dokumentacije v
okviru zahteve za izdajo dovoljenja:
(a)    dokazilo o nastanku izjemnih okoliščin iz točke (a) prvega odstavka
tega člena;
(b)    strategijo upravljanja s kapitalom banke iz točke (b) prvega
odstavka tega člena;
(c)    izračun kapitala na prvi dan preseganja predpisanega razmerja
oziroma omejitve in časovni načrt ponovne uskladitve s predpisanim razmerjem
oziroma omejitvijo, vključno s simulacijo izračuna kapitala v obdobju usklajevanja.
(3) V izreku odločbe o izdaji
dovoljenja za preseganje predpisanega razmerja oziroma omejitve Banka Slovenije določi obdobje, v katerem je preseganje dovoljeno, in najvišje dovoljeno
preseganje.
(4) Če banka zahtevo za izdajo
dovoljenja vloži nemudoma po prekoračitvi predpisanega razmerja oziroma omejitve,
velja, da med postopkom o izdaji tega dovoljenja ne krši predpisanega razmerja
oziroma omejitve.
(5) Ne glede na peti odstavek 377.
člena ZBan-1 predhodno obvestilo Banki Slovenije za dovoljenje po prvem
odstavku tega člena ni potrebno.
2. TEMELJNI KAPITAL
8. člen
(Splošno)
(1) Temeljni kapital banke je vsota
postavk iz 9. člena, zmanjšana za znesek odbitnih postavk iz 20. člena tega
sklepa, z upoštevanjem omejitev razmerij iz tretjega odstavka 6. člena tega
sklepa.
(2) Sestavine temeljnega kapitala
banke iz 9. člena morajo biti proste vseh predvidljivih davčnih in drugih obveznosti
oziroma se lahko upoštevajo le v višini, ki se lahko uporabi za kritje tveganj
in izgub, upoštevajoč davčne obremenitve in druge obveznosti.
9. člen
(Sestavine temeljnega kapitala)
Temeljni kapital banke sestavljajo:
(a)    vplačani osnovni kapital in kapitalske rezerve iz 10. člena tega
sklepa, razen osnovnega kapitala, vplačanega na podlagi prednostnih
kumulativnih delnic in s temi delnicami povezanih kapitalskih rezerv;
(b)    rezerve in zadržani dobiček ali izguba iz 15. člena tega sklepa;
(c)    hibridni instrumenti temeljnega kapitala iz 16. člena tega sklepa.
10. člen
(Vplačani osnovni kapital in kapitalske
rezerve)
(1) Vplačani osnovni kapital in
kapitalske rezerve iz točke (a) 9. člena tega sklepa sestavljajo:
(a)    navadne delnice po nominalni vrednosti;
(b)    kapitalske rezerve, povezane z delnicami iz točke (a) tega
odstavka.
(2) Navadne delnice iz prvega odstavka
tega člena, ki se vključujejo v temeljni kapital, morajo izpolnjevati najmanj
naslednje pogoje glede:
(a)    definicije kapitala iz 11. člena tega sklepa;
(b)    stalnosti iz 12. člena tega sklepa;
(c)    fleksibilnosti izplačil dividend iz 13. člena tega sklepa;
(d)    pokrivanja izgub iz 14. člena tega sklepa.
(3) Ne glede na 10. člen Sklepa o
poročanju posameznih dejstev in okoliščin bank in hranilnic (Uradni list RS,
št. 42/09 in 85/10) banka obvesti Banko Slovenije o vsakem povečanju temeljnega
kapitala z navadnimi delnicami najkasneje en mesec pred objavo sklica zasedanja
skupščine, na kateri naj bi bila sprejeta nameravana sprememba. Banka obvestilu priloži osnovno dokumentacijo, povezano z izdajo navadnih delnic ter shematski
prikaz izpolnjevanja zahtevanih lastnosti za navadne delnice iz 11., 12., 13. in 14. člena tega sklepa s sklici na osnovno dokumentacijo, ki dokazuje izpolnjevanje vsakega
posameznega zahtevanega pogoja.
11. člen
(Definicija kapitala)
Navadne delnice, ki se vključujejo v
temeljni kapital, morajo izpolnjevati vse naslednje pogoje:
(a)    neposredno jih izda banka, ki jih namerava vključiti v izračun
temeljnega kapitala;
(b)    so vplačane oziroma se sme upoštevati le vplačani znesek, s čemer
je zagotovljeno izkazovanje realnega premoženja banke izdajateljice, in pri tem
vplačniki postanejo delničarji banke;
(c)    so pripoznane kot kapital v skladu z veljavnimi računovodskimi
standardi in zakonom, ki ureja insolvenčne postopke;
(d)    ne smejo biti posredno ali neposredno kreditirane s strani banke
izdajateljice oziroma banka izdajateljica ne sme vplačnikom olajšali vplačila
na kakršen koli način, ki bi imel v posledici enak ekonomski učinek, kot če bi
banka pridobila lastne navadne delnice.
12. člen
(Stalnost)
(1) Navadne delnice, ki se vključujejo
v temeljni kapital, morajo izpolnjevati naslednje pogoje:
(a)    biti morajo stalne oziroma ne morejo biti odpoklicane ali izplačane
na zahtevo banke in nimajo kakor koli določene ali nakazane dospelosti;
(b)    ne morejo biti izplačane na zahtevo imetnika in imetnik ne sme
imeti sklenjene ali nakazane prodajne opcije z banko izdajateljico na zadevne
delnice;
(c)    ne smejo vsebovati pogodbenih, tržnih ali morebitnih drugih
pogojev, ki zagotavljajo pričakovanja, da bodo zadevne delnice izplačane.
(2) Ne glede na prvi odstavek tega
člena je zmanjšanje osnovnega kapitala mogoče s strani banke izdajateljice, če
je pridobila dovoljenje Banke Slovenije, vendar pri tem najava zmanjšanja
osnovnega kapitala imetnikom navadnih delnic ne sme biti opravljena pred
pridobitvijo dovoljenja Banke Slovenije. Ko banka pridobi dovoljenje Banke
Slovenije in ko postane očitno, da bo možnost zmanjšanja osnovnega kapitala
uresničena, zadevne delnice ne izpolnjujejo več pogojev za vključitev v izračun
kapitala in se štejejo kot odbitna postavka temeljnega kapitala skladno s točko
(a) 20. člena tega sklepa. Šteje se, da so izpolnjeni pogoji iz prejšnjega
stavka tega odstavka, ko banka javno objavi svojo namero za zmanjšanje
osnovnega kapitala oziroma delničarje seznani o tej nameri in jih povabi k
ponudbi.
(3) Banka Slovenije izda dovoljenje iz
drugega odstavka tega člena, če banka dokaže, da njen kapital brez teh instrumentov
zadošča glede na njeno poslovno strategijo ter prevzeta tveganja in regulatorne
zahteve.
(4) Izpolnjevanje pogojev iz tretjega
odstavka tega člena banka dokazuje s predložitvijo najmanj naslednje dokumentacije
v okviru zahteve za izdajo dovoljenja:
(a)    celovito pojasnilo razlogov za zmanjšanje osnovnega kapitala;
(b)    izračun kapitala in kapitalskih zahtev po stanju na zadnji dan
meseca pred vložitvijo zahteve za izdajo dovoljenja, tj. pred zmanjšanjem
osnovnega kapitala, vključno z višino in sestavo kapitala po posameznih
kategorijah oziroma sestavinah, in po zmanjšanju osnovnega kapitala ter dokazilo,
da bo banka po zmanjšanju osnovnega kapitala še naprej izpolnjevala zahteve po
minimalnem kapitalu iz 136. člena ZBan-1 in ostale kapitalske zahteve in omejitve iz oddelka 4.5. ZBan-1;
(c)    projekcijo izračuna kapitala in kapitalskih zahtev, vključno z višino
in sestavo kapitala po posameznih kategorijah oziroma sestavinah, za obdobje
prihodnjih treh let, ter njeno poslovno strategijo, vključno s projekcijo
izkaza finančnega položaja ter izkaza vseobsegajočega donosa;
Banka iz 3. člena Sklepa o nadzoru bank in
hranilnic na konsolidirani podlagi (Uradni list RS, št. 135/06 in 104/07; v
nadaljevanju: sklep o konsolidiranem nadzoru) mora predložiti dokumentacijo iz
te točke tudi na konsolidirani podlagi.
(d)    oceno tveganj, ki jim banka je ali bo izpostavljena pri svojem
poslovanju, in zagotavljanje njihovega pokrivanja s kapitalom, vključno s testi
izjemnih situacij glede pomembnih tveganj, ki prikazujejo potencialne izgube
pri različnih scenarijih.
13. člen
(Fleksibilnost izplačil dividend)
(1) Izplačila dividend na navadne
delnice so nekumulativna in so mogoča, če za to obstajajo razpoložljiva
sredstva.
(2) Navadne delnice ne smejo vsebovati
določila ali klavzule, ki bi imetnikom omogočala nadomestno izplačilo dividend
v obliki navadnih delnic iz 10. člena tega sklepa. Prav tako ne smejo vsebovati
klavzul ali določil:
(a)    po kateri morajo biti izvršena izplačila donosov po hibridnem
instrumentu iz 16. člena tega sklepa, če so izplačane dividende na te delnice
ali
(b)    po kateri se ne smejo izplačati dividende na te delnice, če niso
izvršena izplačila donosov po hibridnem instrumentu iz 16. člena tega sklepa.
(3) Znesek oziroma višina izplačil
dividend na navadne delnice ne sme biti vnaprej določena ali odvisna oziroma
kakor koli povezana z višino vplačanega zneska ob izdaji. Banka je glede izplačil dividend avtonomna, kar pomeni, da ima možnost omejiti izplačila
dividend, imetnik pa nima pravice terjati od banke izplačila dividende na
navadne delnice.
14. člen
(Pokrivanje izgube)
(1) V času rednega poslovanja je
kapital v obliki navadnih delnic v celoti razpoložljiv za pokrivanje izgub.
Če obstaja več razredov navadnih delnic, ki
se vključujejo v temeljni kapital, se z vidika pokrivanja izgube v času rednega
poslovanja med seboj obravnavajo enakovredno in so pri tem sorazmerno in
brezpogojno udeležene.
(2) V primeru stečaja ali likvidacije
banke se smejo navadne delnice izplačati šele po poravnavi vseh obveznosti in
po izplačilu vseh ostalih finančnih instrumentov.
Če obstaja več razredov navadnih delnic, ki
se vključujejo v temeljni kapital, se z vidika podrejenosti med seboj
obravnavajo enakovredno.
(3) Imetniki navadnih delnic so v
primeru stečaja ali likvidacije upravičeni do sorazmernega deleža v stečajni
oziroma likvidacijski masi, brez pravice do prednosti pred drugimi upniki ali
fiksnega zneska poplačila nominalne vrednosti.
(4) Navadne delnice ne smejo biti
zavarovane niti pokrite z garancijo banke izdajateljice oziroma z njo povezane
osebe ali s kakšno drugo obliko pogodbe, ki bi v pravnem ali ekonomskem pogledu
izboljšala stopnjo prioritete izplačil pred drugimi upniki.
15. člen
(Rezerve in zadržani dobiček ali izguba)
(1) Rezerve in zadržani dobiček ali
izguba iz točke (b) 9. člena tega sklepa sestavljajo:
(a)    rezerve iz dobička, v delu, za katerega se predvideva, da bo ostal
še naprej sestavina kapitala in ne bo razdeljen;
(b)    zadržani dobiček, oblikovan iz čistega dobička preteklih let, ki je
neobremenjen z morebitnimi prihodnjimi obveznostmi in je potrjen na skupščini
banke, v delu, za katerega se predvideva, da bo ostal še naprej sestavina
kapitala in ne bo razdeljen;
V okviru te postavke mora banka upoštevati tudi zadržano izgubo z negativnim predznakom.
(c)    dobiček med letom, če so izpolnjeni vsi naslednji pogoji:
-  višino dobička potrdi
pooblaščeni revizor s pisnim mnenjem; v enaki višini se dobiček lahko vključi v
izračun temeljnega kapitala tudi v naslednjih poročevalskih obdobjih, če je banka realizirala višji dobiček od tistega, ki ga je potrdil pooblaščeni revizor;
-  dobiček mora biti zmanjšan
za morebitne vmesne (delne) dividende, izplačane med letom, davke in druge
obveznosti, ki bremenijo dobiček;
-  sredstva in obveznosti banke
morajo biti vrednotene v skladu z veljavnimi računovodskimi standardi;
-  organi vodenja ali nadzora
banke morajo sprejeti odločitev, na podlagi katere se utemeljeno predvideva
razporeditev dobička v rezerve ali zadržani dobiček, ki ga ni mogoče uporabiti
za izplačilo delničarjem ali drugim osebam;
-  vsa zahtevana dokazila,
našteta v zgornjih alinejah, mora banka posredovati Banki Slovenije skupaj s
poročili za izračun kapitala, ki so sestavni del Sklepa o poročanju o kapitalu
in kapitalskih zahtevah bank in hranilnic (Uradni list RS, št. 104/07 in
85/10).
Pod pogoji iz te točke lahko banka v obdobju do sklepanja na skupščini pri izračunu temeljnega kapitala upošteva čisti dobiček
poslovnega leta.
(2) V okviru postavke rezerve in
zadržani dobiček ali izguba se ne upoštevajo presežki iz prevrednotenja
(dobički ali izgube), ki izhajajo iz varovanja denarnih tokov finančnih
instrumentov, merjenih po odplačni vrednosti, ter dobički ali izgube, nastale
na podlagi uporabe opcije poštene vrednosti za obveznosti banke in so posledica
sprememb v boniteti same banke.
(3) Seštevek postavk iz prvega
odstavka tega člena se zmanjša za naslednje postavke:
(a)    negativni učinki iz presežka iz prevrednotenja v zvezi z delnicami
in deleži, razpoložljivimi za prodajo in izkazanimi po pošteni vrednosti;
(b)    kumulativni dobički iz naložbenih nepremičnin, merjenih po modelu
poštene vrednosti;
(c)    neto dobički iz naslova kapitalizacije prihodnjih donosov
listinjenih izpostavljenosti, ki izboljšujejo kreditno kvaliteto teh
izpostavljenosti, če je banka v vlogi originatorja listinjenja.
16. člen
(Hibridni instrumenti temeljnega kapitala)
(1) Banka lahko v izračun temeljnega
kapitala v okviru omejitev iz tretjega odstavka 6. člena tega sklepa vključi
tudi hibridne instrumente, če je pridobila dovoljenje Banke Slovenije.
(2) Banka Slovenije izda dovoljenje za
vključitev hibridnih instrumentov v temeljni kapital, če ti izpolnjujejo pogoje
iz četrtega, šestega in sedmega odstavka tega člena in vse pogoje iz 17., 18. in 19. člena tega sklepa.
(3) Izpolnjevanje pogojev, na katere
se nanaša drugi odstavek tega člena, banka dokazuje s predložitvijo naslednje
dokumentacije v okviru zahteve za izdajo dovoljenja:
(a)    osnovna dokumentacija (pogodba, prospekt in drugo), povezana z
izdajo hibridnih instrumentov;
(b)    shematski prikaz izpolnjevanja zahtevanih lastnosti za hibridne
instrumente, tj. navedbo posameznih lastnosti iz četrtega, šestega in sedmega
odstavka tega člena, 17., 18. in 19. člena tega sklepa s sklici na osnovno
dokumentacijo iz točke (a) tega odstavka (navedba člena, točke ali drugo)
skupaj z mnenjem pooblaščenega revizorja, ki potrjuje, da hibridni instrumenti
izpolnjujejo vsak posamezni pogoj iz četrtega, šestega in sedmega odstavka tega
člena, 17., 18. in 19. člena tega sklepa ter navedba omejitve iz tretjega
odstavka 6. člena tega sklepa, v katero se bo vključil zadevni hibridni instrument;
(c)    opis računovodske obravnave zadevnega hibridnega instrumenta skupaj
z mnenjem pooblaščenega revizorja glede njene primernosti;
(d)    izračun kapitala in kapitalskih zahtev, vključno z višino in
sestavo kapitala po posameznih kategorijah oziroma sestavinah, po stanju na
zadnji dan meseca pred vložitvijo zahteve za izdajo dovoljenja;
(e)    projekcijo izračuna kapitala in kapitalskih zahtev, vključno z
višino in sestavo kapitala po posameznih kategorijah oziroma sestavinah, za
obdobje prihodnjih treh let, ter njeno poslovno strategijo, vključno s
projekcijo izkaza finančnega položaja ter izkaza vseobsegajočega donosa.
Banka iz 3. člena sklepa o konsolidiranem
nadzoru mora predložiti dokumentacijo iz te točke tudi na konsolidirani
podlagi.
(4) Hibridni instrumenti, ki se
vključujejo v temeljni kapital, morajo, ne glede na pravno obliko ali
računovodsko obravnavanje, izpolnjevati vse naslednje pogoje:
(a)    neposredno jih izda banka, ki jih namerava vključiti v izračun
temeljnega kapitala;
(b)    so vplačani oziroma se sme upoštevati le vplačani znesek;
(c)    vplačila na podlagi instrumentov morajo biti brezpogojno
razpoložljiva banki izdajateljici.
(5) Banka v zavarovanje za svoje
izpostavljenosti ne sme sprejeti hibridnih instrumentov, katerih izdajateljica
je, razen za primere pridobitve lastnih delnic po določbah zakona, ki veljajo
za gospodarske družbe.
(6) Hibridni instrumenti, ki se
vključujejo v temeljni kapital v omejitev iz točke (a) tretjega odstavka 6.
člena tega sklepa, morajo izpolnjevati vse naslednje pogoje:
(a)    ne morejo biti izplačani s strani banke izdajateljice v denarju,
ampak se lahko edino konvertirajo v navadne delnice iz 10. člena tega sklepa;
(b)    v izjemnih okoliščinah mora banka izdajateljica izvesti konverzijo
zadevnih hibridnih instrumentov v navadne delnice iz 10. člena tega sklepa;
Pogoji za izjemne okoliščine morajo biti v
osnovni dokumentaciji (pogodba, prospekt in drugo), povezani z izdajo hibridnih
instrumentov, jasno opredeljeni, transparentni in pravno izvršljivi. Ne glede
na to se kot izjemne okoliščine, ki zahtevajo obvezno konverzijo hibridnih
instrumentov v navadne delnice iz 10. člena tega sklepa, šteje situacija, če je
kapital banke izdajateljice manjši od minimalnega kapitala ali če bi se kapital
banke izdajateljice zmanjšal tako, da ne bi več dosegal minimalnega kapitala,
določenega v 136. členu oziroma drugem odstavku 248. člena ZBan-1.
(c)    Banka Slovenije lahko na podlagi ocene likvidnostnega položaja in
kapitalske ustreznosti banke zahteva konverzijo hibridnih instrumentov v
navadne delnice iz 10. člena tega sklepa;
Pri tem se med drugim upošteva tudi
izračune, projekcije in ocene iz tretjega odstavka 18. člena tega sklepa,
prilagojene za učinke konverzije hibridnih instrumentov. Tudi če banka izpolnjuje zahteve po minimalnem kapitalu iz 136. člena oziroma drugega odstavka 248. člena
ZBan-1, lahko Banka Slovenije znesek ali sestavo kapitala banke izdajateljice
oceni kot neustrezna za pokrivanje tveganj, identificiranih znotraj procesa
ocenjevanja ustreznega notranjega kapitala po Sklepu o upravljanju s tveganji
in izvajanju procesa ocenjevanja ustreznega notranjega kapitala za banke in
hranilnice (Uradni list RS, št. 135/06, 28/07, 104/07 in 85/10), in zahteva
konverzijo hibridnih instrumentov v navadne delnice iz 10. člena tega sklepa.
(d)    banka izdajateljica hibridnega instrumenta lahko kadarkoli
konvertira hibridne instrumente v navadne delnice iz 10. člena tega sklepa.
(7) Ob upoštevanju pogojev iz šestega
odstavka tega člena, velja za maksimalno število navadnih delnic iz 10. člena
tega sklepa, v katere se konvertirajo hibridni instrumenti iz šestega odstavka
tega člena, naslednje:
(a)    določeno je na dan izdaje hibridnih instrumentov na podlagi tržne
vrednosti navadnih delnic iz 10. člena tega sklepa;
(b)    imajo skupno vrednost enako nominalni vrednosti hibridnih
instrumentov;
(c)    število se ne sme povečati, če se cena navadnih delnic iz 10. člena
tega sklepa zmanjša.
17. člen
(Stalnost hibridnega instrumenta)
(1) Hibridni instrumenti, ki se
vključujejo v temeljni kapital, morajo biti stalni oziroma ne morejo biti
odpoklicani ali izplačani na zahtevo imetnika oziroma imajo rok dospelosti
najmanj trideset let.
(2) Odpoklic ali izplačilo hibridnih
instrumentov je mogoče samo na pobudo banke izdajateljice oziroma v primeru
hibridnih instrumentov z določeno ročnostjo na dan dospelosti. Pravico do
odpoklica ali izplačila instrumenta lahko banka uveljavi najprej po petih letih
od izdaje instrumenta in če je pridobila dovoljenje Banke Slovenije.
(3) Banka Slovenije izda dovoljenje iz
drugega odstavka tega člena, če so izpolnjeni naslednji pogoji:
(a)    banka izdajateljica hibridne instrumente nadomesti vsaj istočasno z
enako ali bolj kakovostno obliko kapitala;
(b)    če banka izdajateljica hibridnih instrumentov ne nadomesti, mora
dokazati, da njen kapital brez hibridnih instrumentov zadošča glede na njeno
poslovno strategijo ter prevzeta tveganja in regulatorne zahteve.
Ko banka pridobi dovoljenje Banke
Slovenije, zadevni instrumenti ne izpolnjujejo več pogojev za vključitev v
izračun kapitala.
(4) Izpolnjevanje pogojev iz tretjega
odstavka tega člena banka dokazuje s predložitvijo najmanj naslednje dokumentacije
v okviru zahteve za izdajo dovoljenja:
(a)    celovito pojasnilo razlogov za odpoklic ali izplačilo instrumentov;
(b)    izračun kapitala in kapitalskih zahtev po stanju na zadnji dan
meseca pred vložitvijo zahteve za izdajo dovoljenja, vključno z višino in
sestavo kapitala po posameznih kategorijah oziroma sestavinah, pred in po
odpoklicu ali izplačilu instrumentov ter dokazilo, da banka še naprej
izpolnjuje zahteve po minimalnem kapitalu iz 136. člena ZBan-1 ter ostale
kapitalske zahteve in omejitve iz oddelka 4.5. ZBan-1;
(c)    projekcijo izračuna kapitala in kapitalskih zahtev, vključno z
višino in sestavo kapitala po posameznih kategorijah oziroma sestavinah, za
obdobje prihodnjih treh let, ter njeno poslovno strategijo, vključno s
projekcijo izkaza finančnega položaja ter izkaza vseobsegajočega donosa;
Banka iz 3. člena sklepa o konsolidiranem
nadzoru mora predložiti dokumentacijo iz te točke tudi na konsolidirani
podlagi.
(d)    oceno tveganj, ki jim banka je ali bo izpostavljena pri svojem
poslovanju, in zagotavljanje njihovega pokrivanja s kapitalom, vključno s testi
izjemnih situacij glede pomembnih tveganj, ki prikazujejo potencialne izgube
pri različnih scenarijih.
Če banka hibridne instrumente nadomesti
istočasno z enako ali bolj kakovostno obliko kapitala, se lahko del ali celotna
dokumentacija v okviru zahteve za izdajo dovoljenja iz tega odstavka uporabi
tudi za namen zahteve za izdajo dovoljenja iz tretjega odstavka 16. člena tega
sklepa.
(5) Predčasni odkup hibridnega
instrumenta s strani banke izdajateljice prej kot po 5 letih od izdaje je mogoč
samo v posebnih okoliščinah in ob dovoljenju Banke Slovenije.
Banka Slovenije navedeno dovoljenje izda,
če gre za spremembo davčne obravnave hibridnega instrumenta ali prerazvrstitev
hibridnega instrumenta z vidika regulatorne oziroma zakonodajne obravnave, ki v
času izdaje instrumenta niso bile znane. Izpolnjevanje pogojev iz tega odstavka
banka dokazuje s predložitvijo dokumentacije v okviru zahteve za izdajo
dovoljenja iz četrtega odstavka tega člena, vključno z dokazilom o nastanku
posebnih okoliščin.
Ko banka pridobi dovoljenje Banke
Slovenije, zadevni instrumenti ne izpolnjujejo več pogojev za vključitev v
izračun kapitala.
(6) Kadar ima banka izdajateljica
možnost izplačila hibridnih instrumentov z uveljavitvijo nakupne opcije, je ta
lahko povezana tudi z zmerno step-up klavzulo, in sicer samo, če povečanje
izhodiščne osnove ne presega večje od vrednosti, izračunanih kot:
(a)    100 bazičnih točk, zmanjšanih za razliko (swap spread) med začetno
indeksno osnovo in indeksno osnovo step-up in
(b)    50% začetnega kreditnega razmika, zmanjšanega za razliko (swap
spread) med začetno indeksno osnovo in indeksno osnovo step-up.
Step-up klavzula se lahko izvrši samo
enkrat v celotnem obdobju hibridnega instrumenta. Razlika (swap spread) mora
biti določena na dan izdaje instrumentov, ko se določi cena instrumenta in mora
izražati razliko v ceni na ta dan za referenčni vrednostni papir ali referenčno
stopnjo ter tak vrednostni papir ali stopnjo, povečano za step-up klavzulo.
(7) Kadar ima banka izdajateljica
možnost poravnave glavnice hibridnega instrumenta z navadnimi delnicami iz 10.
člena tega sklepa z uveljavitvijo nakupne opcije, se ta šteje za zmerno
spodbudo za izplačilo le, če količnik konverzije na dan izplačila hibridnega
instrumenta ne presega količnika konverzije na dan izdaje hibridnega
instrumenta za več kot 150%.
Pri tem je količnik konverzije opredeljen
kot razmerje med številom enot navadnih delnic iz 10. člena tega sklepa, ki jih
mora banka izdajateljica hibridnih instrumentov ob uveljavitvi klavzule o
poravnavi glavnice hibridnega instrumenta z navadnimi delnicami iz 10. člena
tega sklepa izdati, glede na enoto zadevnega hibridnega instrumenta.
(8) Reodkup (buy-back) hibridnega
instrumenta na trgu s strani banke izdajateljice je mogoč samo, če je banka pridobila dovoljenje Banke Slovenije.
Banka Slovenije navedeno dovoljenje izda,
če je izpolnjen eden od naslednjih dveh pogojev:
(a)    banka predčasno nadomesti hibridni instrument z enako ali bolj
kakovostno obliko kapitala in v tem primeru lahko izvrši reodkup prej kot v
petih letih od izdaje instrumenta;
(b)    če banka hibridnega instrumenta ne nadomesti, se reodkup lahko
izvrši šele po petih letih od izdaje instrumenta, pri tem pa mora dokazati, da
njen kapital brez hibridnega instrumenta zadošča glede na njeno poslovno
strategijo ter prevzeta tveganja in regulatorne zahteve.
Izpolnjevanje pogojev iz tega odstavka banka dokazuje s predložitvijo dokumentacije v okviru zahteve za izdajo dovoljenja iz četrtega
odstavka tega člena.
Ko banka pridobi dovoljenje Banke
Slovenije, zadevni instrumenti ne izpolnjujejo več pogojev za vključitev v
izračun kapitala.
18. člen
(Fleksibilnost izplačil donosov hibridnega
instrumenta)
(1) Banka mora imeti možnost, da
kadarkoli in za nedoločen čas prekliče izplačila donosov po hibridnih
instrumentih, glede na finančni položaj in kapitalsko ustreznost banke.
Preklicana izplačila po hibridnih instrumentih morajo biti brezpogojno
razpoložljiva banki izdajateljici, imetnik pa nima pravice terjati od banke
izplačilo donosov po hibridnih instrumentih.
(2) Izplačila donosov (obresti,
dividende idr.) iz naslova hibridnih instrumentov so nekumulativna in so
mogoča, če za to obstajajo razpoložljiva sredstva; če je višina izplačila vnaprej
določena, sprememba bonitete banke izdajateljice ne sme vplivati na višino
izplačil iz naslova teh instrumentov.
(3) Skladno z 2. točko prvega odstavka
248.a člena ZBan-1 lahko Banka Slovenije na podlagi ocene likvidnostnega
položaja ali kapitalske ustreznosti banke zahteva preklic izplačil donosov po
hibridnih instrumentih in pri tem med drugim upošteva naslednje:
(a)    izračun kapitala in kapitalskih zahtev pred in po izplačilih
donosov po hibridnem instrumentu, predvsem z vidika presoje, ali zadevna
izplačila in druge predvidljive notranje in zunanje okoliščine povečujejo
tveganja za banko pri izpolnjevanju zahteve po minimalnem kapitalu iz 136.
člena ZBan-1 ter ostalih kapitalskih zahtev in omejitev iz oddelka 4.5. ZBan-1;
(b)    projekcijo izračuna kapitala in kapitalskih zahtev za obdobje
prihodnjih treh let, vključno z višino in sestavo kapitala po posameznih
kategorijah oziroma sestavinah, za obdobje prihodnjih treh let, ter njeno
poslovno strategijo, vključno s projekcijo izkaza finančnega položaja in izkaza
vseobsegajočega donosa;
Banka iz 3. člena sklepa o konsolidiranem
nadzoru mora predložiti dokumentacijo iz te točke tudi na konsolidirani podlagi.
(c)    oceno tveganj, ki jim banka je ali bo izpostavljena pri svojem
poslovanju, in zagotavljanje njihovega pokrivanja s kapitalom, vključno s testi
izjemnih situacij glede pomembnih tveganj, ki prikazujejo potencialne izgube
pri različnih scenarijih.
(4) V primeru preklica izplačil
donosov po hibridnem instrumentu lahko banka izvrši izplačilo donosov z
navadnimi delnicami iz 10. člena tega sklepa, če so izpolnjeni naslednji
pogoji:
(a)    banka izpolnjuje zahteve po minimalnem kapitalu, določenem v 136.
členu oziroma drugem odstavku 248. člena ZBan-1;
(b)    z nadomestnim izplačilom donosov po hibridnem instrumentu se ne
zmanjša višina temeljnega kapitala;
(c)    preklicana izplačila donosov po hibridnem instrumentu se nemudoma
poravnajo z novo izdanimi navadnimi delnicami iz 10. člena tega sklepa, katerih
skupni znesek poštene vrednosti ne presega zneska izplačil donosov po hibridnem
instrumentu;
(d)    banka ni zavezana poiskati novih investitorjev za novo izdane
navadne delnice iz 10. člena tega sklepa;
(e)    če imetnik novo izdanih navadnih delnic iz 10. člena tega sklepa
naknadno proda te instrumente in je pri tem prejeti znesek manjši od vrednosti
preklicanih izplačil donosov po hibridnem instrumentu, banka imetniku ni dolžna
izdati novih nadomestnih instrumentov za kritje realizirane izgube.
(5) V primeru, ko hibridni instrument
vsebuje klavzulo, po kateri morajo biti izvršena izplačila donosov po tem instrumentu,
če so izplačane dividende na navadne delnice iz 10. člena tega sklepa ali
drugem, enakovredno obravnavanem hibridnem instrumentu iz tega člena (dividend
pusher), je le-ta edino sprejemljiva, če so izplačila donosov po tem hibridnem
instrumentu v relevantnem časovnem obdobju (med obvezo za izplačila po drugem
instrumentu in datumom izplačila donosov po hibridnem instrumentu) preklicana,
ko nastopi ena od naslednjih situacij:
(a)    kapital banke je manjši od minimalnega kapitala ali bi se zaradi
izplačila zmanjšal tako, da ne bi več dosegal minimalnega kapitala, določenega
v 136. členu oziroma drugem odstavku 248. člena ZBan-1;
(b)    Banka Slovenije zahteva, skladno z 2. točko prvega odstavka 248.a
člena ZBan-1, preklic izplačil donosov, vezanih na zadevni hibridni instrument;
(c)    izplačilo dividend na navadne delnice iz 10. člena tega sklepa je
izvršeno v obliki dodelitve novih delnic.
(6) V nobenem primeru pa hibridni
instrument ne sme vsebovati klavzule iz petega odstavka tega člena ali
klavzule, po kateri se ne smejo izplačati dividende na navadne delnice iz 10.
člena tega sklepa ali drugem, enakovredno obravnavanem hibridnem instrumentu iz
tega člena, če niso izvršena izplačila donosov po zadevnem hibridnem
instrumentu (dividend stopper), če omenjeni klavzuli na kakršen koli način
ovirata ali otežujeta dokapitalizacijo banke izdajateljice.
19. člen
(Pokrivanje izgub s hibridnim
instrumentom)
(1) Hibridni instrumenti, ki se
vključujejo v temeljni kapital, so:
(a)    v višini celotne terjatve upnika razpoložljivi za pokrivanje izgub
v času rednega poslovanja in ne smejo ovirati ali oteževati dokapitalizacije
banke;
(b)    v višini celotne terjatve upnika podrejeni obveznostim do navadnih
upnikov in obveznostim na podlagi podrejenih dolžniških instrumentov, kar
pomeni, da se ob morebitnem stečaju ali likvidaciji izplačajo šele tik pred
navadnimi delnicami iz 10. člena tega sklepa.
(2) Pogodbena ali druga dokumentacija
za hibridni instrument mora zaradi učinkovite izvedbe pokritja izgub v času
rednega poslovanja vsebovati smiseln mehanizem, ki:
(a)    je jasno opredeljen in pravno izvršljiv;
(b)    je javno razkrit in transparenten trgu;
(c)    poveča možnosti za dokapitalizacijo banke izdajateljice zaradi
zmanjšane obveznosti banke do imetnikov hibridnega instrumenta;
(d)    omogoča banki izdajateljici delovanje mehanizma, ob in po
aktiviranju sprožitvene točke, na enega od naslednjih načinov:
-   trajni odpis glavnice
hibridnega instrumenta;
-   hibridni instrument se
konvertira v navadne delnice iz 10. člena tega sklepa, katerih skupna vrednost
ne presega 150% njihove nominalne vrednost, ob upoštevanju pogojev iz sedmega
odstavka 16. člena;
-   drug alternativni
postopek oziroma način, ki omogoča najmanj enake učinke z vidika možnosti za
dokapitalizacijo banke, kot sta opredeljena v prvih dveh alinejah te točke.
(3) Sprožitvena točka, opredeljena v
pogodbeni ali drugi dokumentaciji za hibridni instrument, mora izpolnjevati
naslednje pogoje:
(a)    je jasno opredeljena in pravno izvršljiva;
(b)    je javno razkrita in transparentna trgu;
(c)    je s časovnega vidika pravočasno in učinkovito opredeljena, kar
pomeni, da se aktivira:
-   kadar banka izdajateljica ne izpolnjuje zahtev po minimalnem kapitalu iz 136. člena ZBan-1 oziroma
drugem odstavku 248. člena ZBan-1;
-   preden nastopi
situacija iz prve alineje te točke, ko izguba iz poslovanja pomembno vpliva na
zmanjšanje kapitalske ustreznosti ali poslabšanje likvidnostnega položaja banke
oziroma se predvideva, da bo prišlo do teh dogodkov.
(4) Če banka sama ne uporabi
opredeljenega mehanizma za pokrivanje izgub iz naslova hibridnega instrumenta
iz drugega odstavka tega člena pravočasno in preudarno, lahko Banka Slovenije zahteva uporabo tega mehanizma skladno s tretjo alinejo 2. točke prvega odstavka
248. člena ZBan-1.
(5) Hibridni instrumenti ne smejo biti
zavarovani niti pokriti z garancijo banke izdajateljice oziroma z njo povezane
osebe ali s kakšno drugi obliko pogodbe, ki bi v pravnem ali ekonomskem pogledu
izboljšala stopnjo prioritete izplačil pred drugimi upniki.
20. člen
(Odbitne postavke pri izračunu temeljnega
kapitala)
Seštevek postavk iz 9. člena tega sklepa se
zmanjša za naslednje postavke:
(a)    lastne delnice, ki imajo značilnosti temeljnega kapitala, po
knjigovodski vrednosti;
Upošteva se znesek lastnih delnic in znesek
z lastnimi delnicami izenačenih delnic po 251. in 252. členu Zakona o
gospodarskih družbah (Uradni list RS, št. 65/09 – uradno prečiščeno besedilo; v
nadaljevanju: ZGD-1-UPB3).
(b)    neopredmetena dolgoročna sredstva banke, vključno s presežkom iz
prevrednotenja v zvezi z neopredmetenimi dolgoročnimi sredstvi;
(c)    čista izguba poslovnega leta oziroma izguba med letom;
(d)    druge postavke;
-  (črtana)
-  Znesek oslabitev finančnih
sredstev, merjenih po metodi odplačne vrednosti in rezervacij za prevzete
obveznosti po zunajbilančnih postavkah na podlagi mednarodnih standardov
računovodskega poročanja (v nadaljevanju: MSRP), če zaradi zamika v knjiženju
po stanju na dan, za katerega se izračunava kapital, še niso izkazane.
-  Razlika med izkazanimi
oslabitvami finančnih sredstev oziroma rezervacijami za prevzete obveznosti po
zunajbilančnih postavkah na podlagi lastne metodologije po MSRP in zneskom
ugotovljenih oslabitev oziroma rezervacij, izračunanih v skladu s Sklepom o
ocenjevanju izgub iz kreditnega tveganja bank in hranilnic (Uradni list RS, št.
28/07, 102/08 in 3/09).
(e)    ocena prilagoditev za finančna sredstva, merjena po pošteni
vrednosti; 
Upošteva se: 
-     ocenjeni
znesek potrebnih prilagoditev na postavke trgovalne knjige, izdelan v skladu s
13. členom Sklepa o izračunu kapitalske zahteve za tržna tveganja (Uradni list
RS, št. 135/06, 104/07, 85/10 in 100/11; v nadaljevanju: sklep o tržnih tveganjih),
ob upoštevanju katerega bi bila vrednost postavk trgovalne knjige nižja od
knjigovodske vrednosti teh postavk po MSRP, in 
-     ocenjeni
znesek potrebnih prilagoditev na vsa ostala finančna sredstva, merjena po
pošteni vrednosti, smiselno izdelan v skladu s 13. členom sklepa o tržnih
tveganjih, ob upoštevanju katerega bi bila vrednost ostalih finančnih sredstev,
merjenih po pošteni vrednosti, nižja od knjigovodske vrednosti teh postavk po
MSRP. 
Za namen izdelave ocenjenega zneska
potrebnih prilagoditev na vsa ostala finančna sredstva, merjena po pošteni
vrednosti, mora banka imeti ustrezne sisteme in kontrole za vrednotenje ter
postopke za oceno prilagoditev teh sredstev. Pri tem smiselno upošteva določbe
12. in 13. člena sklepa o tržnih tveganjih.
3. DODATNI KAPITAL I
21. člen
(Splošno)
(1) Dodatni kapital I banke je vsota
postavk iz 22. člena tega sklepa, z upoštevanjem omejitev razmerij med posameznimi
kategorijami oziroma sestavinami kapitala iz drugega odstavka 6. člena tega
sklepa.
(2) Sestavina dodatnega kapitala I iz
točke (a) 22. člena tega sklepa mora imeti najmanj naslednje lastnosti:
(a)    je neomejeno razpoložljiva za takojšnje pokrivanje tveganj in
izgube v času rednega poslovanja;
(b)    mora biti prosta vseh predvidljivih davčnih in drugih obveznosti
oziroma se lahko upošteva le v višini, ki se lahko uporabi za kritje tveganj in
izgube, upoštevajoč davčne obremenitve in druge obveznosti.
22. člen
(Sestavine dodatnega kapitala I)
Dodatni kapital I banke sestavljajo:
(a)    presežki iz prevrednotenja iz 23. člena tega sklepa;
(b)    presežek oslabitev in rezervacij nad pričakovanimi izgubami,
izračunanimi po pristopu na podlagi notranjih bonitetnih sistemov (v
nadaljevanju: po pristopu IRB) iz 24. člena tega sklepa;
(c)    hibridni instrumenti dodatnega kapitala I iz 25. člena tega sklepa;
(d)    presežki iz naslova hibridnih instrumentov temeljnega kapitala iz
26. člena tega sklepa;
(e)    prednostne kumulativne delnice brez fiksnega donosa iz 27. člena
tega sklepa;
(f)    
podrejeni dolg iz 28. člena tega sklepa;
(g)    prednostne kumulativne delnice s fiksnim donosom iz 29. člena tega
sklepa.
23. člen
(Presežki iz prevrednotenja)
Med sestavine dodatnega kapitala I se
upoštevajo naslednji presežki iz prevrednotenja:
(a)    80% zneska pozitivnih učinkov iz presežka iz prevrednotenja v zvezi
z delnicami in deleži, razpoložljivimi za prodajo in izkazanimi po pošteni
vrednosti;
(b)    80% zneska kumulativnih pozitivnih učinkov iz presežka iz
prevrednotenja v zvezi z opredmetenimi osnovnimi sredstvi, vrednotenimi po
modelu poštene vrednosti;
(c)    80% zneska kumulativnih dobičkov iz naložbenih nepremičnin,
merjenih po modelu poštene vrednosti.
24. člen
(Presežek oslabitev in rezervacij po
pristopu IRB)
Banka, ki izračunava kapitalsko zahtevo za
kreditno tveganje po pristopu IRB, lahko vključi med sestavine dodatnega
kapitala I pozitivno razliko med zneskom oslabitev in rezervacij za
izpostavljenosti, ki so oblikovane skladno z MSRP, in zneskom pričakovane
izgube, ki je izračunan v skladu s četrtim odstavkom 15. člena Sklepa o
izračunu kapitalske zahteve za kreditno tveganje po pristopu na podlagi
notranjih bonitetnih sistemov za banke in hranilnice (Uradni list RS, št.
135/06, 104/07, 22/10 in 85/10; v nadaljevanju: sklep o pristopu IRB), vendar
največ v višini 0,6% zneska tveganjem prilagojenih izpostavljenosti,
izračunanih po pristopu IRB. Pri tem se v izračunu zneska tveganjem prilagojenih
izpostavljenosti ne vključujejo pozicije v listinjenju, ki prejmejo utež
tveganja 1250%, skladno s Sklepom o izračunu kapitalske zahteve za kreditno
tveganje pri listinjenju in pravilih glede izpostavljenosti bank in hranilnic
prenesenemu kreditnemu tveganju (Uradni list RS, št. 85/10; v nadaljevanju:
sklep o listinjenju).
25. člen
(Hibridni instrumenti dodatnega kapitala
I)
(1) Banka lahko v izračun dodatnega
kapitala I vključi tudi hibridne instrumente, če je pridobila dovoljenje Banke
Slovenije.
(2) Banka Slovenije izda dovoljenje za
vključitev hibridnih instrumentov v dodatni kapital I, če ti izpolnjujejo
pogoje iz četrtega odstavka tega člena.
(3) Izpolnjevanje pogojev, na katere
se nanaša drugi odstavek tega člena, banka dokazuje s predložitvijo naslednje
dokumentacije v okviru zahteve za izdajo dovoljenja:
(a)    osnovna dokumentacija (pogodba, prospekt in drugo), povezana z
izdajo hibridnih instrumentov;
(b)    shematski prikaz izpolnjevanja zahtevanih lastnosti za hibridne
instrumente, tj. navedbo posameznih lastnosti iz četrtega odstavka tega člena s
sklici na osnovno dokumentacijo iz točke (a) tega odstavka (navedba člena,
točke ali drugo), skupaj z mnenjem pooblaščenega revizorja, ki potrjuje, da
hibridni instrumenti izpolnjujejo vsak posamezni pogoj iz četrtega odstavka
tega člena;
(c)    opis računovodske obravnave zadevnega hibridnega instrumenta skupaj
z mnenjem pooblaščenega revizorja glede njene primernosti;
(d)    izračun kapitala in kapitalskih zahtev, vključno z višino in
sestavo kapitala po posameznih kategorijah oziroma sestavinah, po stanju na
zadnji dan meseca pred vložitvijo zahteve za izdajo dovoljenja;
(e)    projekcijo izračuna kapitala in kapitalskih zahtev, vključno z
višino in sestavo kapitala po posameznih kategorijah oziroma sestavinah, za
obdobje prihodnjih treh let, ter njeno poslovno strategijo, vključno s
projekcijo izkaza finančnega položaja ter izkaza vseobsegajočega donosa.
Banka iz 3. člena sklepa o konsolidiranem
nadzoru mora predložiti dokumentacijo iz te točke tudi na konsolidirani
podlagi.
(4) Hibridni instrumenti, ki se
vključujejo v dodatni kapital I, morajo, ne glede na pravno obliko (vrednostni
papirji, kredit idr.) ali računovodsko obravnavanje, izpolnjevati vse naslednje
pogoje:
(a)    izda jih banka, ki jih namerava vključiti v izračun dodatnega
kapitala I;
(b)    so z nedoločenim rokom zapadlosti;
(c)    so vplačani oziroma se sme upoštevati le vplačani znesek;
(d)    ne morejo biti unovčeni na zahtevo imetnika;
Odpoklic ali izplačilo instrumenta s strani
banke izdajateljice je mogoč najprej po 5 letih od izdaje in ob dovoljenju
Banke Slovenije. Ko banka pridobi dovoljenje Banke Slovenije, zadevni
instrumenti ne izpolnjujejo več pogojev za vključitev v izračun kapitala.
Banka Slovenije navedeno dovoljenje izda,
če je izpolnjen eden od naslednjih dveh pogojev:
-     banka
hibridne instrumente nadomesti vsaj istočasno z enako ali bolj kakovostno
obliko kapitala;
-     če banka hibridnih instrumentov ne nadomesti, mora dokazati, da njen kapital brez hibridnih
instrumentov zadošča glede na njeno poslovno strategijo ter prevzeta tveganja
in regulatorne zahteve.
Izpolnjevanje pogojev iz drugega
pododstavka te točke banka dokazuje s predložitvijo naslednje dokumentacije v
okviru zahteve za izdajo dovoljenja:
-     celovito
pojasnilo razlogov za odpoklic ali izplačilo instrumentov;
-     izračun
kapitala in kapitalskih zahtev po stanju na zadnji dan meseca pred vložitvijo
zahteve za izdajo dovoljenja, vključno z višino in sestavo kapitala po
posameznih kategorijah oziroma sestavinah, pred in po odpoklicu ali izplačilu
instrumenta ter dokazilo, da banka še naprej izpolnjuje zahteve po minimalnem
kapitalu iz 136. člena ZBan-1 ter ostale kapitalske zahteve in omejitve iz
oddelka 4.5. ZBan-1;
-     projekcijo
izračuna kapitala in kapitalskih zahtev, vključno z višino in sestavo kapitala
po posameznih kategorijah oziroma sestavinah, za obdobje prihodnjih treh let,
ter njeno poslovno strategijo, vključno s projekcijo izkaza finančnega položaja
ter izkaza vseobsegajočega donosa;
Pri tem mora banka iz 3. člena sklepa o
konsolidiranem nadzoru predložiti dokumentacijo iz te alineje tudi na
konsolidirani podlagi.
Predčasni odkup instrumenta s strani banke
izdajateljice prej kot po 5 letih od izdaje, je mogoč samo v posebnih okoliščinah
in ob dovoljenju Banke Slovenije.
Banka Slovenije navedeno dovoljenje izda,
če gre za spremembo davčne obravnave hibridnega instrumenta ali prerazvrstitev
hibridnega instrumenta z vidika regulatorne oziroma zakonodajne obravnave, ki v
času izdaje instrumenta niso bile znane. Izpolnjevanje pogojev iz tega pododstavka banka dokazuje s
predložitvijo dokumentacije v okviru zahteve za izdajo dovoljenja iz tretjega
pododstavka te točke, vključno z dokazilom o nastanku posebnih okoliščin. Ko banka pridobi dovoljenje Banke Slovenije, zadevni instrumenti ne izpolnjujejo več pogojev za
vključitev v izračun kapitala.
(e)    so v višini celotne terjatve upnika podrejeni obveznostim do
navadnih upnikov in obveznostim na podlagi podrejenega dolga, kar pomeni, da se
ob morebitnem stečaju ali likvidaciji izplačajo šele tik pred hibridnimi
instrumenti temeljnega kapitala;
(f)    
so v višini celotne terjatve upnika
razpoložljivi za pokrivanje izgube v času rednega poslovanja;
(g)    banka ima možnost, da, če ni izplačala dividend na delnice za
preteklo poslovno leto in ni izvršila izplačil donosov iz naslova hibridnih
instrumentov temeljnega kapitala, odloži izplačila donosov iz naslova teh
hibridnih instrumentih;
(h)    ne smejo biti zavarovani niti pokriti z garancijo banke
izdajateljice, z njo povezane osebe ali s kakšno drugo obliko pogodbe, ki bi v
pravnem ali ekonomskem pogledu izboljšala stopnjo prioritete izplačil pred
drugimi upniki;
(i)    
kadar ima banka izdajateljica možnost izplačila
hibridnih instrumentov z uveljavitvijo nakupne opcije, je ta lahko povezana
tudi z zmerno step-up klavzulo, in sicer samo, če se ta uveljavi najprej po 5
letih od izdaje hibridnih instrumentov.
(5) Banka v zavarovanje za svoje
izpostavljenosti ne sme sprejeti hibridnih instrumentov, katerih izdajateljica
je.
26. člen
(Presežki iz naslova hibridnih instrumentov
temeljnega kapitala)
Med sestavine dodatnega kapitala I se lahko
vključijo tudi hibridni instrumenti, za katere je Banka Slovenije izdala
dovoljenje za vključitev v temeljni kapital banke, in sicer v delu, ki presega
omejitve za vključevanje v temeljni kapital iz tretjega odstavka 6. člena tega
sklepa, vendar morajo biti ob tem izpolnjene vse zahteve oziroma omejitve za
vključitev v dodatni kapital I.
27. člen
(Prednostne kumulativne delnice brez
fiksnega donosa)
(1) V dodatni kapital I banke se lahko
vključujejo tudi:
(a)    prednostne kumulativne delnice po nominalni vrednosti;
(b)    kapitalske rezerve, povezane z delnicami iz točke (a) tega
odstavka.
Postavke iz točke (a) in (b) tega odstavka
se za ugotavljanje višine dodatnega kapitala I zmanjšajo za lastne delnice, ki
imajo značilnosti dodatnega kapitala I.
(2) Prednostne kumulativne delnice iz
prvega odstavka tega člena morajo za vključevanje med sestavine dodatnega
kapitala I v celoti izpolnjevati naslednje pogoje:
(a)    stalnost oziroma so brez kakor koli določene ali nakazane
zapadlosti in brez možnosti odpoklica na zahtevo imetnika;
(b)    so neomejeno razpoložljive za takojšnje pokrivanje tveganj in
izgube v času rednega poslovanja v skladu s 379. členom ZGD-1-UPB3;
(c)    so podrejene obveznostim do navadnih upnikov, obveznostim na
podlagi podrejenega dolga in obveznostim na podlagi hibridnih instrumentov;
(d)    banka lahko omeji izplačilo donosov;
(e)    morajo biti proste vseh predvidljivih davčnih in drugih obveznosti
oziroma se lahko upoštevajo le v višini, ki se lahko uporabi za kritje tveganj
in izgub, upoštevajoč davčne obremenitve in druge obveznosti.
28. člen
(Podrejeni dolg za vključitev v dodatni
kapital I)
(1) Banka lahko v izračun dodatnega
kapitala I vključi tudi podrejeni dolg, če je pridobila dovoljenje Banke Slovenije.
(2) Banka Slovenije izda dovoljenje za
vključitev podrejenega dolga v dodatni kapital I, če ta izpolnjuje pogoje iz
četrtega odstavka tega člena.
(3) Izpolnjevanje pogojev, na katere
se nanaša drugi odstavek tega člena, banka dokazuje s predložitvijo naslednje
dokumentacije v okviru zahteve za izdajo dovoljenja:
(a)    osnovna dokumentacija (pogodba, prospekt in drugo), povezana z
izdajo podrejenega dolga za vključitev v dodatni kapital I;
(b)    shematski prikaz izpolnjevanja zahtevanih lastnosti za podrejeni
dolg, ki se vključuje v dodatni kapital I, tj. navedbo posameznih lastnosti iz
četrtega odstavka tega člena s sklici na osnovno dokumentacijo iz točke (a)
tega odstavka (navedba člena, točke ali drugo), skupaj z mnenjem pooblaščenega
revizorja, ki potrjuje, da podrejeni dolg izpolnjuje vsak posamezni pogoj iz
četrtega odstavka tega člena;
(c)    izračun kapitala in kapitalskih zahtev, vključno z višino in
sestavo kapitala po posameznih kategorijah oziroma sestavinah, po stanju na
zadnji dan meseca pred vložitvijo zahteve za izdajo dovoljenja;
(d)    projekcijo izračuna kapitala in kapitalskih zahtev, vključno z
višino in sestavo kapitala po posameznih kategorijah oziroma sestavinah, za
obdobje prihodnjih treh let, ter njeno poslovno strategijo, vključno s
projekcijo izkaza finančnega položaja ter izkaza vseobsegajočega donosa.
Pri tem mora banka iz 3. člena sklepa o
konsolidiranem nadzoru predložiti dokumentacijo iz te točke tudi na konsolidirani
podlagi.
(4) Podrejeni dolg, ki se vključuje v
dodatni kapital I, mora, ne glede na pravno obliko (vrednostni papirji idr.),
izpolnjevati vse naslednje pogoje:
(a)    izda ga banka, ki ga namerava vključiti v izračun dodatnega
kapitala I;
(b)    je vplačan oziroma se sme upoštevati le vplačani znesek;
(c)    pogodbeni rok zapadlosti ni določen ali mora biti najmanj 5 let in
en dan;
Če je rok zapadlosti podrejenega dolga
določen, pogodba ne sme vsebovati določila, da je lahko ta predčasno izplačan
zaradi posebnih okoliščin, razen v primeru prenehanja opravljanja bančnih
storitev.
Če rok zapadlosti ni določen, je podrejeni
dolg lahko izplačan le, če je podano petletno predhodno obvestilo Banki
Slovenije.
Banka lahko podrejeni dolg izplača tudi
pred potekom pogodbene zapadlosti ali brez petletnega predhodnega obvestila
Banki Slovenije, če pridobi dovoljenje Banke Slovenije. Ko banka pridobi dovoljenje Banke Slovenije, zadevni instrument ne izpolnjuje več pogojev za
vključitev v izračun kapitala. Banka Slovenije navedeno dovoljenje izda, če je
izpolnjen eden od naslednjih dveh pogojev:
-     banka
podrejeni dolg nadomesti vsaj istočasno z enako ali bolj kakovostno obliko
kapitala;
-     če banka podrejenega dolga ne nadomesti, mora dokazati, da njen kapital brez podrejenega dolga
zadošča glede na njeno poslovno strategijo ter prevzeta tveganja in regulatorne
zahteve.
Izpolnjevanje pogojev iz četrtega
pododstavka te točke banka dokazuje s predložitvijo naslednje dokumentacije v
okviru zahteve za izdajo dovoljenja:
-     celovito
pojasnilo razlogov za izplačilo instrumentov;
-     izračun
kapitala in kapitalskih zahtev po stanju na zadnji dan meseca pred vložitvijo
zahteve za izdajo dovoljenja, vključno z višino in sestavo kapitala po
posameznih kategorijah oziroma sestavinah, pred in po izplačilu instrumenta ter
dokazilo, da banka še naprej izpolnjuje zahteve po minimalnem kapitalu iz 136.
člena ZBan-1 ter ostale kapitalske zahteve in omejitve iz oddelka 4.5. ZBan-1;
-     projekcijo
izračuna kapitala in kapitalskih zahtev, vključno z višino in sestavo kapitala
po posameznih kategorijah oziroma sestavinah, za obdobje prihodnjih treh let,
ter njeno poslovno strategijo, vključno s projekcijo izkaza finančnega položaja
in izkaza vseobsegajočega donosa.
Pri tem mora banka iz 3. člena sklepa o
konsolidiranem nadzoru predložiti dokumentacijo iz te alineje tudi na konsolidirani
podlagi.
(d)    je v višini celotne terjatve upnika podrejen obveznostim do
navadnih upnikov in obveznostim na podlagi podrejenega dolga, ki se vključuje v
dodatni kapital II;
(e)    ne sme biti zavarovan niti pokrit z garancijo banke, z njo povezane
osebe ali s kakšno drugo obliko pogodbe, ki bi v pravnem ali ekonomskem pogledu
izboljšala stopnjo prioritete izplačil pred drugimi upniki;
(f)    
kadar ima banka izdajateljica možnost izplačila
podrejenega dolga z uveljavitvijo nakupne opcije, je ta lahko povezana tudi z
zmerno step-up klavzulo, in sicer samo, če se ta uveljavi najprej po 5 letih od
izdaje podrejenega dolga.
(5) Obseg vključevanja podrejenega
dolga v dodatni kapital I se postopoma znižuje z 20-odstotnim kumulativnim
diskontom v zadnjih petih letih pred zapadlostjo oziroma odplačilom na
naslednji način:
(a)    pri izračunu kapitala po stanju na dan, ki je pet let ali manj kot
pet in več kot štiri leta pred dnevom izplačila celotnega ali delnega zneska
vplačanega dolžniškega instrumenta, se za ta del zneska upošteva 20-odstotni
diskont;
(b)    pri izračunu kapitala po stanju na dan, ki je štiri leta ali manj
kot štiri in več kot tri leta pred dnevom izplačila celotnega ali delnega
zneska vplačanega dolžniškega instrumenta, se za ta del zneska upošteva
40-odstotni diskont;
(c)    pri izračunu kapitala po stanju na dan, ki je tri leta ali manj kot
tri in več kot dve leti pred dnevom izplačila celotnega ali delnega zneska
vplačanega dolžniškega instrumenta, se za ta del zneska upošteva 60-odstotni
diskont;
(d)    pri izračunu kapitala po stanju na dan, ki je dve leti ali manj kot
dve in več kot eno leto pred dnevom izplačila celotnega ali delnega zneska
vplačanega dolžniškega instrumenta, se za ta del zneska upošteva 80-odstotni
diskont;
(e)    pri izračunu kapitala po stanju na dan, ki je eno leto ali manj kot
eno leto pred dnevom izplačila celotnega ali delnega zneska vplačanega
dolžniškega instrumenta, se upošteva 100-odstotni diskont oziroma se ta znesek
ne šteje več v izračun kapitala.
(6) Pri instrumentih iz točke (f)
četrtega odstavka tega člena, ki vključujejo možnost predčasnega izplačila
dolga in povečanja obrestne mere ob neuresničitvi možnosti predčasnega
izplačila, je obseg njihovega vključevanja v dodatni kapital I praviloma
odvisen od višine pogodbeno določenega povečanja obrestne mere (step-up). Če
povečanje obrestne mere ne presega 1,50 odstotne točke, se 20-odstotni kumulativni
diskont uporablja za zadnjih pet let, ki preostajajo do pogodbenega dospetja.
Kadar je v pogodbi predvideno povečanje obrestne mere večje od 1,50 odstotne
točke, je potrebno 20-odstotni kumulativni diskont uporabljati že za zadnjih
pet let do datuma mogočega predčasnega izplačila dolga oziroma izvršitve
nakupne opcije.
Ne glede na določbe prvega pododstavka tega
odstavka mora banka uporabljati ustrezen kumulativni diskont pri vključevanju
instrumentov iz prvega pododstavka v dodatni kapital I že od takrat, ko postane
očitno, da bo možnost predčasnega izplačila oziroma izvršitev nakupne opcije
uresničena. Šteje se, da so izpolnjeni pogoji iz prvega stavka, če uprava banke
sprejme odločitev, da bo banka izkoristila možnost predčasnega izplačila
oziroma izvršitev nakupne opcije.
(7) Banka v zavarovanje za svoje
izpostavljenosti ne sme sprejeti podrejenega dolga, katerega izdajateljica je.
29. člen
(Prednostne kumulativne delnice s fiksnim
donosom)
(1) V dodatni kapital I banke se lahko
vključujejo tudi:
(a)    prednostne kumulativne delnice s fiksnim donosom po nominalni
vrednosti;
(b)    kapitalske rezerve, povezane z delnicami iz točke (a) tega
odstavka.
Postavke iz točke (a) in (b) tega odstavka
se za ugotavljanje višine dodatnega kapitala I zmanjšajo za lastne delnice, ki
imajo značilnosti dodatnega kapitala I.
(2) Prednostne kumulativne delnice s
fiksnim donosom iz prvega odstavka tega člena morajo za vključevanje med
sestavine dodatnega kapitala I v celoti izpolnjevati naslednje lastnosti:
(a)    stalnost oziroma so brez kakor koli določene ali nakazane
zapadlosti in brez možnosti odpoklica na zahtevo imetnika;
(b)    so neomejeno razpoložljive za takojšnje pokrivanje tveganj in
izgube v času rednega poslovanja v skladu s 379. členom ZGD-1-UPB3;
(c)    so podrejene obveznostim do navadnih upnikov, obveznostim na
podlagi podrejenega dolga in obveznostim na podlagi hibridnih instrumentov;
(d)    banka lahko omeji izplačilo donosov;
(e)    morajo biti proste vseh predvidljivih davčnih in drugih obveznosti
oziroma se lahko upoštevajo le v višini, ki se lahko uporabi za kritje tveganj
in izgub, upoštevajoč davčne obremenitve in druge obveznosti.
4. ODBITNE POSTAVKE OD TEMELJNEGA IN DODATNEGA KAPITALA
I
30. člen
(Odbitne postavke)
(1) Temeljni kapital banke se zmanjša
za polovico vsote vseh odbitnih postavk iz drugega odstavka tega člena, druga
polovica te vsote pa se odšteje od dodatnega kapitala I. Ne glede na prvi
stavek, se v primeru, da polovica seštevka vseh odbitnih postavk iz drugega
odstavka tega člena presega dodatni kapital I, presežek vsote odbitnih postavk
odšteje od temeljnega kapitala banke.
(2) Odbitne
postavke so:
(a)    naložbe v druge kreditne ali finančne institucije ter družbe za
upravljanje, ki posamično presegajo 10% osnovnega kapitala druge kreditne ali
finančne institucije;
Upoštevajo se naložbe banke v delnice,
poslovne deleže ali druge pravice, na podlagi katerih banka pridobi več kot 10%
osnovnega kapitala drugih kreditnih ali finančnih institucij oziroma družb za
upravljanje. Za namen ugotavljanja deleža v osnovnem kapitalu se upoštevajo vse
neposredne in posredne naložbe banke v osnovni kapital drugih kreditnih ali
finančnih institucij oziroma družb za upravljanje. Če neposredne in posredne
naložbe presegajo 10% osnovnega kapitala druge kreditne ali finančne
institucije oziroma družbe za upravljanje, so odbitna postavka vse neposredne
naložbe banke, razen če so na podlagi tretjega odstavka 11. člena sklepa o
tržnih tveganjih vključene v trgovalno knjigo.
(b)    naložbe v hibridne instrumente ter podrejeni dolg drugih kreditnih
ali finančnih institucij ter družb za upravljanje, v katerih je banka posamično pridobila več kot 10% osnovnega kapitala;
Upoštevajo se naložbe banke v hibridne
instrumente ter podrejeni dolg drugih kreditnih ali finančnih institucij
oziroma družb za upravljanje, razen če so na podlagi tretjega odstavka 11.
člena sklepa o tržnih tveganjih vključene v trgovalno knjigo.
(c)    naložbe banke v druge kreditne ali finančne institucije ter družbe
za upravljanje, ki posamično ne presegajo 10% osnovnega kapitala druge kreditne
ali finančne institucije oziroma družbe za upravljanje;
Naložbe banke v kapital, hibridne
instrumente ter podrejeni dolg v druge kreditne ali finančne institucije
oziroma družbe za upravljanje, ki ne spadajo v točki (a) in (b) tega odstavka
in ki niso vključene v trgovalno knjigo na podlagi tretjega odstavka 11. člena
sklepa o tržnih tveganjih, se odštevajo v znesku, ki presega 10% seštevka
temeljnega in dodatnega kapitala I banke, izračunanega pred odštetjem postavk
iz tega člena.
(d)    udeležbe banke v zavarovalnicah, pozavarovalnicah, pokojninskih
družbah in zavarovalnih holdingih;
Upoštevajo se naložbe banke v delnice,
poslovne deleže ali druge pravice, na podlagi katerih je banka udeležena v zavarovalnicah, pozavarovalnicah, pokojninskih družbah ali zavarovalnih
holdingih. Za namen ugotavljanja udeležbe se upoštevajo vsa neposredna in
posredna imetništva banke v poslovnih deležih, delnicah ali drugih pravicah v
zavarovalnicah, pozavarovalnicah, pokojninskih družbah in zavarovalnih
holdingih iz bančne in iz trgovalne knjige. Če te naložbe presegajo delež, ki
predstavlja udeležbo v zavarovalnici, pozavarovalnici, pokojninski družbi ali
zavarovalnem holdingu, so odbitna postavka le neposredne naložbe banke.
(e)    naložbe v finančne instrumente zavarovalnic, pozavarovalnic,
pokojninskih družb ali zavarovalnih holdingov, v katerih je banka udeležena;
Upoštevajo se naložbe v tiste finančne
instrumente navedenih oseb, ki se v skladu s členom 16(3) Direktive 73/239/EGS
z dne 24. junija 1973 o usklajevanju zakonov in drugih predpisov o začetku
opravljanja in opravljanju dejavnosti neposrednega zavarovanja razen
življenjskega zavarovanja in členom 27(3) Direktive 2002/83/ES z dne
5. novembra 2002 o življenjskem zavarovanju lahko upoštevajo pri izračunu
njihovega kapitala (prednostne kumulativne delnice, podrejeni dolg, vrednostni
papirji brez zapadlosti ter drugi finančni instrumenti, ki izpolnjujejo v
navedenih določbah predpisane pogoje).
(f)    
primanjkljaj oslabitev in rezervacij po
pristopu IRB ter pričakovana izguba iz naslova lastniških instrumentov po
pristopu IRB;
Banka, ki izračunava kapitalsko zahtevo za
kreditno tveganje po pristopu IRB, mora upoštevati naslednji odbitni postavki:
-     morebitni
presežek zneska pričakovanih izgub nad oblikovanimi oslabitvami in
rezervacijami, izračunan v skladu s četrtim odstavkom 15. člena sklepa o
pristopu IRB, in
-     znesek
pričakovane izgube za izpostavljenosti iz naslova lastniških instrumentov,
izračunan v skladu s 143. in 144. členom sklepa o pristopu IRB.
(g)    zneski izpostavljenosti za pozicije v listinjenju z utežjo 1250%;
Upoštevajo se: 
-       
izpostavljenosti iz naslova pozicij v listinjenju, ki se jim v skladu s
sklepom o listinjenju dodeli utež tveganja 1250 %, in 
-       
izpostavljenosti iz naslova pozicij v listinjenju v trgovalni knjigi, ki
bi jim bila dodeljena utež tveganja 1250 %, če bi jih banka imela v bančni
knjigi. 
Zneski teh izpostavljenosti ne štejejo za
odbitno postavko po tej točki, če jih banka vključi v izračun tveganjem
prilagojenih izpostavljenosti za namen izračuna kapitalske zahteve za kreditno
tveganje oziroma v izračun kapitalske zahteve za pozicijsko tveganje z uporabo
notranjih modelov.
(h)    prenesena vrednost finančnih instrumentov, tujih valut ali blaga;
Upošteva se prenesena vrednost finančnih
instrumentov, tujih valut ali blaga pri kapitalski obravnavi v primeru časovne
neusklajenosti plačila ali izročitve po Tabeli 6 točke (b) prvega odstavka 44.
člena sklepa o tržnih tveganjih.
(i)    
(črtana)
(j)    
znesek preseganj omejitev kvalificiranih
deležev v osebah nefinančnega sektorja;
Upošteva se
znesek preseganj omejitev naložb v kvalificirane deleže v osebah nefinančnega
sektorja iz prvega odstavka 5. člena Sklepa o naložbah bank in hranilnic v
kvalificirane deleže v osebah nefinančnega sektorja (Uradni list RS, št. 135/06).
(3) Ne glede na določilo prvega
odstavka tega člena se kapitalske naložbe v druge kreditne institucije,
finančne institucije, družbe za upravljanje, zavarovalnice, pozavarovalnice,
pokojninske družbe ali zavarovalne holdinge, ki jih je banka pridobila začasno,
namesto izpolnitve denarne obveznosti pravne osebe v postopku finančnega
prestrukturiranja te osebe, prvih pet let po
pridobitvi ne štejejo med odbitne postavke po točkah (a), (b), (c), (d) in (e)
drugega odstavka tega člena.
(4) Banki, ki izpolnjuje obveznosti na
konsolidirani podlagi skladno s 3. členom sklepa o konsolidiranem nadzoru, pri
izračunu kapitala na posamični podlagi ni potrebno upoštevati odbitnih postavk
po točkah (a), (b) in (c) drugega odstavka tega člena, če so navedene kapitalske
naložbe v druge kreditne institucije, finančne institucije ali družbe za
upravljanje vključene v konsolidacijo z nadrejeno banko po polni ali sorazmerni
konsolidaciji.
5. DODATNI KAPITAL II
31. člen
(Splošno)
(1) Dodatni kapital II banke
predstavlja podrejeni dolg iz 32. člena tega sklepa, ob upoštevanju omejitev
razmerij med posameznimi kategorijami oziroma sestavinami kapitala iz drugega
odstavka 6. člena tega sklepa.
(2) Banka mora najmanj 30 dni pred
nameravano vključitvijo podrejenega dolga v dodatni kapital II obvestiti Banko
Slovenije. Banka mora omenjenemu obvestilu priložiti:
(a)    osnovno dokumentacijo (pogodba, prospekt in drugo), povezano z
izdajo podrejenega dolga za vključitev v dodatni kapital II;
(b)    shematski prikaz izpolnjevanja zahtevanih lastnosti za podrejeni
dolg, ki se vključuje v dodatni kapital II, tj. navedbo posameznih lastnosti iz
32. člena tega sklepa s sklici na osnovno dokumentacijo iz točke (a) tega
odstavka (navedba člena, točke ali drugo), skupaj z mnenjem pooblaščenega
revizorja, ki potrjuje, da podrejeni dolg izpolnjuje vsak posamezni pogoj iz
32. člena tega sklepa;
(c)    izračun kapitala in kapitalskih zahtev, vključno z višino in
sestavo kapitala po posameznih kategorijah oziroma sestavinah, po stanju na
zadnji dan meseca, pred mesecem, v katerem obvesti Banko Slovenije o nameravani
vključitvi podrejenega dolga v dodatni kapital II;
(d)    projekcijo izračuna kapitala in kapitalskih zahtev, vključno z
višino in sestavo kapitala po posameznih kategorijah oziroma sestavinah, za
obdobje prihodnjih dveh let, ter njeno poslovno strategijo, vključno s
projekcijo izkaza finančnega položaja ter izkaza vseobsegajočega donosa.
Banka iz 3. člena sklepa o konsolidiranem
nadzoru mora predložiti dokumentacijo iz te točke tudi na konsolidirani
podlagi.
32. člen
(Podrejeni dolg za vključitev v dodatni
kapital II)
(1) Podrejeni dolg, ki se vključuje v
dodatni kapital II, mora, ne glede na pravno obliko (vrednostni papirji idr.),
izpolnjevati vse naslednje pogoje:
(a)    izda ga banka, ki ga namerava vključiti v izračun dodatnega
kapitala II;
(b)    je vplačan oziroma se sme upoštevati le vplačani znesek;
(c)    pogodbeni rok zapadlosti mora biti najmanj 2 leti in en dan;
Pogodba ne sme vsebovati določila, da je
podrejeni dolg lahko predčasno izplačan zaradi posebnih okoliščin, razen v primeru
prenehanja opravljanja bančnih storitev.
Banka lahko podrejeni dolg izplača tudi
pred potekom pogodbene zapadlosti, če pridobi dovoljenje Banke Slovenije. Ko banka pridobi dovoljenje Banke Slovenije, zadevni instrument ne izpolnjuje več pogojev za vključitev
v izračun kapitala. Banka Slovenije navedeno dovoljenje izda, če je izpolnjen
eden od naslednjih dveh pogojev:
-     banka
podrejeni dolg nadomesti vsaj istočasno z enako ali bolj kakovostno obliko
kapitala;
-     če banka podrejenega dolga ne nadomesti, mora dokazati, da njen kapital brez podrejenega dolga
zadošča glede na njeno poslovno strategijo ter prevzeta tveganja in regulatorne
zahteve.
Izpolnjevanje pogojev iz tretjega
pododstavka te točke banka dokazuje s predložitvijo naslednje dokumentacije v
okviru zahteve za izdajo dovoljenja:
-     celovito
pojasnilo razlogov za izplačilo instrumenta;
-     izračun
kapitala in kapitalskih zahtev po stanju na zadnji dan meseca pred vložitvijo
zahteve za izdajo dovoljenja, vključno z višino in sestavo kapitala po
posameznih kategorijah oziroma sestavinah, pred in po izplačilu instrumenta ter
dokazilo, da banka še naprej izpolnjuje zahteve po minimalnem kapitalu iz 136.
člena ZBan-1 ter ostale kapitalske zahteve in omejitve iz oddelka 4.5. ZBan-1;
-     projekcijo
izračuna kapitala in kapitalskih zahtev, vključno z višino in sestavo kapitala
po posameznih kategorijah oziroma sestavinah, za obdobje prihodnjih dveh let,
ter njeno poslovno strategijo, vključno s projekcijo izkaza finančnega položaja
ter izkaza vseobsegajočega donosa.
Banka iz 3. člena sklepa o konsolidiranem
nadzoru mora predložiti dokumentacijo iz te alineje tudi na konsolidirani
podlagi.
(d)    je v višini celotne terjatve upnika podrejen obveznostim do
navadnih upnikov;
(e)    ne sme biti zavarovan niti pokrit za garancijo banke, z njo
povezane osebe ali s kakšno drugo obliko pogodbe, ki bi v pravnem ali
ekonomskem pogledu izboljšala stopnjo prioritete izplačil pred drugimi upniki;
(f)    
pogodba mora vsebovati določilo, da niti
glavnica niti obresti iz podrejenega dolga ne moreta biti izplačani, če bi tako
izplačilo povzročilo zmanjšanje kapitala banke pod višino njenih predpisanih
minimalnih kapitalskih zahtev.
(2) Banka mora nemudoma obvestiti
Banko Slovenije o vseh izplačilih iz podrejenega dolga iz tega člena, če njen
kapital pade pod 120% minimalnih kapitalskih zahtev.
(3) Banka v zavarovanje za svoje
izpostavljenosti ne sme sprejeti podrejenega dolga, katerega izdajateljica je.
33. člen
(črtan)

Sklep o izračunu kapitala bank in hranilnic
(Uradni list RS, št. 85/10)
vsebuje naslednje prehodne in končno določbo:
»6. PREHODNE IN KONČNA DOLOČBA
34. člen
(Uporaba
določb)
(1) Z dnem, ko začne veljati ta sklep,
preneha veljati Sklep o izračunu kapitala bank in hranilnic (Uradni list RS,
št. 135/06 in 104/07).
(2) Banka, ki v izračun kapitala
vključuje hibridne instrumente dodatnega kapitala I in podrejeni dolg na
podlagi Sklepa o kapitalski ustreznosti bank in hranilnic (Uradni list RS, št.
24/02, 85/02, 22/03, 36/04, 68/04, 103/04, 124/04, 62/05, 67/05 in 74/06)
oziroma Sklepa o izračunu kapitala bank in hranilnic (Uradni list RS, št.
135/06 in 104/07), lahko še naprej uporablja določila omenjenih sklepov glede
lastnosti teh instrumentov, vendar le do zapadlosti teh instrumentov po prvotno
dogovorjenih pogojih.
(3) Banka, ki je za zavarovanje svojih
terjatev sprejela podrejene dolžniške instrumente na podlagi Sklepa o kapitalski
ustreznosti bank in hranilnic (Uradni list RS, št. 24/02, 85/02, 22/03, 36/04,
68/04, 103/04, 124/04, 62/05, 67/05 in 74/06), katerih izdajateljica je, lahko
uporablja omenjene instrumente za zavarovanje le do izteka pogodbenega razmerja,
za katero je bilo uporabljeno omenjeno zavarovanje, vendar se ti ne smejo
upoštevati kot sestavina kapitala.
(4) Banka, ki je v izračun kapitala do
31. decembra 2010 vključevala vplačani osnovni kapital in kapitalske
rezerve iz 9. člena ter inovativne instrumente iz 11. člena Sklepa o izračunu
kapitala bank in hranilnic (Uradni list RS, št. 135/06 in 104/07), ki od
začetka uporabe tega sklepa ne izpolnjujejo pogojev za sestavine temeljnega
kapitala, predpisanih v 10. in 16. členu tega sklepa, se do 31. decembra
2040 štejejo za hibridne instrumente iz 16. člena tega sklepa na naslednji
način:
(a)    do 20% temeljnega kapitala v obdobju od 31. decembra 2020 do
31. decembra 2030;
(b)    do 10% temeljnega kapitala v obdobju od 31. decembra 2030 do
31. decembra 2040.
(5) Pri tem se skladno s četrtim
odstavkom tega člena:
(a)    navadne delnice iz 9. člena Sklepa o izračunu kapitala bank in
hranilnic (Uradni list RS, št. 135/06 in 104/07), ki ne izpolnjujejo pogojev iz
11., 12., 13. in 14. člena tega sklepa, za namen izračuna kapitala po tem
sklepu uvrščajo v omejitev za hibridne instrumente iz točke (a) tretjega odstavka
5. člena tega sklepa;
(b)    prednostne nekumulativne delnice iz 9. člena Sklepa o izračunu
kapitala bank in hranilnic (Uradni list RS, št. 135/06 in 104/07), ki ne
izpolnjujejo pogojev iz 16. člena tega sklepa, za namen izračuna kapitala po
tem sklepu uvrščajo v omejitev za hibridne instrumente iz točke (b) tretjega
odstavka 5. člena tega sklepa;
(c)    inovativni instrumenti iz 11. člena Sklepa o izračunu kapitala bank
in hranilnic (Uradni list RS, št. 135/06 in 104/07), ki ne izpolnjujejo pogojev
iz 16. člena tega sklepa, za namen izračuna kapitala po tem sklepu uvrščajo v
omejitev za hibridne instrumente iz točke (c) tretjega odstavka 5. člena tega
sklepa.
35. člen
(Veljavnost
določb)
Ta sklep začne veljati 31. decembra
2010.«.

Sklep o spremembi Sklepa o izračunu kapitala
bank in hranilnic (Uradni list RS, št. 97/10) spreminja 34. člen sklepa tako, da
se glasi:
»34. člen
(Uporaba
določb)
(1) Z dnem, ko začne veljati ta sklep,
preneha veljati Sklep o izračunu kapitala bank in hranilnic (Uradni list RS,
št. 135/06 in 104/07).
(2) Banka, ki v izračun kapitala
vključuje hibridne instrumente dodatnega kapitala I in podrejeni dolg na
podlagi Sklepa o kapitalski ustreznosti bank in hranilnic (Uradni list RS, št.
24/02, 85/02, 22/03, 36/04, 68/04, 103/04, 124/04, 62/05, 67/05 in 74/06)
oziroma Sklepa o izračunu kapitala bank in hranilnic (Uradni list RS, št.
135/06 in 104/07), lahko še naprej uporablja določila omenjenih sklepov glede
lastnosti teh instrumentov, vendar le do zapadlosti teh instrumentov po prvotno
dogovorjenih pogojih.
(3) Banka, ki je za zavarovanje svojih
terjatev sprejela podrejene dolžniške instrumente na podlagi Sklepa o kapitalski
ustreznosti bank in hranilnic (Uradni list RS, št. 24/02, 85/02, 22/03, 36/04,
68/04, 103/04, 124/04, 62/05, 67/05 in 74/06), katerih izdajateljica je, lahko
uporablja omenjene instrumente za zavarovanje le do izteka pogodbenega razmerja,
za katero je bilo uporabljeno omenjeno zavarovanje, vendar se ti ne smejo
upoštevati kot sestavina kapitala.
(4) Banka, ki je v izračun kapitala do
31. decembra 2010 vključevala vplačani osnovni kapital in kapitalske
rezerve iz 9. člena ter inovativne instrumente iz 11. člena Sklepa o izračunu
kapitala bank in hranilnic (Uradni list RS, št. 135/06 in 104/07), ki od
začetka uporabe tega sklepa ne izpolnjujejo pogojev za sestavine temeljnega
kapitala, predpisanih v 10. in 16. členu tega sklepa, se do 31. decembra
2040 štejejo za hibridne instrumente iz 16. člena tega sklepa na naslednji
način:
(a)    do 20% temeljnega kapitala v obdobju od 31. decembra 2020 do
31. decembra 2030;
(b)    do 10% temeljnega kapitala v obdobju od 31. decembra 2030 do
31. decembra 2040.
(5) Pri tem se skladno s četrtim
odstavkom tega člena:
(a)    navadne delnice iz 9. člena Sklepa o izračunu kapitala bank in
hranilnic (Uradni list RS, št. 135/06 in 104/07), ki ne izpolnjujejo pogojev iz
11., 12., 13. in 14. člena tega sklepa, za namen izračuna kapitala po tem
sklepu uvrščajo v omejitev za hibridne instrumente iz točke (a) tretjega odstavka
6. člena tega sklepa;
(b)    prednostne nekumulativne delnice iz 9. člena Sklepa o izračunu
kapitala bank in hranilnic (Uradni list RS, št. 135/06 in 104/07), ki ne
izpolnjujejo pogojev iz 16. člena tega sklepa, za namen izračuna kapitala po
tem sklepu uvrščajo v omejitev za hibridne instrumente iz točke (b) tretjega
odstavka 6. člena tega sklepa;
(c)    inovativni instrumenti iz 11. člena Sklepa o izračunu kapitala bank
in hranilnic (Uradni list RS, št. 135/06 in 104/07), ki ne izpolnjujejo pogojev
iz 16. člena tega sklepa, za namen izračuna kapitala po tem sklepu uvrščajo v
omejitev za hibridne instrumente iz točke (c) tretjega odstavka 6. člena tega
sklepa.«;
ter vsebuje naslednjo končno določbo:
»2. člen
Ta sklep začne veljati 31. decembra 2010.«.

Sklep o spremembah in dopolnitvah Sklepa o
izračunu kapitala bank in hranilnic (Uradni list RS, št. 100/11) vsebuje naslednjo končno določbo:
»7. člen
Ta sklep začne veljati 31. decembra 2011.«.

Sklep o spremembi in dopolnitvi Sklepa o
izračunu kapitala bank in hranilnic (Uradni list RS, št. 100/12) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.