I. SPLOŠNE DOLOČBE
1. člen
(vsebina)
Ta pravilnik:
-       
ureja sestavo, naloge in pristojnosti Diplomatske akademije;
-       
določa postopek in program opravljanja diplomatskega, višjega
diplomatskega in konzularnega izpita (v nadaljnjem besedilu: izpit);
-       
ureja druge oblike in organizacijo diplomatskega izobraževanja,
usposabljanja in izpopolnjevanja v pristojnosti Diplomatske akademije na
področju zunanje politike in mednarodnih odnosov ter poslovanja Ministrstva za
zunanje zadeve (v nadaljnjem besedilu: ministrstvo).
2. člen
(opredelitev izrazov)
Izrazi, uporabljeni v tem pravilniku, pomenijo:
-       
diplomatsko izobraževanje je izobraževanje v okviru Diplomatske
akademije, ki zaposlenim v Ministrstvu za zunanje zadeve in drugim uslužbencem,
ki opravljajo delo v diplomatskih in konzularnih predstavništvih Republike
Slovenije v tujini, omogoča pridobivanje znanja, razvijanje spretnosti in
veščin ter pridobivanje navad in kompetenc za delovanje v diplomatskem delovnem
okolju. Diplomatsko izobraževanje med drugim zajema tudi usposabljanje in
izpopolnjevanje;
-       
usposabljanje je oblika praktičnega izobraževanja s poudarkom na
pridobivanju praktičnih znanj, spretnosti, veščin in sposobnosti, potrebnih za
opravljanje konkretnih nalog na delovnem mestu;
-       
izpopolnjevanje je kratkotrajno usposabljanje z določenim ciljem in je
namenjeno dopolnjevanju, izboljšanju ali posodabljanju že pridobljenih znanj,
spretnosti, veščin in sposobnosti.
II. DIPLOMATSKA AKADEMIJA
3. člen
(ustanovitev)
(1) Diplomatska akademija (v nadaljnjem besedilu:
akademija) je organizirana kot notranja organizacijska enota v ministrstvu
zunaj direktorata oziroma sekretariata.
(2) Programi akademije so zasnovani na podlagi
pedagoško-andragoškega pristopa s poudarkom na aplikativni znanosti, praktični
uporabnosti in interaktivnosti.
(3) Delovanje akademije je utemeljeno na načelu
strokovne samostojnosti izobraževalnih programov.
4. člen
(pristojnosti in naloge)
(1) Akademija zagotavlja usposabljanje in izpopolnjevanje
zaposlenih v ministrstvu in na predstavništvih Republike Slovenije v tujini ter
funkcionarjem ministrstva. Akademija razvija in izvaja programe diplomatskega
izobraževanja, usposabljanja in izpopolnjevanja za delo v ministrstvu oziroma
na področju zunanjih zadev. V okviru usposabljanja akademija izvaja strokovne
izpite za zaposlene v ministrstvu.
(2) Akademija razvija in izvaja zlasti naslednje oblike
dejavnosti iz prejšnjega odstavka:
1.     
predavanja, strokovne seminarje, delavnice, okrogle mize s področij
zunanje politike in mednarodnih odnosov,
2.     
usposabljanja in izpopolnjevanja za pridobitev veščin,
3.     
usposabljanja in izpopolnjevanja s področij poslovanja ministrstva,
4.     
usposabljanja in izpopolnjevanja za položajna delovna mesta,
5.     
pisni del preizkusnega testa za diplomatsko službo,
6.     
diplomatski in višji diplomatski izpit,
7.     
konzularni izpit.
(3) Naloge akademije so:
1.     
priprava letnega programa dejavnosti,
2.     
razvoj in izvedba programov diplomatskega izobraževanja, usposabljanja
in izpopolnjevanja,
3.     
izvedba izpitov,
4.     
urejanje sodelovanja z zunanjimi izvajalci in izobraževalci,
5.     
vodenje evidenc o opravljenih programih diplomatskega izobraževanja,
usposabljanja in izpopolnjevanja ter izpitih,
6.     
priprava letnega poročila o izvedenih aktivnostih,
7.     
povezovanje s sorodnimi institucijami,
8.     
druge naloge iz tega pravilnika.
(4) Akademija lahko omogoča ali zagotavlja oblike
diplomatskega izobraževanja, usposabljanja in izpopolnjevanja iz 1. in 2. točke
drugega odstavka tega člena tudi:
-       
uslužbencem in funkcionarjem drugih državnih organov, javnih zavodov,
javnih agencij oziroma drugih oseb javnega prava,
-       
družinskim članom uslužbencev, napotenih na delo v predstavništva
Republike Slovenije v tujini,
-       
drugim osebam.
(5) Enoletni program dejavnosti akademije se začne
1. septembra. Akademija objavlja program in koledar dejavnosti ter pozive
k prijavam. Akademija lahko posamezne programe diplomatskega izobraževanja,
usposabljanja, izpopolnjevanja, izpite ali njihov del izvaja prek spletne
učilnice ali z drugimi sredstvi komunikacijsko-informacijske tehnologije, če
lahko tako zagotovi smiselno uporabo določb tega pravilnika.
(6) Dejavnosti akademije so tudi izdajanje publikacij,
priprava podkasta ter avdio in video vsebin za potrebe diplomatskega
izobraževanja.
(7) Pri svojem delovanju akademija sodeluje z
Diplomatsko knjižnico ministrstva.
5. člen
(financiranje)
(1) Sredstva za delovanje akademije se zagotavljajo v
okviru proračuna ministrstva.
(2) Če akademija za usposabljanje uslužbencev in
funkcionarjev drugih državnih organov, javnih zavodov, javnih agencij oziroma
drugih oseb javnega prava ter njihovih družinskih članov nima zagotovljenih
sredstev, stroške usposabljanja teh oseb krijejo njihovi delodajalci oziroma
organi, pristojni za njihovo imenovanje.
6. člen
(vodja akademije)
(1) Vodja akademije skrbi za delovanje akademije,
razvoj, organizacijo in izvedbo ustreznih programov in izpitov iz 4. člena
tega pravilnika, predstavlja akademijo v odnosih z drugimi sorodnimi
institucijami doma in v tujini, sklicuje seje svetovalnega odbora in programskega
sveta, razporeja porabo razpoložljivih sredstev ter pripravlja letni program
dejavnosti in letno poročilo o delu akademije. Poleg vodje opravljajo po
njegovih navodilih organizacijsko-tehnične in ustrezne vsebinske dejavnosti iz
programa akademije tudi drugi uslužbenci akademije.
(2) Za vodjo akademije je lahko imenovan kandidat, ki:
-       
je diplomat v nazivu prvega kariernega razreda, praviloma v nazivu
veleposlanik,
-       
ima najmanj deset let službene dobe v ministrstvu in
-       
ima praviloma vsaj štiri leta diplomatskih izkušenj v zunanji službi.
(3) Prijave kandidatov za vodjo akademije obravnava
kadrovska komisija ministrstva v skladu z navodilom, ki ureja delo komisije.
7. člen
(program dejavnosti in letno poročilo)
(1) V skladu z usmeritvami za kratkoročni in dolgoročni
razvoj kadrov, ki jih prejme od kadrovske službe ministrstva, in v okviru
razpoložljivih sredstev pripravi akademija enoletni program dejavnosti.
(2) Akademija po zaključku programa najpozneje do konca
januarja naslednjega koledarskega leta pripravi letno poročilo o svojem delu.
8. člen
(svetovalni odbor)
(1) Svetovalni odbor akademije poleg vodje akademije
sestavljajo generalni sekretar, glavni diplomatski nadzornik, vodja kabineta
ministra, pristojnega za zunanje zadeve (v nadaljnjem besedilu: minister),
vodja kadrovske službe ministrstva ter predstavnik reprezentativnega sindikata.
Sejo svetovalnega odbora skliče in vodi vodja akademije, ki določi tudi dnevni
red in pripravi gradivo.
(2) Svetovalni odbor predlaga ministru člane in nadomestne
člane programskega sveta.
(3) Svetovalni odbor obravnava letni program dejavnosti
akademije in letno poročilo o delu akademije. Z obema dokumentoma in
morebitnimi pripombami drugih članov svetovalnega odbora vodja akademije
seznani ministra.
9. člen
(programski svet)
(1) Programski svet je strokovno posvetovalno telo, ki
ga poleg vodje akademije sestavlja še šest drugih članov. Vodja akademije
sklicuje in vodi seje programskega sveta, določa dnevni red seje in pripravlja
gradiva.
(2) Najmanj trije člani programskega sveta so diplomati
v nazivu prvega kariernega razreda, od katerih je vsaj en imenovan v naziv
veleposlanik, in imajo najmanj deset let službene dobe v ministrstvu. Drugi
člani so priznani zunanji strokovnjaki iz visokošolskih in raziskovalnih zavodov
ter drugih institucij, ki delujejo na področju zunanje politike, mednarodnih
odnosov in mednarodnega prava.
(3) Člane programskega sveta imenuje minister na predlog
svetovalnega odbora. Mandat člana programskega sveta traja štiri leta, z
možnostjo podaljšanja. Mandat članom programskega sveta preneha z odstopom ali
razrešitvijo. Član programskega sveta je razrešen:
-       
če je diplomat, ko je razporejen na delo v zunanjo službo,
-       
ko se upokoji ali
-       
na predlog svetovalnega odbora, če ta oceni, da član programskega sveta
svojih nalog ne opravlja strokovno ali pravočasno.
(4) Minister na način iz prejšnjega odstavka imenuje
tudi dva nadomestna člana programskega sveta, od tega enega med diplomati in
enega med zunanjimi strokovnjaki. Zanju veljajo določbe drugega in tretjega
odstavka tega člena glede pogojev za imenovanje in glede mandata. Član
programskega sveta, ki se seje ne more udeležiti, lahko predlaga, da ga zastopa
nadomestni član.
(5) Programski svet:
1.     
pripravi program in učni načrt za diplomatski izpit in višji diplomatski
izpit;
2.     
potrdi program in učni načrt za konzularni izpit;
3.     
pripravi pisni del preizkusnega testa za diplomatsko službo;
4.     
določi izpitno komisijo za ustni del preizkusnega testa za diplomatsko
službo;
5.     
pripravi program za druge oblike diplomatskega izobraževanja,
usposabljanja in izpopolnjevanja ter
6.     
obravnava druga strokovna vprašanja.
(6) Člani programskega sveta imajo pravico do plačila
sejnine in povračila potnih stroškov. Osnova za plačilo je predpisana dnevnica
za službeno potovanje javnih uslužbencev v državi. Sejnina je enaka znesku
dnevnice za službeno potovanje v državi, ki traja nad 12 ur, za vsake začete
pol ure seje. Povračilo potnih stroškov se prizna v obliki kilometrine v
višini, kot velja za javne uslužbence. Člani programskega sveta se lahko
odpovedo pravici do sejnine.
10. člen
(sklepčnost)
(1) Svetovalni odbor in programski svet odločata, če je
na seji navzoča večina vseh članov.
(2) Šteje se, da je posamezen predlog sprejet, če mu ne
nasprotuje nihče od navzočih članov.
(3) Vsak član lahko zahteva glasovanje o posameznem
predlogu. V tem primeru je predlog sprejet, če zanj glasuje večina navzočih
članov. Če je število glasov izenačeno, šteje glas vodje akademije dvojno.
III. SKUPNE DOLOČBE ZA DIPLOMATSKI, VIŠJI DIPLOMATSKI IN KONZULARNI
IZPIT
11. člen
(prijava k izpitom)
(1) Kandidat vloži prijavo pri akademiji v roku,
določenem v objavi. Poleg kandidatov iz prvega odstavka 23., 26. in
28. člena tega pravilnika, lahko prijavo vložijo tudi drugi uslužbenci
ministrstva. Ti kandidati lahko pristopijo k usposabljanju in opravljanju
izpita samo na podlagi pisne odobritve vodje akademije in po pridobitvi
predhodnega mnenja vodje organizacijske enote, ki je v ministrstvu pristojna za
organizacijsko področje, kadar se obravnava prijava za opravljanje konzularnega
izpita.
(2) K izpitu lahko pristopi le kandidat, ki se je
udeležil najmanj 80 % predavanj za posamezen izpit, kar lahko vključuje
ustrezne oblike izobraževanja v spletni učilnici ali s pomočjo drugih sredstev,
vključno s komunikacijsko-informacijsko tehnologijo.
(3) Seznam prijavljenih kandidatov potrdi kadrovska
služba ministrstva.
(4) Kandidat, ki je že opravil konzularni izpit, lahko
zahteva priznanje poznavanja področja konzularnih zadev v okviru diplomatskega
oziroma višjega diplomatskega izpita, če konzularnemu izpitu še ni potekla
veljavnost, kot je določena v 30. členu tega pravilnika. Delna ocena s
tega področja je ocena, ki jo je kandidat dosegel na konzularnem izpitu.
12. člen
(nosilci in nadomestni nosilci za posamezna področja ter
izvedba usposabljanja za izpite)
(1) Nosilce za posamezna področja diplomatskega, višjega
diplomatskega in konzularnega izpita ter nadomestne nosilce imenuje minister na
predlog programskega sveta za obdobje do štirih let, in sicer med diplomati in
uslužbenci ministrstva z ustreznimi izkušnjami s področja zunanjih zadev ali
zunanjimi strokovnjaki, ki delujejo na področju zunanje politike, mednarodnih
odnosov in mednarodnega prava, pri čemer mora biti vsaj eden od nosilcev za
področje diplomatskega izpita in za področje višjega diplomatskega izpita
zunanji strokovnjak.
(2) Nosilci morajo pripraviti predavanja in študijsko
gradivo ter izvesti usposabljanja kakovostno in v skladu s programom in učnim
načrtom, ki ga je pripravil oziroma odobril programski svet. Če se ugotovi, da
nosilci ne delujejo v skladu s programom ali učnim načrtom, lahko programski
svet ministru predlaga njihovo predčasno razrešitev.
(3) Nosilec lahko vodji akademije predlaga izvedbo dela
usposabljanja tudi z drugim izobraževalcem.
13. člen
(izpitna komisija)
(1) Nosilci na posameznem področju diplomatskega,
višjega diplomatskega in konzularnega izpita so hkrati tudi člani izpitne
komisije na tem področju.
(2) Ob odsotnosti nosilca posameznega področja ali pri
opravljanju izpita na podlagi upravičenega ugovora, je član izpitne komisije
nadomestni nosilec na posameznem področju diplomatskega, višjega diplomatskega
in konzularnega izpita.
(3) Predsednika komisije določi vodja akademije med
člani izpitne komisije, ki so diplomati ali uslužbenci ministrstva. Predsednik
izpitne komisije za višji diplomatski izpit mora imeti praviloma osem let,
nikakor pa ne manj kot štiri leta, diplomatskih izkušenj v zunanji službi.
(4) Izpitna komisija sprejema odločitve z večino. Če je
število glasov izenačeno, šteje glas predsednika komisije dvojno.
14. člen
(opravljanje izpitov)
(1) Datum opravljanja izpita je praviloma 21 dni po
zaključku usposabljanja za izpit, razen če ni drugače določeno s tem
pravilnikom.
(2) Akademija obvesti kandidate o sestavi izpitne
komisije ter o času in kraju opravljanja izpita.
(3) Diplomatski in višji diplomatski izpit se izvedeta
praviloma enkrat letno, konzularni izpit pa dvakrat letno.
(4) Kadar je za potrebe nemotenega delovnega procesa
nujno, da kandidat opravi izpit na posebnem roku, je izpit mogoče opravljati
tudi tako, da kandidat opravi spletno usposabljanje za opravljanje izpita.
15. člen
(odstop od izpita in podaljšanje roka)
(1) Kandidat lahko najpozneje pet dni pred datumom
opravljanja izpita odstopi od opravljanja izpita. V tem primeru se šteje, da
kandidat ni bil prijavljen k izpitu.
(2) Kadar kandidat ne pristopi k opravljanju izpita ali
odstopi, ko je že začel opravljati izpit ali manj kot pet dni pred izpitom,
odloči o upravičenosti razlogov vodja akademije na podlagi pisne obrazložitve
kandidata, dokazil ali drugih merodajnih dejstev. Če so razlogi upravičeni, se
šteje, da kandidat ni pristopil k opravljanju izpita. Če razlogi niso
upravičeni, se šteje, da kandidat izpita ni opravil.
(3) Rok za opravljanje izpita lahko predstojnik ali od
njega pooblaščena oseba na pisni predlog kandidata izjemoma podaljša, če so
podani upravičeni razlogi, kot so odsotnost zaradi bolezni ali poškodbe,
odsotnost zaradi starševstva ali smrti ožjega družinskega člana, razlogov na
strani akademije ali neodložljivih službenih obveznosti.
16. člen
(plačilo in povračilo stroškov)
(1) Minister na predlog svetovalnega odbora določi
višino plačila za izvedbo predavanj in izpitov ter pripravo in aktualizacijo
študijskega gradiva.
(2) Kadar izvajajo predavanja poleg nosilca tudi drugi
izobraževalci, ki jih je predhodno potrdil programski svet, se plačilo izvede
glede na sorazmeren prispevek na podlagi dogovora nosilca z izobraževalci, ki
ga mora nosilec predložiti vodji akademije v potrditev.
17. člen
(čas za pripravo na izpit)
Kandidati za diplomatski in višji diplomatski izpit so
upravičeni do 15 delovnih dni, kandidati za konzularni izpit pa do desetih
delovnih dni za pripravo na prvo opravljanje izpita. Ob morebitnem ponovnem
opravljanju izpita lahko kandidati uveljavijo dotlej neizkoriščeni del časa, ki
jim pripada za pripravo za opravljanje izpita.
18. člen
(javnost izpita)
Na izpitih, ki potekajo v ustni obliki, so lahko prisotni
uslužbenci ministrstva, predstavnik reprezentativnega sindikata in osebe, ki
jih povabi kandidat ali član izpitne komisije.
19. člen
(opravljanje izpita)
(1) Pred začetkom opravljanja izpita se ugotovi
istovetnost kandidata in pri ustnem opravljanju izpita ali njegovega
posameznega področja prisotnost članov komisije. Predsednik izpitne komisije
skrbi za pravilen in nemoten potek izpita.
(2) O poteku izpita se piše zapisnik. Zapisnik podpišejo
predsednik in člani izpitne komisije.
(3) Kandidat opravlja izpit samostojno, sicer se ga na
to opozori. Če kandidat tudi po opozorilu krši navodila, se kršitev zapiše v
zapisnik. Izpitna komisija glede na težo kršitve odloči, ali kandidatu dovoli
nadaljevanje opravljanja izpita ali ne. Če se kandidatu ne dovoli nadaljnje
opravljanje izpita, se šteje, da izpita ni opravil.
20. člen
(ocena uspeha)
(1) Izpite iz posameznih področij ocenijo člani komisije
s posameznega področja.
(2) Ocenjuje se z ocenami od pet (5) do deset (10).
(3) Za skupno uspešno oceno izpita mora kandidat pri
vsakem področju izpita doseči pozitivno oceno, tj. šest (6).
(4) Če je kandidat neuspešen pri opravljanju enega
področja izpita, lahko ponovno opravlja izpit s tega področja. Datum ponovnega
opravljanja izpita določi vodja akademije praviloma ne prej kot deset in ne
pozneje kot 30 dni od dneva neuspešnega opravljanja izpita oziroma sprejetja
odločitve o upravičenem ugovoru. Ponovitev enega področja izpita se ne šteje
kot ponovno opravljanje izpita.
(5) Če kandidat ne pristopi k ponovnemu opravljanju
izpita iz prejšnjega odstavka ali če izpita pri ponovnem opravljanju ne opravi
ter če je kandidat neuspešen pri opravljanju izpita na dveh ali več področjih,
se šteje, da izpita ni opravil.
21. člen
(končna ocena izpita)
(1) Na podlagi ocene posameznih področij izpita izpitna
komisija določi končno oceno izpita. Izid izpita se oceni z ocenami
»neuspešno«, »uspešno« ali »zelo uspešno«. Z oceno »zelo uspešno« se ocenijo
kandidati, pri katerih povprečje ocen posameznih področij izpita znaša devet
(9) ali več. Drugi kandidati, ki opravijo izpit, se ocenijo z oceno »uspešno«.
(2) Akademija v desetih delovnih dneh od dneva
opravljanja izpita kandidatu izda potrdilo o opravljanju izpita z ocenami
posameznih delov in končno oceno izpita ter seznam oseb s končnimi ocenami
pošlje kadrovski službi.
22. člen
(pravica do ugovora)
(1) Kandidat, ki se ne strinja z oceno izpita ali
njegovega posameznega področja, lahko najpozneje v treh delovnih dneh po
prejemu potrdila iz prejšnjega člena vloži ugovor pri akademiji. Ugovor mora
biti obrazložen tako, da vsebuje natančne navedbe o zatrjevanih kršitvah.
(2) Pri ugovoru lahko po pooblastilu kandidata sodeluje
predstavnik reprezentativnega sindikata.
(3) O upravičenosti ugovora pisno odloči vodja akademije,
in sicer najpozneje v osmih delovnih dneh po njegovem prejetju. Pri odločanju
upošteva razpoložljivo dokumentacijo in po potrebi zaprosi posamezne člane
izpitne komisije za pisna pojasnila. Če je ugovor utemeljen, se kandidatu
dovoli, da ponovno opravlja izpit ali njegov del.
(4) Rok, v katerem kandidat ponovno opravlja izpit ali
njegov posamezni del, določi vodja akademije, pri čemer je ta najmanj 14 in
največ 30 dni po seznanitvi kandidata z odločitvijo o ponovnem opravljanju.
Izpit pripravi in oceni nadomestni nosilec za posamezno področje. Ugovor zoper
to oceno ni dovoljen.
IV. DIPLOMATSKI IZPIT
23. člen
(kandidati)
(1) Diplomatski izpit opravljajo uslužbenci ministrstva,
ki so razporejeni na delovna mesta, za katera akt o sistemizaciji kot pogoj za zasedbo
delovnega mesta določa opravljen diplomatski izpit.
(2) Osebe, ki opravljajo delo v predstavništvih
Republike Slovenije v tujini na podlagi 15. člena ali drugega odstavka
27. člena Zakona o zunanjih zadevah (Uradni list RS, št. 113/03 –
uradno prečiščeno besedilo, 20/06 – ZNOMCMO, 76/08, 108/09, 50/10 – ZUTD, 31/15
in 30/18 – ZKZaš; v nadaljnjem besedilu: zakon) in niso imenovane v diplomatski
naziv, se morajo udeležiti usposabljanj s področij iz 24. člena tega
pravilnika in pridobiti potrdilo o udeležbi na predavanjih, ki ga izda vodja
akademije. To potrdilo ne velja kot potrdilo o opravljenem diplomatskem izpitu.
24. člen
(področja diplomatskega izpita in način opravljanja izpita)
(1) Pri izpitu se preverjajo temeljna znanja z
naslednjih področij:
1.     
mednarodni odnosi, mednarodna varnost in diplomacija,
2.     
Slovenija in svetovno gospodarstvo,
3.     
mednarodno pravo in pravo Evropske unije,
4.     
slovenska ter svetovna zgodovina in kultura,
5.     
diplomatske veščine,
6.     
konzularne zadeve.
(2) Izpit se opravlja pisno. Področje poznavanja
diplomatskih veščin se pri kandidatih preverja tudi z izdelavo naloge v
angleškem jeziku.
(3) Kot posebno področje izpita se šteje izdelava eseja
v angleškem jeziku, kjer kandidat za pripravo besedila izbere aktualno temo, ki
povezuje dve vsebinski področji iz prvega odstavka tega člena. Oceno eseja
soglasno določita člana komisije s teh dveh vsebinskih področij.
25. člen
(priznanje diplomatskega izpita)
(1) Javni uslužbenec, ki je uspešno zaključil akademijo
s primerljivo vsebino in zahtevnostjo programa, izpolnjuje pogoj opravljenega
diplomatskega izpita.
(2) Primerljivost vsebine in zahtevnosti programa
akademije z diplomatskim izpitom preveri programski svet.
(3) Izpolnjevanje pogoja opravljenega diplomatskega
izpita ugotovi predstojnik s sklepom.
V. VIŠJI DIPLOMATSKI IZPIT
26. člen
(kandidati)
(1) Višji diplomatski izpit opravljajo uslužbenci
ministrstva, ki so razporejeni na delovna mesta, za katera akt o sistemizaciji
kot pogoj za zasedbo delovnega mesta določa opravljen višji diplomatski izpit.
(2) Osebe, ki opravljajo delo v predstavništvih
Republike Slovenije v tujini na podlagi drugega odstavka 27. člena zakona
in niso imenovane v diplomatski naziv, se morajo udeležiti usposabljanj s
področij iz 27. člena tega pravilnika in razgovora s komisijo.
27. člen
(področja višjega diplomatskega izpita in način opravljanja
izpita)
(1) Pri izpitu se pri kandidatih preverja sposobnost
praktične uporabe znanja, veščin in izkušenj na naslednjih področjih:
-       
mednarodni odnosi, mednarodna varnost in diplomacija,
-       
Slovenija in svetovno gospodarstvo,
-       
mednarodno pravo in pravo Evropske unije,
-       
vodenje organizacijskih enot ministrstva in menedžerska znanja v
diplomaciji,
-       
konzularne zadeve.
(2) Kot posebno dodatno področje izpita se šteje
izdelava problemskega eseja in njegova predstavitev v razgovoru s komisijo v
angleškem jeziku. Za pripravo besedila kandidat izbere aktualno temo, ki
povezuje dve vsebinski področji iz prejšnjega odstavka. Oceno eseja soglasno
določita člana komisije s teh dveh vsebinskih področij.
(3) Izpit se opravlja ustno, razen priprave pisnega
eseja v angleščini.
VI. KONZULARNI IZPIT
28. člen
(kandidati)
Konzularni izpit morajo opraviti tisti uslužbenci, ki so
razporejeni na delovna mesta v tujini, za katera akt o sistemizaciji določa
opravljanje konzularnih nalog ali opravljanje konzularnih nalog v času
nadomeščanja drugih uslužbencev.
29. člen
(izvedba konzularnega izpita)
(1) Pri izpitu se preverjajo znanja z naslednjih
področij:
1.     
zaščita interesov slovenskih državljanov,
2.     
urejanje osebnih stanj,
3.     
vizumsko poslovanje,
4.     
zakonite in nezakonite migracije, trgovanje z ljudmi,
5.     
odkrivanje ponarejene dokumentacije,
6.     
praktično poznavanje konzularnega dela.
(2) Izpitno komisijo sestavljajo štirje člani, in sicer
za širša področja vizumov in migracij, zaščite slovenskih državljanov, urejanja
osebnih stanj in praktični del.
(3) Vsakemu sklopu konzularnih predavanj sledita dva
izpitna roka. Prvi rok se lahko razpiše ne prej kot 14 dni po zaključku
predavanj, drugi rok pa ne prej kot 21 dni po zaključku predavanj. Na drugi rok
se lahko prijavijo samo tisti kandidati, ki niso opravili konzularnega izpita v
prvem roku.
(4) Konzularni izpit je sestavljen iz pisnega, ustnega
in praktičnega dela. K ustnemu delu izpita lahko pristopi kandidat, ki je
uspešno opravil pisni in praktični del izpita. Za skupno uspešno oceno pisnega
dela konzularnega izpita mora kandidat doseči pozitivno oceno vsaj 60 %.
30. člen
(veljavnost konzularnega izpita)
(1) Veljavnost opravljenega konzularnega izpita je štiri
leta od dneva uspešno opravljenega konzularnega izpita.
(2) Uslužbencu, ki opravlja konzularne naloge na
delovnem mestu v tujini in ima opravljen konzularni izpit, ta velja še štiri
leta po koncu opravljanja konzularnih nalog.
(3) Uslužbencu, ki opravlja konzularne naloge v organizacijski
enoti, ki je v ministrstvu pristojna za konzularno področje, in ima opravljen
konzularni izpit, ta velja še štiri leta po koncu opravljanja nalog.
31. člen
(program in učni načrt za konzularni izpit)
Program in učni načrt za področje konzularnega izpita potrdi
programski svet na predlog notranje organizacijske enote, ki je v ministrstvu
pristojna za konzularno področje.
VII. DRUGE OBLIKE DIPLOMATSKEGA IZOBRAŽEVANJA, USPOSABLJANJA
IN IZPOPOLNJEVANJA
32. člen
(oblike)
(1) Druge oblike diplomatskega izobraževanja,
usposabljanja in izpopolnjevanja, ki jih razvija in organizira akademija, so
zlasti:
-       
predavanja, strokovni seminarji, tečaji, konference, delavnice, okrogle
mize in podobno s področij diplomacije, mednarodnih odnosov, zunanje politike,
svetovnega gospodarstva, mednarodne vladavine prava, Evropske unije, slovenske
ter svetovne zgodovine in kulture ter mednarodnih izzivov sodobnega časa in
družbe,
-       
usposabljanja in izpopolnjevanja za pridobitev veščin in znanj za delo v
diplomatskem delovnem okolju (na primer vodenje, pogajanja, diplomatski
protokol, krizno upravljanje),
-       
usposabljanja in izpopolnjevanja s področij delovanja in poslovanja
ministrstva.
(2) Navedene oblike diplomatskega izobraževanja,
usposabljanja in izpopolnjevanja akademija razvija z uslužbenci ali zunanjimi
izobraževalci, ki so strokovnjaki na posameznem področju. Za plačilo priprave
oziroma izvedbe usposabljanja se smiselno uporabljajo določbe 16. člena
tega pravilnika.
(3) Akademija še posebej spodbuja vodje drugih notranjih
organizacijskih enot ministrstva k izmenjavi znanj in izkušenj med uslužbenci.
VIII. EVIDENCE
33. člen
(evidenca programov diplomatskega izobraževanja,
usposabljanja in izpopolnjevanja)
(1) Akademija vodi evidenco programov diplomatskega
izobraževanja, usposabljanja in izpopolnjevanja za uslužbence ministrstva in
drugih udeležencev.
(2) Evidenca vsebuje naslednje podatke o udeležencu: ime
in priimek, elektronski naslov, rojstni datum in naziv ter podatke o obliki,
vsebini in datumu diplomatskega izobraževanja, usposabljanja ali
izpopolnjevanja. Evidenca se za uslužbence ministrstva hrani trajno, za druge
udeležence pa deset let po opravljenem programu.
(3) Evidenca uslužbenca ministrstva iz prvega odstavka
tega člena se povezuje z osebno mapo uslužbenca v službi za kadrovske zadeve.
34. člen
(evidenca izpitov)
(1) Akademija za vsakega kandidata, ki opravlja izpit,
vodi evidenco, ki vsebuje:
-       
zaporedno številko opravljanja izpita,
-       
osebno ime in rojstni datum kandidata,
-       
datum opravljanja izpita,
-       
osebna imena predsednika in članov izpitne komisije,
-       
delne ocene in končno oceno izpita.
(2) Evidenca iz prejšnjega odstavka se hrani trajno.
(3) Evidenca izpitov za uslužbence se povezuje z osebno
mapo uslužbenca v službi za kadrovske zadeve.
IX. PREHODNE IN KONČNE DOLOČBE
35. člen
(priznavanje izpitov)
(1) Javni uslužbenci, ki so se pred uveljavitvijo tega
pravilnika prijavili k opravljanju diplomatskega ali višjega diplomatskega
izpita in nato pristopijo k opravljanju izpita na prvem izpitnem roku po
prijavi, opravljajo diplomatski ali višji diplomatski izpit v skladu z
določbami Pravilnika o diplomatskem in višjem diplomatskem izpitu (Uradni list
RS, št. 1/11 in 34/13).
(2) Diplomatski izpit se prizna javnim uslužbencem, ki
so diplomatski izpit opravili v skladu s Pravilnikom o diplomatskem izpitu
(Uradni list RS, št. 34/04 in 75/05), Pravilnikom o diplomatskem in višjem
diplomatskem izpitu (Uradni list RS, št. 1/11 in 34/13) ali jim je bil
priznan na podlagi Pravilnika o diplomatskem izpitu (Uradni list RS, št. 34/04
in 75/05).
(3) Višji diplomatski izpit se prizna javnim
uslužbencem, ki so višji diplomatski izpit opravili v skladu s Pravilnikom o
diplomatskem in višjem diplomatskem izpitu (Uradni list RS, št. 1/11 in
34/13) ali jim je priznan na podlagi zakona.
(4) Konzularni izpit se prizna javnim uslužbencem, ki so
konzularni izpit opravili pred začetkom veljavnosti tega pravilnika, če še ni
potekel rok veljavnosti konzularnega izpita, kot je določen v 30. členu
tega pravilnika.
36. člen
(Strokovno-izobraževalni svet)
Z dnem uveljavitve tega pravilnika preneha delovati
Strokovno-izobraževalni svet ministrstva.
37. člen
(uskladitev predpisa)
V Pravilniku o preizkusnem testu in dodatnem usposabljanju
(Uradni list RS, št. 22/11) se:
-       
v 6. členu v tretjem odstavku besedilo »Strokovno-izobraževalni«
nadomesti z besedo »programski«;
-       
v 7. členu v tretjem odstavku v tretjem stavku besedilo
»Strokovno-izobraževalni« nadomesti z besedo »programski«.
38. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o diplomatskem in višjem diplomatskem izpitu (Uradni list RS, št. 1/11 in
34/13).
39. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-1/2017/8
Ljubljana, dne 17. januarja 2022
EVA 2017-1811-0017
Dr. Anže Logar
minister
za zunanje zadeve