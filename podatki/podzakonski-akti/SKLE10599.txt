1. člen
(vsebina sklepa)
Ta sklep določa:
1.     
podrobnejša pravila za izračun čiste vrednosti sredstev, vrednosti enote
premoženja vzajemnega sklada in vrednosti enote premoženja različnih razredov
investicijskih kuponov vzajemnega sklada;
2.     
ravnanje v primeru napake pri izračunu čiste vrednosti sredstev in
vrednosti enote premoženja vzajemnega sklada.
2. člen
(pravila za izračun čiste vrednosti sredstev)
(1) Družba za upravljanje izračunava čisto vrednost
sredstev vzajemnega sklada (v nadaljnjem besedilu: ČVS) po stanju na zadnji
delovni dan obračunskega obdobja, določenega za izračun te vrednosti v pravilih
upravljanja vzajemnega sklada (v nadaljnjem besedilu: obračunski dan).
(2) Družba za upravljanje izračuna ČVS po stanju na
obračunski dan, najkasneje naslednji delovni dan po obračunskem dnevu.
(3) ČVS po stanju na obračunski dan se izračuna tako, da
se od vrednosti sredstev vzajemnega sklada odšteje vrednost obveznosti
vzajemnega sklada.
(4) Povprečna letna čista vrednost sredstev vzajemnega
sklada se izračuna na zadnji obračunski dan v koledarskem letu kot aritmetična
sredina čistih vrednosti sredstev na obračunske dneve v koledarskem letu.
(5) Ne glede na prvi odstavek tega člena družba za
upravljanje izračuna ČVS tudi na dan 30. 6. in na dan 31. 12., kadar ta dan ni
obračunski dan.
3. člen
(izračun provizije)
Družba za upravljanje izračunava provizijo za upravljanje za
vsak obračunski dan v koledarskem letu glede na čisto vrednost sredstev
vzajemnega sklada na obračunski dan, in sicer v deležu, ki je enak
proporcionalnemu deležu od letne provizije za upravljanje.
4. člen
(pravila za izračun vrednosti enote premoženja)
(1) Družba za upravljanje izračunava vrednost enote
premoženja vzajemnega sklada (v nadaljevanju: VEP) po stanju na obračunski dan.
(2) Družba za upravljanje izračuna VEP po stanju na
obračunski dan (t), najkasneje naslednji delovni dan po obračunskem dnevu
(t+1).
(3) Družba za upravljanje znotraj obračunskega dne
določi presečno uro, do katere bodo prispela vplačila investicijskih kuponov na
poseben denarni račun vzajemnega sklada, preračunana v število enot premoženja
po stanju VEP na ta obračunski dan (t).
(4) Družba za upravljanje na podlagi zahtev za
izplačilo, ki jih družba za upravljanje prejme do presečne ure, izračuna
odkupne vrednosti investicijskih kuponov z upoštevanjem VEP po stanju na ta
obračunski dan (t).
(5) Vplačila investicijskih kuponov prispela na poseben
denarni račun vzajemnega sklada po presečni uri in zahteve za izplačilo, ki jih
družba za upravljanje prejme po presečni uri, se štejejo kot vplačila oziroma
izplačila naslednjega obračunskega dne in se preračunajo po stanju VEP na
naslednji obračunski dan (t+1).
(6) Družba za upravljanje v pravilih upravljanja
vzajemnega sklada določi takšno presečno uro, s katero bo, upoštevaje naložbeno
politiko vzajemnega sklada, zagotavljala, da bodo vlagatelji vplačevali,
vzajemni sklad pa izplačeval enote premoženja po neznani vrednosti.
(7) VEP vzajemnega sklada po stanju na obračunski dan
(t) se izračuna po naslednji formuli:
pri čemer navedene oznake pomenijo:
t-1: predhodni obračunski dan;
t: obračunski dan;
S: sredstva vzajemnega sklada;
O: obveznosti vzajemnega sklada;
E: število enot v obtoku vzajemnega
sklada.
(8) VEP se izračuna na štiri decimalna mesta natančno.
(9) Če družba za upravljanje v okviru istega vzajemnega sklada
izdaja investicijske kupone različnih razredov, za izračun VEP posameznega
razreda investicijskih kuponov v formuli iz prejšnjega odstavka uporabi podatke
o sredstvih, obveznostih in številu enot v obtoku, ki se nanašajo na posamezni razred
investicijskih kuponov, pri čemer za razdelitev skupnih prihodkov in odhodkov
uporabi delež ČVS posameznega razreda v celotni ČVS sklada po stanju na
predhodni obračunski dan.
(10) V primeru četrtega odstavka 229. člena Zakona o
investicijskih skladih in družbah za upravljanje (Uradni list RS, št. 31/15 in
81/15) se za namene izračuna VEP namesto dejanskega vplačila na posebni denarni
račun vzajemnega sklada, na katerega se sredstva prenašajo, kot vplačilo na
poseben denarni račun šteje terjatev, vzpostavljena do vzajemnega sklada, iz
katerega se sredstva prenašajo.
5. člen
(napaka pri izračunu ČVS)
(1) Družba za upravljanje v primeru ugotovitve napake
pri izračunu ČVS ravna v skladu s 6. členom tega sklepa.
(2) Šteje se, da je pri izračunu ČVS nastala napaka, če:
1.     
razlika med pravilno ČVS in napačno ČVS sklada iz kategorije skladi
denarnega trga predstavlja več kot 0,25 % pravilne ČVS;
2.     
razlika med pravilno ČVS in napačno ČVS sklada iz kategorije obvezniški
skladi predstavlja več kot 0,5 % pravilne ČVS;
3.     
razlika med pravilno ČVS in napačno ČVS sklada iz kategorije delniški
skladi predstavlja več kot 1 % pravilne ČVS;
4.     
razlika med pravilno ČVS in napačno ČVS sklada iz ostalih kategorij
skladov predstavlja več kot 0,5 % pravilne ČVS.
(3) Družba za upravljanje lahko v pravilih upravljanja
vzajemnega sklada določi tudi nižje odstotke iz prejšnjega odstavka.
(4) V primeru, ko je bilo pri izračunu ČVS ugotovljeno
odstopanje, vendar razlika med pravilno ČVS in napačno ČVS ne presega odstotkov
iz prvega odstavka tega člena, družba za upravljanje sestavi zapisnik o
nastalem odstopanju, ki vsebuje podatke o datumu nastanka in datumu ugotovitve
odstopanja ter podatke o pravilni in napačni ČVS.
(5) Zapisnik iz prejšnjega odstavka potrdi skrbnik
vzajemnega sklada.
6. člen
(ravnanje v primeru napake)
(1) V primeru previsokega VEP zaradi napake pri izračunu
ČVS družba za upravljanje:
1.     
imetnikom enot, ki so enote premoženja vzajemnega sklada vplačali po
previsoko izračunanem VEP, obračuna dodatne enote premoženja in jim pošlje novo
obvestilo o obračunu vplačil;
2.     
vzajemnemu skladu nakaže razliko v denarju, če je bila imetnikom enot ob
izstopu iz sklada nakazana previsoka odkupna vrednost.
(2) V primeru prenizkega VEP zaradi napake pri izračunu
ČVS družba za upravljanje:
1.     
imetnikom enot, katerih odkupna vrednost enot ob izstopu iz vzajemnega
sklada je bila obračunana po prenizkem VEP, nakaže razliko v denarju v skladu s
pravilno izračunanim VEP in jim pošlje novo obvestilo o obračunu izplačil;
2.     
imetnikom enot, ki so enote premoženja vzajemnega sklada vplačali po
prenizko izračunanem VEP, pošlje novo obvestilo o obračunu vplačil.
(3) Družba za upravljanje nakazila sredstev iz prvega in
drugega odstavka tega člena izvede v roku 5 delovnih dni od dneva izračuna
pravilne ČVS.
(4) Ne glede na 2. točko prvega odstavka in 1. točko
drugega odstavka tega člena družbi za upravljanje ni treba izvesti nakazila v
vzajemni sklad oziroma nakazila imetniku enot ter slednjemu poslati novega
obvestila o obračunu izplačil, kadar znesek, ki bi ga morala nakazati, ni večji
od 2 eura.
(5) Družba za upravljanje lahko v pravilih upravljanja
vzajemnega sklada določi tudi nižji znesek iz prejšnjega odstavka.
(6) Stroški, ki nastanejo v zvezi z odpravo napake pri
izračunu ČVS, ne smejo bremeniti sredstev vzajemnega sklada.
(7) Družba za upravljanje poroča Agenciji za trg
vrednostnih papirjev o:
1.     
napaki pri izračunu ČVS v skladu s 13. členom Sklepa o poročanju družbe
za upravljanje in družbe za upravljanje države članice (Uradni list RS, št.
11/16; v nadaljnjem besedilu: Sklep o poročanju);
2.     
popravku VEP v skladu z drugim odstavkom 19. člena Sklepa o poročanju.
(8) Družba za upravljanje zagotovi objavo pravilnega VEP
na način, z vsebino in v roku kot velja za dogodke, povezane z odprtim
investicijskim skladom iz tretjega odstavka 5. člena Sklepa o objavah in
neposrednem obveščanju imetnikov enot (Uradni list RS, št. 100/15).
(9) Določbe tega člena se smiselno uporabljajo tudi v
primeru napačno izračunanega VEP, ki je posledica napačnega števila enot v
obtoku vzajemnega sklada ali napake v izračunu.
KONČNI DOLOČBI
7. člen
(prenehanje uporabe sklepa)
Z dnem uveljavitve tega sklepa se preneha uporabljati Sklep o
izračunu čiste vrednosti sredstev in vrednosti enote premoženja vzajemnega
sklada (Uradni list RS, št. 33/12 in 31/15 – ZISDU-3).
8. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-32/2015-3
Ljubljana, dne 2. decembra 2015
EVA 2015-1611-0121
Predsednik sveta
Agencije za trg vrednostnih papirjev
mag. Miloš Čas l.r.