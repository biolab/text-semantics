1. člen
(vsebina sklepa)
Ta sklep določa podrobnejša pravila glede uporabe podmodula tveganja
katastrofe iz pogodb zdravstvenih zavarovanj iz 160. člena Delegirane
uredbe Komisije (EU) 2015/35 z dne 10. oktobra 2014 o dopolnitvi Direktive
2009/138/ES Evropskega parlamenta in Sveta o začetku opravljanja in opravljanju
dejavnosti zavarovanja in pozavarovanja (Solventnost II) (UL L št. 12 z
dne 17. januarja 2015, str. 1, v nadaljnjem besedilu: Delegirana uredba).
2. člen
(opredelitev pojmov)
(1) V tem sklepu uporabljen pojem posamezni odškodninski
zahtevek pomeni zahtevek za izplačilo odškodnine ali zavarovalnine, ki je
posledica posameznega zavarovalnega primera v zvezi z eno opredeljeno
zavarovano osebo.
(2) Pojem zavarovalnica se uporablja za zavarovalnice in
za pozavarovalnice iz 8. člena Zakona o zavarovalništvu (Uradni list RS,
št. 93/15).
3. člen
(splošne določbe za izračun kapitalskih zahtev podmodula
tveganja katastrofe zdravstvenih zavarovanj)
(1) Kadar je za izračun kapitalskih zahtev za podmodul
tveganja katastrofe zdravstvenih zavarovanj potrebna določitev vzroka scenarija
katastrofe, pri čemer imajo učinki, opisani v scenarijih, različne vzroke,
zavarovalnica pri izračunu upošteva tisti vzrok, ki povzroči najvišjo izgubo
njenih osnovnih lastnih virov sredstev.
(2) Zavarovalnica pri izračunu iz predhodnega odstavka
ne sme izključiti scenarija katastrofe, pri katerem so nekateri možni vzroki
scenarija katastrofe izključeni (na primer terorizem) v zavarovalni pogodbi.
(3) Če pozavarovalnica za izračun podmodula tveganja
katastrofe iz pogodb zdravstvenih zavarovanj nima dovolj podatkov ustrezne
kakovosti, lahko uporabi ustrezne približke pod pogojem, da so izpolnjene vse
naslednje zahteve:
a)    
nezadostnost podatkov ni posledica neustreznih notranjih procesov in
postopkov zbiranja, shranjevanja ali validiranja podatkov, ki so potrebni za
izračun podmodula tveganja katastrofe iz pogodb zdravstvenih zavarovanj;
b)    
nezadostnosti podatkov ni mogoče odpraviti z uporabo zunanjih podatkov
in
c)    
pozavarovalnica ne more prilagoditi podatkov tako, da bi to odpravilo
njihovo nezadostnost.
(4) Pozavarovalnica mora biti sposobna Agenciji za
zavarovalni nadzor upravičiti uporabo približkov za izračun podmodula tveganja
katastrofe iz pogodb zdravstvenih zavarovanj.
4. člen
(Izračun zavarovalne vsote za upravičenja v primeru smrti
zaradi nezgode)
(1) Če zavarovalna pogodba določa upravičenja v primeru
smrti ne glede na vzrok in dodatna upravičenja v primeru nezgodne smrti,
zavarovalnica pri izračunu vrednosti upravičenj iz točke (b) tretjega odstavka
161. člena in točke (c) četrtega odstavka 162. člena Delegirane
uredbe upošteva samo dodatna upravičenja, če so hkrati izpolnjeni naslednji
pogoji:
1.     
upravičenja so bila razčlenjena in
2.     
tveganja v zvezi z upravičenji v primeru smrti ne glede na vzrok so
ustrezno zajeta v modulu tveganja iz pogodb življenjskega zavarovanja.
(2) Če so v primeru nezgodne smrti predvidena dodatna
redna izplačila upravičenj, zavarovalnica vrednost rednih izplačil upravičenj
izračuna na podlagi parametrov najboljše ocene (tabela umrljivosti in krivulja
diskontne stopnje) ob upoštevanju relevantnih demografskih značilnosti. Poleg
tega zavarovalnica pri izračunu upošteva pogodbeno trajanje rednih izplačil
upravičenj.
(3) Če demografski podatki niso na voljo oziroma so
nezadostni, zavarovalnica pri izračunu vrednosti rednih upravičenj uporabi
realistične predpostavke o demografskih parametrih na podlagi javnih ali svojih
internih statistik, pri čemer mora biti sposobna Agenciji za zavarovalni nadzor
upravičiti uporabo teh predpostavk.
(4) Pri izračunu vrednosti upravičenj zavarovalnica
upošteva pričakovana povečanja zneska rednih izplačil upravičenj in stroške
obravnave odškodninskih zahtevkov.
5. člen
(izračun zavarovalne vsote za upravičenja v primeru trajne
invalidnosti oziroma trajne nezmožnosti za delo zaradi nezgode)
(1) Če je upravičenja za trajno invalidnost oziroma za
trajno nezmožnost za delo mogoče izplačati bodisi kot enkratno izplačilo bodisi
v obliki rednih izplačil, zavarovalnica za določitev vrednosti upravičenj iz
točke (b) tretjega odstavka 161. člena in točke (c) četrtega odstavka
162. člena delegirane uredbe uporabi naslednje tri korake:
1.     
prvi korak: določi se pričakovani delež izplačil upravičenj v obliki
enkratnega plačila,
2.     
drugi korak: za vse zavarovane osebe se določi upravičenje v primeru
enkratnega izplačila in upravičenje v primeru rednih izplačil, pri čemer se
upravičenje v primeru rednih izplačil določi s pomočjo najboljše ocene,
3.     
tretji korak: izračun tehtanega povprečja med vrednostma upravičenj,
določenima v drugem koraku, ponderiranega z deležem, izračunanim v prvem
koraku.
(2) Ne glede na prvi odstavek tega člena zavarovalnica v
primeru, ko odločitev o izbiri med enkratnim izplačilom in rednimi izplačili
sprejme upravičenec, namesto ponderiranega povprečja upošteva višjo od obeh
vrednosti.
(3) Zavarovalnica mora biti sposobna Agenciji za
zavarovalni nadzor upravičiti uporabo predpostavk za izračun deležev iz prvega
odstavka tega člena. Če tega ni sposobna, za vrednost upravičenj uporabi bodisi
vrednost upravičenj v primeru enkratnega izplačila bodisi vrednost upravičenj v
primeru rednih izplačil, in sicer tisto, ki je višja.
(4) Če je vrednost upravičenj za trajno invalidnost
oziroma za trajno nezmožnost za delo odvisna od stopnje invalidnosti poškodovanih
oseb, zavarovalnica izračuna vrednost upravičenj za vse osebe na način, da:
-       
določi porazdelitev stopenj invalidnosti med poškodovanimi osebami,
-       
izračuna stroške odškodninskih zahtevkov, povezanih z vsako posamezno
stopnjo invalidnosti in
-       
ustrezno prenese porazdelitev stopenj invalidnosti na povezane stroške
odškodninskih zahtevkov.
(5) Zavarovalnica mora biti sposobna Agenciji za
zavarovalni nadzor upravičiti predpostavke, na katerih temelji določitev porazdelitve
stopenj iz prve alineje prejšnjega odstavka. Če tega ni sposobna, za vse
zavarovane osebe uporabi najvišji strošek odškodninskega zahtevka za vse
stopnje invalidnosti.
(6) Pri izračunu najboljše ocene vrednosti upravičenj v
primeru rednih izplačil upravičenj v slučaju trajne invalidnosti oziroma v
primeru trajne nezmožnosti za delo zaradi nezgode, zavarovalnica izhaja iz
predpostavke, da se izplačila zagotavljajo v celotnem obdobju izplačevanja
upravičenj, kot je navedeno v splošnih pogojih ali zavarovalni pogodbi, pri
čemer pa lahko pride do izstopov zaradi smrti.
(7) Zavarovalnica pri izračunih izhaja iz realnih
predpostavk o stopnjah umrljivosti oseb, ki so trajno invalidne oziroma trajno
nezmožne za delo, na podlagi javnih ali internih statistik, pri čemer mora biti
sposobna Agenciji za zavarovalni nadzor upravičiti uporabo teh predpostavk.
(8) Pri izračunu vrednosti upravičenj zavarovalnica
upošteva pričakovana povečanja zneskov rednih izplačil upravičenj ter stroške
obravnave odškodninskih zahtevkov.
6. člen
(izračun zavarovalne vsote za upravičenja v primeru začasne
invalidnosti oziroma začasne nezmožnosti za delo)
(1) Če lahko upravičenec v primeru desetletne
invalidnosti oziroma nezmožnosti za delo zaradi nezgode ali v primeru 12
mesečne invalidnosti oziroma nezmožnosti za delo zaradi nezgode prejme bodisi
enkratno izplačilo bodisi redna izplačila upravičenj, zavarovalnica za izračun
vrednosti upravičenj uporabi prejšnji člen.
(2) Če je znesek izplačil upravičenj za začasno
invalidnost oziroma nezmožnost za delo odvisen od stopnje invalidnosti
poškodovanih oseb, zavarovalnica za izračun vrednosti upravičenj uporabi četrti
in peti odstavek prejšnjega člena.
(3) Pri izračunu najboljše ocene rednih izplačil
upravičenj za primer desetletne invalidnosti oziroma nezmožnosti za delo zaradi
nezgode ali 12 mesečne invalidnosti oziroma nezmožnosti za delo zaradi nezgode,
zavarovalnica izključi vse morebitne razloge za izstop ter upošteva vsa
prihodnja izplačila v obdobju med:
-       
koncem morebitnega odloženega obdobja in
-       
koncem deset letnega ali 12 mesečnega obdobja oziroma koncem
zavarovalnega obdobja, če le ta nastopi prej.
(4) Zavarovalnica pri izračunu upošteva pričakovana
povečanja zneskov rednih izplačil upravičenj in stroške obravnave odškodninskih
zahtevkov.
7. člen
(izračun zavarovalne vsote za zdravljenje zaradi nezgode)
(1) Zavarovalnica za primer zdravljenja zaradi nezgode
izračuna povprečne zneske kot kvocient med upravičenji za zdravljenje zaradi
nezgode, ki so bili ugotovljeni v preteklih letih, vključno s povezanimi
stroški, in številom posameznih odškodninskih zahtevkov, ki ustrezajo tem
upravičenjem.
(2) Opazovalno obdobje mora biti dovolj dolgo, da se
statistične napake čim bolj minimizirajo.
(3) Zavarovalnica za izračun povprečnih zneskov prilagodi
pretekle podatke stopnji relevantne medicinske inflacije.
(4) Če se pričakuje zdravljenje, ki je daljše od enega
leta, zavarovalnica upošteva pričakovano stopnjo medicinske inflacije.
(5) Zavarovalnica ustrezno razlikuje med upravičenji, ki
se izplačajo za zdravljenje zaradi nezgode, in drugimi upravičenji, ki so
posledica preteklih dogodkov, ter takšno analizo po potrebi dopolnijo s
strokovnim mnenjem. Vse ocene izvede na podlagi javnih ali internih statistik,
pri čemer mora biti sposobna Agenciji za zavarovalni nadzor upravičiti uporabo
teh predpostavk.
8. člen
(izračun zavarovalne vsote v podmodulu tveganja
koncentracije nezgod)
(1) Za izračun vrednosti upravičenj iz točke (c)
četrtega odstavka 162. člena delegirane uredbe zavarovalnica uporablja 4.,
5. in 6. člen tega sklepa.
(2) Če ima zavarovana oseba sklenjeni dve ali več pogodb
z izplačili upravičenj v primeru dogodka vrste (e) iz Priloge XVI delegirane
uredbe, ki se med seboj ne izključujejo, mora zavarovalnica za določitev
vrednost SI(e,i) iz četrtega odstavka 162. člena delegirane uredbe sešteti
izplačila upravičenj iz različnih zavarovalnih pogodb.
9. člen
(izračun izpostavljenosti izpada dohodka zaradi pandemije)
Če zavarovalna pogodba določa redna izplačila upravičenj, zavarovalnica
izračuna najboljšo oceno izplačil upravičenj v primeru trajne invalidnosti
oziroma trajne nezmožnosti za delo zaradi nalezljive bolezni iz točke (b)
drugega odstavka 163. člena delegirane uredbe na način, ki je določen
v 5. členu tega sklepa za najboljšo oceno izplačil upravičenj za
primer trajne invalidnosti oziroma trajne nezmožnosti za delo zaradi nezgode.
10. člen
(izračun najboljše ocene stroškov zdravljenja v podmodulu
tveganja pandemije)
(1) Zavarovalnica izračuna najboljšo oceno zneskov, ki
se plačajo za uporabo zdravstvenih storitev h iz 163. člena delegirane
uredbe, kot zmnožek:
-       
pričakovanega števila zdravstvenih storitev h za zavarovano osebo in
-       
pričakovanega povprečnega stroška odškodninskega zahtevka za posamezno
zdravstveno storitev h, pri čemer ima pričakovano število zdravstvenih storitev
najmanj numerično vrednost 1.
(2) Zavarovalnica na podlagi lastnih izkušenj ustrezno
oceni pričakovano število uporab posamezne zdravstvene storitve h in povprečni
strošek odškodninskega zahtevka za posamezno zdravstveno storitev h.
(3) Če zavarovalnica dokaže, da pretekle izkušnje ne
omogočajo ustrezne ocene, potem lahko kot pričakovano število zdravstvenih
storitev za uporabo zdravstvene storitve vrste »Bolnišnično zdravljenje« in »Ne
išče se nobena formalna zdravstvena oskrba« uporabi številsko vrednost 1, za
zdravstvene storitve vrste »Posvetovanja z zdravnikom« pa uporabi številsko
vrednost 2.
(4) Zavarovalnica prilagodi oceno povprečnega stroška
odškodninskega zahtevka stopnji medicinske inflacije, ki upošteva rast
povprečnega stroška opravljenih zdravstvenih storitev na osebo in jo po potrebi
dopolni s strokovnim mnenjem. Opazovalno obdobje mora biti dovolj dolgo, da se
statistične napake minimizirajo.
11. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-6/2015-10
Ljubljana, dne 1. februarja 2016
EVA 2015-1611-0104
Predsednik strokovnega sveta
Agencije za zavarovalni nadzor
Sergej Simoniti l.r.