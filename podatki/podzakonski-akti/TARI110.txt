1. člen
Ta tarifa določa način obračunavanja pravnih storitev in povračila
stroškov družbi ITEM d.o.o., Zastopniški pisarni za patente in blagovne znamke,
Resljeva cesta 16, 1000 Ljubljana (v nadaljevanju: pisarna) oziroma
pooblaščenim zaposlenim v pisarni v zvezi z opravljenim delom pri uveljavljanju
avtorskih in sorodnih pravic.
2. člen
Pravne storitve po tej tarifi obsegajo vsa opravila, ki jih pisarna
opravi na podlagi pooblastilnega razmerja v zvezi z zastopanjem imetnikov ali
domnevnih kršiteljev avtorske pravice ali sorodnih pravic v postopkih pred
sodišči in drugimi državnimi organi.
3. člen
Za vrednotenje storitev po tej tarifi se smiselno uporabljajo
določila veljavne odvetniške tarife, trenutne določene v Zakonu o odvetniški
tarifi (Uradni list RS, št. 67/08), ki se nanašajo na pravne storitve v zvezi z
varstvom avtorske pravice ali sorodnih pravic v postopkih pred sodišči in
drugimi državnimi organi iz drugega odstavka 144. člena Zakona o avtorski in
sorodnih pravicah.
4. člen
Stranke so dolžne plačati pisarni akontacijo za potrebne storitve
pravne pomoči v dogovorjenem znesku. Stroške za sodne ali upravne takse,
izdatke za morebitne sodne izvedence ali druge stroške, ki se pojavljajo v
postopku oziroma katerih založitev zahteva sodišče ali drug organ, pa so dolžne
plačati v dejanski višini.
5. člen
Storitve po tej tarifi ne obsegajo davka na dodano vrednost, drugih
davkov, prispevkov, sodnih in upravnih taks.
6. člen
K tej tarifi izda soglasje minister, pristojen za pravosodje.
7. člen
Ta tarifa začne veljati petnajsti dan po objavi v Uradnem listu
Republike Slovenije.
8. člen
To tarifo izdajatelj objavi v Uradnem listu Republike
Slovenije. 
Ljubljana, dne 2. marca 2009
ITEM d.o.o., Zastopniška pisarna za
patente in blagovne znamke
Gregor Maček l.r.
direktor
Na podlagi določbe drugega odstavka 144. člena Zakona o
avtorski in sorodnih pravicah (Uradni list RS, št. 16/07 – prečiščeno besedilo,
št. 68/08) daje minister za pravosodje soglasje pod opr. št. 312-1/2009 z dne
4. 3. 2009 k Tarifi o pravnih storitvah, ki jo je sprejela družba ITEM d.o.o.,
Zastopniška pisarna za patente in blagovne znamke, dne 2. 3. 2009.