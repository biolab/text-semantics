1. člen
(Vsebina pravilnika)
(1) Ta pravilnik določa pravila, ki jih mora revizijska
družba upoštevati, ko presoja dopustnost oziroma prepoved opravljanja nerevizijskih
storitev na podlagi drugega odstavka 45. člena Zakona o revidiranju (Uradni
list RS, št. 65/08, 63/13 – ZS-K in 84/18; v nadaljnjem besedilu: ZRev-2)
v povezavi s 4. točko prvega odstavka 45. člena ZRev-2.
(2) Izrazi, uporabljeni v tem pravilniku, imajo enak
pomen, kot jih določa ZRev-2.
2. člen
(Namen pravilnika)
Namen določitve pravil iz prvega odstavka 1. člena je
zagotoviti, da revizijska družba ali kateri koli član mreže, ki ji pripada,
oziroma z revizijsko družbo povezana oseba ne opravlja nerevizijskih storitev
pri naročnikih revidiranja, ki bi lahko predstavljale kršitev zahtev po
neodvisnosti in nepristranskosti revidiranja.
3. člen
(Splošno izhodišče pri presoji dopustnosti opravljanja
nerevizijskih storitev)
(1) Revizijska družba oziroma katera koli organizacijska
enota v mreži, ki ji pripada, oziroma z revizijsko družbo povezana oseba ne sme
opravljati storitev pri naročniku revidiranja, ki bi lahko ogrozile neodvisnost
in nepristranskost revidiranja; gre za obdobje od začetka revidiranega obdobja
do izdaje revizijskega poročila in v poslovnem letu, ki je neposredno pred tem
obdobjem.
(2) Revizijska družba mora za prepoznavo in presojo
dopustnosti oziroma prepovedi opravljanja nerevizijskih storitev upoštevati
določbe Mednarodnega kodeksa etike za računovodske strokovnjake (v nadaljnjem
besedilu: Kodeks).
4. člen
(Izhodišče pri presoji dopustnosti opravljanja nerevizijskih
storitev pri obveznih revizijah subjektov javnega interesa)
(1) Revizijska družba, ki izvaja obvezno revizijo
subjekta javnega interesa, ali kateri koli član mreže, ki ji revizijska družba pripada,
ne sme neposredno ali posredno opravljati nobenih prepovedanih nerevizijskih
storitev iz drugega odstavka tega člena za revidirani subjekt, njegovo
nadrejeno podjetje ali odvisna podjetja v Evropski uniji; gre za obdobje od
začetka revidiranega obdobja in do izdaje revizijskega poročila, v povezavi s
storitvami iz 5. točke drugega odstavka tega člena pa tudi v poslovnem letu
pred tem.
(2) Za namene tega člena so prepovedane nerevizijske
storitve:
1.     
davčne storitve v zvezi s/z:
- 
pripravo davčnih obračunov in napovedi,
- 
svetovanjem v povezavi z davki in prispevki, povezanimi z osebnimi
prejemki,
- 
svetovanjem v povezavi s carinami,
- 
identifikacijo javnih subvencij in davčnih spodbud, razen če je podpora
revizijske družbe v zvezi s takšnimi storitvami določena v zakonodaji,
- 
podporo in zastopanjem v davčnih inšpekcijskih nadzorih in sodnih
postopkih v davčnih zadevah,
- 
izračunavanjem neposrednega in posrednega ter odloženega davka,
- 
drugim svetovanjem glede davkov;
2.     
storitve, ki vključujejo kakršno koli vlogo pri upravljanju ali
odločanju v revidiranem subjektu;
3.     
knjigovodenje, vključno s pripravo računovodskih evidenc in izkazov;
4.     
obračunavanje osebnih prejemkov;
5.     
zasnova in izvajanje notranjih kontrol ali postopkov za obvladovanje
tveganj v zvezi s pripravo in/ali nadzorom računovodskih informacij ali zasnova
in izvajanje računovodskih informacijskih tehnoloških sistemov;
6.     
storitve vrednotenja, vključno z vrednotenjem, opravljenim v zvezi z
aktuarskimi storitvami ali podpornimi storitvami v pravdnih sporih;
7.     
pravne storitve v zvezi z zagotavljanjem splošnih nasvetov, pogajanjem v
imenu naročnika revidiranja in nastopanjem v vlogi pooblaščenca, zagovornika
ali odvetnika v sporih pred sodiščem;
8.     
storitve, povezane z notranjim revidiranjem ali dejavnostjo notranje
revizije revidiranega subjekta;
9.     
storitve, povezane s financiranjem, strukturo in razporeditvijo kapitala,
investicijsko strategijo revidiranega subjekta;
10.  
oglaševanje delnic revidiranega subjekta, trgovanje z njimi ali njihov
odkup;
11.  
kadrovske storitve v zvezi z:
- 
vodstvenim položajem, na katerem je mogoče bistveno vplivati na pripravo
računovodskih evidenc in izkazov, ki so predmet revidiranja, kadar takšne
storitve vključujejo iskanje ali izbiro kandidatov za takšen položaj ali
preverjanje referenc kandidatov za takšna delovna mesta,
- 
strukturiranjem naročnika in
- 
nadzorom stroškov;
12.  
katere koli druge storitve, ki lahko bistveno vplivajo na postavke
računovodskih izkazov.
(3) Prepoved opravljanja davčnih storitev iz prve
alineje in četrte do sedme alineje 1. točke drugega odstavka tega člena in
storitev vrednotenja iz 6. točke drugega odstavka tega člena ne velja, če so
izpolnjene naslednje zahteve:
-       
storitve nimajo nobenega neposrednega ali bistvenega učinka, ločeno ali
skupaj, na revidirane računovodske izkaze;
-       
predvideni učinek na revidirane računovodske izkaze je celovito
dokumentiran in pojasnjen v dodatnem poročilu revizijski komisiji;
-       
izpolnjeni so pogoji za neodvisnost in nepristranskost revidiranja
revizijske družbe in pooblaščenih revizorjev iz 44. in 45. člena
ZRev-2.
(4) Prepoved opravljanja storitev, povezanih s
financiranjem, strukturo in razporeditvijo kapitala, investicijsko strategijo
revidiranega subjekta iz 9. točke drugega odstavka tega člena ne velja, če gre
za storitve dajanja zagotovil, povezanih z računovodskimi izkazi, kot na primer
v zvezi s prospekti, ki jih izda revidirani subjekt.
(5) Podrobnejša opredelitev prepovedanih nerevizijskih
storitev iz drugega odstavka tega člena je navedena v Katalogu prepovedanih
nerevizijskih storitev pri obveznih revizijah subjektov javnega interesa, ki je
priloga tega pravilnika.
(6) Če so v Uredbi (EU) 537/2014 Evropskega parlamenta
in Sveta z dne 16. aprila 2014 o posebnih zahtevah v zvezi z obvezno
revizijo subjektov javnega interesa in razveljavitvi sklepa Komisije
2005/909/ES (v nadaljnjem besedilu: Uredba (EU) 537/2014), ZRev-2, tem
pravilniku in Kodeksu različno opredeljene istovrstne prepovedane nerevizijske storitve,
se najprej uporabljajo določbe Uredbe (EU) 537/2014, ZRev-2, ta pravilnik in
Kodeks.
5. člen
(Zagotavljanje neodvisnosti in nepristranskosti revidiranja)
(1) Revizijska družba mora v zvezi z zagotavljanjem
neodvisnosti in nepristranskosti revidiranja vzpostaviti ustrezne mehanizme
notranjega obvladovanja kakovosti na podlagi zahtev iz pete in devete alineje
prvega odstavka 45.a člena ZRev-2 za zagotavljanje preprečevanja, ugotavljanja,
odpravljanja ali obvladovanja in razkritja nevarnosti za njeno neodvisnost in
nepristranskost ter ukrepati pri dogodkih, ki imajo ali bi lahko imeli resne
posledice za integriteto revidiranja.
(2) Revizijska družba mora na podlagi zahtev iz prve in
druge alineje osmega odstavka 45.b člena ZRev-2 za vsako revizijo oceniti in
dokumentirati izpolnjevanje zahtev po neodvisnosti in nepristranskosti iz 44.
do 45.a člena ZRev-2 ter obstoj nevarnosti za njeno neodvisnost in
nepristranskost ter uporabljena varovala za omilitev te nevarnosti.
(3) Revizijska družba mora dokumentirati izpolnjevanje
zahtev po neodvisnosti in nepristranskosti, obstoj nevarnosti za njeno
neodvisnost in nepristranskost ter uporabljena varovala za omilitev te
nevarnosti na način, določen s Kodeksom, mednarodnimi revizijskimi standardi in
drugimi pravili revidiranja.
(4) Revizijska družba mora določiti obstoj bistvene
nevarnosti za neodvisnost in nepristranskost na način, določen s Kodeksom,
mednarodnimi revizijskimi standardi in drugimi pravili revidiranja.
6. člen
(Prehodno obdobje)
(1) Pri izvajanju nerevizijskih storitev v obdobju od
uveljavitve novele ZRev-2 (Uradni list RS, št. 84/18) in pred
uveljavitvijo tega pravilnika, ki niso bile prepovedane storitve na podlagi
določb četrtega odstavka 45. člena ZRev-2 (Uradni list RS, št. 65/08
in 63/13 – ZS-K), se za presojo obstoja nevarnosti za neodvisnost in
nepristranskost, uporablja Navodilo Slovenskega inštituta za revizijo za
delovanje revizijskih družb 2 – Katalog prepovedanih storitev z dne 18. 4.
2013, za obvezne revizije subjektov javnega interesa pa tudi 5. člen
Uredbe (EU) 537/2014.
(2) Kot Kodeks iz drugega odstavka 3. člena tega
pravilnika se ob uveljavitvi tega pravilnika uporablja Mednarodni kodeks etike
za računovodske strokovnjake, 2018, skladno z določbo Kodeksa, ki dovoljuje
njegovo zgodnjo uporabo.
7. člen
(Uveljavitev pravilnika)
(1) Z uveljavitvijo tega pravilnika se preneha
uporabljati Navodilo Slovenskega inštituta za revizijo za delovanje revizijskih
družb 2 – Katalog prepovedanih storitev z dne 18. 4. 2013.
(2) Ta pravilnik začne veljati naslednji dan po objavi v
Uradnem listu Republike Slovenije.
Št. 007-28/2019-14
Ljubljana, dne 28. maja 2019
EVA 2019-1611-0038
Mag. Mojca Majič
predsednica strokovnega sveta
Agencije za javni nadzor nad revidiranjem

Priloga: Katalog
prepovedanih nerevizijskih storitev pri obveznih revizijah subjektov javnega
interesa