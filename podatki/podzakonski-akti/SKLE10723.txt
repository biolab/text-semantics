1. člen
(vsebina sklepa)
Ta sklep določa podrobnejša pravila o uporabi modula tržnega
tveganja in modula tveganja neplačila nasprotne stranke iz 210. do 213. člena
Zakona o zavarovalništvu (Uradni list RS, št. 93/15; v nadaljnjem besedilu:
ZZavar–1) ter iz 164. do 202. člena Delegirane uredbe Komisije (EU) 2015/35 z
dne 10. oktobra 2014 o dopolnitvi Direktive 2009/138/ES Evropskega parlamenta
in Sveta o začetku opravljanja in opravljanju dejavnosti zavarovanja in
pozavarovanja (Solventnost II) (UL L št. 12 z dne 17. januarja 2015, str.
1; v nadaljnjem besedilu: Delegirana uredba).
2. člen
(opredelitev pojmov)
V tem sklepu pojem kratka pozicija lastniških vrednostnih
papirjev pomeni kratko pozicijo, povezano z lastniškim kapitalom iz prodaje na
kratko v smislu točke (b) prvega odstavka 2. člena Uredbe (EU) št. 236/2012
Evropskega parlamenta in Sveta z dne 14. marca 2012 o prodaji na kratko in
določenih vidikih poslov kreditnih zamenjav (UL L št. 86 z dne 24. marca
2012).
3. člen
(zaslužki zaposlencev)
(1) Kadar so pripoznane obveznosti za zaslužke
zaposlencev v skladu s poglavjem II Delegirane uredbe, ki se nanaša na
vrednotenje sredstev in obveznosti, jih zavarovalnice in pozavarovalnice (v
nadaljnjem besedilu: zavarovalnice) upoštevajo pri izračunu kapitalskih zahtev
za modul tržnega tveganja in modul tveganja neplačila nasprotne stranke. V ta
namen zavarovalnice upoštevajo naravo zaslužkov in naravo vseh pogodbenih
dogovorov z institucijo za poklicno pokojninsko zavarovanje, kot določa
Direktiva 2003/41/ES (Direktiva Evropskega parlamenta in Sveta o dejavnosti in
nadzoru institucij za poklicno pokojninsko zavarovanje z dne 3. junija
2003 – UL L št. 235 z dne 23. septembra 2003; v nadaljnjem besedilu:
Direktiva 2003/41/ES), ali drugo zavarovalnico, ki zagotavlja te zaslužke.
(2) Če je upravljanje sredstev za kritje obveznosti za
zaslužke zaposlencev, oddano v izvajanje zunanjim izvajalcem, navedeno
zavarovalnice upoštevajo pri izračunu kapitalskih zahtev za modul tržnega
tveganja in modul tveganja neplačila nasprotne stranke, če so zavarovalnice kot
ustanoviteljsko podjetje (točka (c) 6. člen Direktive 2003/41/ES) odgovorne za
kakršno koli izgubo vrednosti teh sredstev.
4. člen
(vpliv nakupnih opcij na trajanje)
Pri določanju trajanja obveznic in posojil z nakupnimi
opcijami zavarovalnice upoštevajo možnost, da jih posojilojemalec ne bo
unovčil, v primeru, ko se poslabša njegova kreditna sposobnost, poveča kreditni
pribitek ali povečajo obrestne mere.
5. člen
(povprečno trajanje za podmodul tveganja lastniških vrednostnih
papirjev: pristop, ki temelji na trajanju)
Zavarovalnice povprečno trajanje iz 213. člena ZZavar-1
razlagajo kot trajanje agregatnih denarnih tokov obveznosti.
6. člen
(podmodul tveganja obrestne mere)
(1) Zavarovalnice v izračun kapitalske zahteve za
podmodul tveganja obrestne mere vključijo vsa sredstva in obveznosti, ki so
občutljive na spremembo obrestne mere.
(2) Zavarovalno-tehnične rezervacije se preračunajo v
skladu s scenariji z uporabo časovne strukture netvegane obrestne mere po postopku
pretresa, ki zajema obremenjevanje osnovne časovne strukture netvegane obrestne
mere in upoštevanje uskladitvene prilagoditve, prilagoditve za nestanovitnost ali
prehodnega ukrepa za netvegano obrestno mero v skladu s 639. členom ZZavar-1,
če se le ti uporabljajo.
(3) Vrednost sredstev je preračunana v skladu s
scenariji z obremenjevanjem samo osnovne časovne strukture netvegane obrestne
mere, pri čemer kakršen koli odmik od osnovne časovne strukture netvegane
obrestne mere ostaja nespremenjen. Navedeno lahko vključuje uporabo vrednotenja
z uporabo notranjega modela z namenom določitve vrednosti sredstev v izjemni
situaciji.
(4) Zavarovalnice zagotovijo, da so vrednosti sredstev
pred obremenitvijo pridobljene z uporabo modelskega vrednotenja, skladne z javno
objavljenimi tržnimi cenami ustreznih sredstev na aktivnih trgih.
7. člen
(naložbe z značilnostmi lastniških in dolžniških vrednostnih
papirjev)
(1) Kadar sredstva izkazujejo značilnosti dolžniških in
lastniških vrednostnih papirjev, zavarovalnice upoštevajo obe lastnosti pri
določanju, katere podmodule tveganja standardne formule je treba uporabiti.
(2) Zavarovalnice upoštevajo ekonomsko vsebino sredstva
pri določitvi uporabe podmodulov tveganja standardne formule.
(3) Kadar je mogoče sredstvo obravnavati kot sestavljeno
strukturo ločenih komponent, zavarovalnice, kadar je to ustrezno, izvedejo
ustrezne teste izjemnih situacij za vsako od teh komponent posebej.
(4) Kadar sredstva ni mogoče obravnavati kot sestavljene
strukture ločenih komponent, zavarovalnice pri določanju, katerega od
podmodulov tveganja standardne formule uporabiti, izhajajo iz tega, ali v
ekonomskem smislu prevladujejo značilnosti dolžniških ali lastniških
vrednostnih papirjev.
8. člen
(kratke pozicije lastniških vrednostnih papirjev)
(1) Kadar zavarovalnice posedujejo kratke pozicije
lastniških vrednostnih papirjev, te v izračunu kapitalske zahteve za tveganje
lastniških vrednostnih papirjev uporabijo samo za nadomeščanje dolgih pozicij
lastniških vrednostnih papirjev, če so izpolnjene zahteve iz 208. do 215. člena
Delegirane uredbe.
(2) Zavarovalnice v izračunu kapitalske zahteve za
tveganje lastniških vrednostnih papirjev zanemarijo vse preostale kratke
pozicije lastniških vrednostnih papirjev.
(3) Zaradi upoštevanja stresov na lastniške vrednostne
papirje se vrednost preostalih kratkih pozicij lastniških vrednostnih papirjev
ne sme povečati.
9. člen
(podmodul tržne koncentracije)
Ne glede na drugi pododstavek tretjega odstavka 187. člena
Delegirane uredbe, zavarovalnice ne smejo pripisati dejavnika tveganja v višini
nič odstotkov naložbam v subjekte, ki so v lasti subjektov, vključenih na
seznam iz tretjega odstavka 187. člena Delegirane uredbe.
10. člen
(transakcije posojanja vrednostnih papirjev in podobne
pogodbe)
(1) Kadar zavarovalnice določajo kapitalske zahteve za
posojanje vrednostnih papirjev ali najemanje posojil in pogodbe o začasni
prodaji ali začasnem odkupu, vključno z likvidnostnimi zamenjavami, bi morale
upoštevati priznanje izmenjanih postavk v bilanci stanja v skladu z Direktivo
2009/138/ES Evropskega parlamenta in Sveta z dne 25. novembra 2009 o
začetku opravljanja in opravljanju dejavnosti zavarovanja in pozavarovanja
(Solventnost II) (UL L št. 335 z dne 17. decembra 2009, str. 1)
zadnjič spremenjena z Direktivo 2014/51/EU Evropskega parlamenta in Sveta z dne
16. aprila 2014 o spremembi Direktive 2003/71/ES in Direktive 2009/138/ES
ter Uredb (ES) št. 1060/2009, (EU) št. 1094/2010 in (EU) št. 1095/2010
glede pristojnosti Evropskega nadzornega organa (Evropskega organa za
zavarovanja in poklicne pokojnine) ter Evropskega nadzornega organa (Evropskega
organa za vrednostne papirje in trge) (Omnibus II) (UL L št. 153 z dne
22. maja 2014, str. 1), (v nadaljnjem besedilu: Direktiva Solventnost II).
Prav tako bi morale upoštevati pogodbene pogoje in tveganja, ki izhajajo iz
transakcije ali pogodbe.
(2) Če posojeno sredstvo ostaja v bilanci stanja
zavarovalnice in prejeto sredstvo ni priznano, zavarovalnice:
a)    
uporabijo ustrezne podmodule tržnega tveganja za posojeno sredstvo;
b)    
vključijo posojeno sredstvo v izračun kapitalske zahteve za tveganje
neplačila nasprotne stranke za izpostavljenosti tipa 1 iz 199. člena Delegirane
uredbe (v nadaljnjem besedilu: Izpostavljenost tipa 1), pri čemer morajo
upoštevati zmanjševanje tveganja, ki ga zagotavlja prejeto sredstvo, če se
priznava kot zavarovanje s premoženjem v skladu z zahtevami iz 214. člena
Delegirane uredbe.
(3) Če je prejeto sredstvo priznano in posojeno sredstvo
ne ostane v bilanci stanja zavarovalnice, zavarovalnice:
a)    
za prejeto sredstvo uporabijo ustrezne podmodule tržnega tveganja;
b)    
posojeno sredstvo upoštevajo v izračunu kapitalske zahteve za tveganja
neplačila nasprotne stranke za Izpostavljenosti tipa 1 na podlagi bilančne
vrednosti posojenega sredstva ob izmenjavi, če pogodbeni pogoji in pravni
predpisi v primeru insolventnosti posojilojemalca povzročajo tveganje, da
posojeno sredstvo ne bo vrnjeno, čeprav je bilo prejeto sredstvo vrnjeno.
(4) Če sta posojeno in prejeto sredstvo priznana v
bilanci stanja v skladu z Direktivo Solventnost II, zavarovalnice:
a)    
uporabijo ustrezne podmodule tržnega tveganja za posojeno in izposojeno
sredstvo;
b)    
vključijo posojeno sredstvo v izračun kapitalske zahteve za tveganje
neplačila nasprotne stranke za Izpostavljenosti tipa 1, pri čemer upoštevajo
zmanjševanje tveganja, ki ga zagotavlja prejeto sredstvo, če se priznava kot
zavarovanje s premoženjem v skladu z zahtevami iz 214. člena Delegirane uredbe.
c)    
upoštevajo obveznosti, navedene v svoji bilanci stanja, ki so posledica
dogovora o posojilu, v izračunu kapitalske zahteve za podmodul tveganja
obrestne mere.
11. člen
(zaveze, ki lahko ustvarijo plačilne obveznosti)
(1) Kot je določeno v točki (e) drugega odstavka
189. člena Delegirane uredbe, je kapitalska zahteva za Izpostavljenosti tipa
1 v modulu tveganja neplačila nasprotne stranke uporabljena za pravno
zavezujoče zaveze, ki jih je zavarovalnica zagotovila ali se je o njih
dogovorila.
(2) Če v dogovoru o zavezi ni izrecno omenjena nobena
nominalna vrednost, zavarovalnice določijo ustrezno izgubo ob neplačilu, kot je
določeno v petem odstavku 192. člena Delegirane uredbe, na podlagi predvidenega
nominalnega zneska.
(3) Predviden nominalni znesek iz prejšnjega odstavka je
največji znesek, za katerega se pričakuje, da bo plačan v primeru kreditnega dogodka
nasprotne stranke.
12. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-3/2016-7
Ljubljana, dne 18. februarja 2016
EVA 2016-1611-0039
Predsednik strokovnega sveta
Agencije za zavarovalni nadzor
Sergej Simoniti l.r.