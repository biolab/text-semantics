tako, da se:
1.     
ugotovi morebitno odgovornost nadzornika slovenskega bančnega sistema
Banke Slovenije (v nadaljnjem besedilu: BS), za stanje v slovenskem bančnem
sistemu, predvsem za več stomilijonske izgube slovenskih bank, ki so jih
povzročili odpisi kreditov, ki so bili večinoma slabo zavarovani ali pa nezavarovani
in izgube, ki so bile posledice prenosa terjatev na Družbo za upravljanje
terjatev bank (v nadaljnjem besedilu: DUTB). Parlamentarna preiskava naj
ugotovi, ali je BS ustrezno ukrepala, ko so poslovne banke odobravale kredite,
tudi za managerske odkupe podjetij (v nadaljnjem besedilu: MBO), za nepremičninske
posle in posle na območju nekdanje Socialistične federativne republike
Jugoslavije (v nadaljnjem besedilu: SFRJ) in ali bi lahko preprečila oziroma
vsaj omejila odobravanje tolikšnega števila kreditov, za katere so narejene
slabitve oziroma so odpisani. Parlamentarna preiskava naj ugotovi, ali je BS
nalogo nadzornika opravljala neodvisno, strokovno, učinkovito in v skladu z
zakonodajo ter predpisi;
2.     
ugotovi celotni znesek kreditov (v EUR in % celotnega portfelja bank),
ki so jih od 1. 1. 1997 odobrile banke v večinski državni lasti (neposredni ali
posredni-NLB d.d., Nova KBM d.d., ABANKA d.d. in Banka Celje d.d.) ter njihove
odvisne družbe oziroma družbe v skupini, do dneva odreditve predmetne parlamentarne
preiskave pa so bili ti krediti razvrščeni v bonitetni razred D ali E, odpisani
oziroma bili kot terjatve preneseni na DUTB. Parlamentarna preiskava naj
ugotovi znesek kreditov po posameznih komitentih, ki so jih od 1. 1. 1997
odobrile banke v večinski državni lasti (neposredni ali posredni-NLB d.d., Nova
KBM d.d., ABANKA d.d. in Banka Celje d.d.) ter njihove odvisne družbe oziroma
družbe v skupini, ob odobritvi so bili višji od 100.000 evrov (oziroma
protivrednosti v SIT), do dneva odreditve predmetne parlamentarne preiskave pa
so bili ti krediti razvrščeni v bonitetni razred D ali E, odpisani oziroma bili
kot terjatve preneseni na DUTB. Parlamentarna preiskava naj ugotovi tudi, pod
kakšnimi pogoji so bili ti krediti odobreni – obrestna mera, ročnost, stroški
odobritve, zavarovanje kredita itd. in za kakšen namen;
3.     
ugotovi celotni znesek kreditov ter bančnih garancij (v EUR in %
celotnega portfelja bank) in vseh kreditov ter vseh bančnih garancij po
posameznih komitentih, ki so oziroma so bile tihe družbe ali tihi družbeniki in
so jih od 1. 1. 1997 do dneva odreditve predmetne parlamentarne preiskave
odobrile banke v večinski državni lasti (neposredni ali posredni-NLB d.d., Nova
KBM d.d., ABANKA d.d. in Banka Celje d.d.) in njihove odvisne družbe oziroma
družbe v skupini. Parlamentarna preiskava naj tudi ugotovi, pod kakšnimi pogoji
so bili ti krediti oziroma bančne garancije odobreni-obrestna mera, ročnost, stroški
odobritve, zavarovanje itd. in za kakšen namen; 
4.     
ugotovi, ali so banke v večinski državni lasti (neposredni ali
posredni-NLB d.d., Nova KBM d.d., ABANKA d.d. in Banka Celje d.d.) in njihove
odvisne družbe oziroma družbe v skupini spoštovale in izvajale veljavne zakone
ter predpise pri odobravanju in upravljanju s krediti ter bančnimi garancijami
iz 2. in 3. točke te zahteve;
5.     
ugotovi oziroma razjasni posojilno politiko bank v večinski državni
lasti (neposredni ali posredni-NLB d.d., Nova KBM d.d., ABANKA d.d. in Banka
Celje d.d.) in njihovih odvisnih družb oziroma družb v skupini pri odobravanju
ter upravljanju kreditov in bančnih garancij iz 2. in 3. točke te zahteve.
Parlamentarna preiskava naj ugotovi, kakšna je bila politika in postopek odobritve
kreditov in bančnih garancij teh bank, kakšna je bila politika glede določitve
obrestnih mer, premije za tveganje in ostalih pogojev. Ugotovi naj, kako se je
te kredite in bančne garancije spremljalo oziroma kakšna je bila politika
upravljanja kreditnega tveganja, kakšen je bil proces zgodnjega odkrivanja povečanja
kreditnega tveganja in razvrščanja dolžnikov ter izpostavljenosti. Ugotovi naj,
kako so banke upoštevale kvaliteto naložb (boniteta komitenta, klasifikacija
terjatev, slabitve), koncentracijo (velika izpostavljenost komitentov in
povezanih oseb, globalni limit zadolževanja po panogah in regijah), rok dospelosti
(ročnost in usklajenost z viri), kvaliteto zavarovanj in vrsto kreditov
(kratkoročni, dolgoročni). Ugotovi naj, katere, koliko (celotni znesek in
znesek po posameznih komitentih) in pod kakšnimi pogoji se je teh kreditov
reprogramiralo. Parlamentarna preiskava naj tudi ugotovi, koliko in katere
kredite in bančne garancije iz 2. in 3. točke te zahteve, so odobrile družbe v
tujini in katere v Sloveniji (skupno in po posameznih komitentih) ter kdo so
bili v tem času člani organov vodenja in nadzora teh družb;
6.     
ugotovi, kdo so bile osebe, ki so bile pristojne oziroma so odobravale
kredite in bančne garancije iz 2. in 3. točke te zahteve. Parlamentarna
preiskava naj ugotovi vloge in odgovornost članov uprav, nadzornih svetov in
ostalih odgovornih oseb pri odobravanju teh kreditov (med drugim tudi opustitev
poklicne skrbnosti ali ravnanje v nasprotju s poklicno skrbnostjo). Ugotovi naj
tudi vlogo in odgovornost večinskega lastnika (države oziroma aktualne vlade)
ter razišče morebitno vpletenost oziroma vplivanje ali opustitve posameznih
nosilcev javnih funkcij. Parlamentarna preiskava naj ugotovi tudi, ali obstaja sum,
da je katerakoli vpletena oseba, ki je bila vpletena v financiranje oziroma
odobravanje kreditov in bančnih garancij iz 2. in 3. točke te zahteve,
pridobila kakršnokoli premoženjsko ali nepremoženjsko korist; 
7.     
ugotovi, kako in na kakšen način banke v večinski državni lasti
(neposredni ali posredni-NLB d.d., Nova KBM d.d., ABANKA d.d. in Banka Celje
d.d.) ter njihove odvisne družbe oziroma družbe v skupini krijejo izgube iz
naslova odpisov in rezervacij. Parlamentarna preiskava naj ugotovi, ali se
zaradi tega komitentom zaračunavajo neobičajno visoke obresti za kredite in
neobičajno visoke provizije za bančne storitve ter naredi primerjava s
podružnicami tujih bank v Sloveniji; 
8.     
ugotovi, koliko je bilo sporno kreditiranje in izdajanje bančnih
garancij (predvsem kreditiranje spornih MBO) posledica preteklega načina
privatizacije družbenega premoženja, tranzicijske koncentracije kapitala,
povezanosti slovenskih podjetij in ideologije nacionalnega interesa, s katero
se je širilo oziroma se še danes širi prepričanje, da morajo vsa večja in pomembnejša
podjetja ostati na vsak način v slovenski lasti in opravičevalo dejanja, s
katerimi se je zagotavljalo, da to državno premoženje ne glede na tveganja,
ceno in posledice prehaja v last posameznikov, ki pripadajo določenim
slovenskim omrežjem oziroma elitam. Parlamentarna preiskava naj ugotovi, ali in
koliko je k sedanjemu stanju v slovenskem bančnem sistemu pripomoglo
»grozdenje« položajev (kopičenje funkcij) v obdobju od 1. 1. 1997 do dneva
odreditve predmetne preiskovalne komisije, ko so lahko vodilni funkcionarji v
državni administraciji kljub očitnemu konfliktu interesov hkrati zasedali tudi
vplivne položaje v gospodarskih in javnih družbah, kar jim je omogočalo
neposreden vpliv na privatizacijo družbenega premoženja;
9.     
ugotovi vzroke oziroma razjasni, zakaj po prvi sanaciji slovenskega
bančnega sistema ni prišlo do nameravane privatizacije bank in ugotovi
odgovornost članov vlade zaradi neizvedbe Programa prodaje državnega finančnega
in stvarnega premoženja za leto 2001, ki ga je vlada sprejela skupaj s
predlogom državnega proračuna za leto 2001 (EPA 132-III), ki je bil nadgrajen s
Programom privatizacije NLB d.d. in NKBM d.d., sprejetim na 30. seji vlade dne
31. 5. 2001;
10.  
ugotovi razloge za prisilno likvidacijo Probanke d.d. in Factor banke
d.d. ter oceni smiselnost in gospodarnost ukrepa prisilne likvidacije Probanke
d.d. in Factor banke d.d., predvsem glede na porabo davkoplačevalskega denarja;
11.  
ugotovi vlogo in odgovornost članov vlad ter guvernerjev in
viceguvernerjev BS od leta 1996 naprej za to, da se je moralo konec leta 2013
že drugič sanirati slovenski bančni sistem;
12.  
oceni izvedbo pregleda kakovosti sredstev ter izvedbo stresnih testov za
reprezentativni del bančnega sistema, ki ga je zahtevala Evropska komisija na
podlagi priporočil Evropskega Sveta, izdanih 29. 5. 2013 (Priporočilo Sveta v
zvezi z nacionalnim reformnim programom Slovenije za leto 2013 in mnenje Sveta
o slovenskem programu stabilnosti za obdobje 2012–2016);
13.  
primerja drugo sanacijo slovenskega bančnega sistema s sanacijami
bančnih sistemov v drugih evropskih državah (Španija, Irska, Ciper …), ki so
bile izvedene zaradi v letu 2008 začete svetovne finančne in gospodarske krize
in ugotovi morebitna odstopanja od njihovih primerljivih dobrih praks. 
Namen parlamentarne preiskave je:
Slovenija je edina tranzicijska država, ki je izvedla že drugo
sanacijo bančnega sistema, odkar je samostojna država. Vzrok za sanacijo je bil
enak pri obeh primerih – banke so dodeljevale kredite podjetjem in
posameznikom, ki jih niso bili sposobni odplačevati. Tudi razlogi, zakaj so
banke dodeljevale take kredite, so bili enaki – podeljevanje kreditov na podlagi
političnih direktiv, nedelovanje nadzornih organov ter slabo, nestrokovno in
neučinkovito upravljanje bank, pri čemer to upravljanje spremlja sum korupcije
in klientelizma. Posledice takega upravljanja bank niso samo neposredni
finančni stroški sanacije bank, ki jih krijejo davkoplačevalci. Zaradi vloge in
pomena bank za delovanje celotnega gospodarstva ima tako upravljanje bank za
posledico zmanjšanje gospodarske rasti, propadanje podjetij, povečevanje
brezposelnosti ter vsesplošno zmanjšanje blaginje državljanov. Zato je namen te
parlamentarne preiskave ugotoviti vzroke in ravnanja, ki so privedli do ponovne
sanacije slovenskega bančnega sistema, razjasniti sistem nadziranja, delovanja
in upravljanja slovenskega bančnega sektorja, ki je dopustil, da so slovenske
banke v takšnem stanju in ugotoviti posledice, ki jih bo imela sanacija za
slovensko državo. Cilj te parlamentarne preiskave pa je, da bo s svojimi
razkritji in ugotovitvami pripomogla k temu, da v Sloveniji že čez nekaj let ne
bo treba izvesti že tretje sanacije slovenskega bančnega sistema, da bodo
slovenske banke dolgoročno stabilne ter likvidne in da bodo normalno
servisirale potrebe gospodarstva in prebivalstva. Namen te parlamentarne preiskave
je torej:
1.     
Ugotoviti, zakaj BS, katere najpomembnejša naloga je nadzor bančnega
sistema, ni ukrepala, ko se je odobravalo toliko kreditov, ki so danes
odpisani, razvrščeni v bonitetne razrede D ali E ali pa preneseni na DUTB.
Nadalje naj se ugotovi, ali bi BS lahko preprečila ali pa vsaj omejila odobravanje
tolikšnega števila kreditov, ki niso bili vrnjeni oziroma so bili le delno
vrnjeni oziroma poplačani. Ugotovi naj se tudi, ali je pri izvrševanju svoje
nadzorne funkcije BS izvajala zakone ter predpise (predvsem s področja
izvajanja nadzora in ugotavljanja odgovornosti) ter ali je svoje naloge sploh
opravljala in če da, ali jih je opravljala neodvisno, strokovno in učinkovito. Namen
parlamentarne preiskave je tudi, da se ugotovi, ali so banke v večinski državni
lasti in njihove odvisne družbe oziroma družbe v skupini spoštovale in
izvrševale veljavne zakone in predpise. Predvsem naj se ugotovi, ali so bile
spoštovana določila Zakona o bančništvu (v nadaljnjem besedilu: ZBan-1), ki
govorijo o upravljanju s tveganji. 
2.     
Ugotoviti številke in podatke, koliko kreditov (celotni znesek in znesek
po posameznih komitentih), komu in pod kakšnimi pogoji so odobrile banke v
večinski državni lasti (neposredni ali posredni) in njihove odvisne družbe
oziroma družbe v skupini od 1. 1. 1997, ti krediti pa so bili na dan predmetne parlamentarne
preiskave razvrščeni v bonitetni razred D ali E, odpisani ali pa preneseni na
DUTB. Nadalje je namen te parlamentarne preiskave, da se pridobi podatke tudi
za kredite ter bančne garancije, ki so jih pridobile tihe družbe oziroma tihi družbeniki.
Namen parlamentarne preiskave je tudi ugotoviti, koliko teh kreditov (celotni
znesek in znesek po posameznih komitentih) je bilo odobrenih za MBO, koliko za
nepremičninske posle, koliko za posle na območju nekdanje SFRJ in koliko za
kredite, ki so jih posredno (preko podjetij, v katerih so bili lastniki ali
prokuristi) ali neposredno najeli posamezni nosilci javnih funkcij.
Afere povezane z managerskimi prevzemi podjetij, ki jih praviloma
financirajo predvsem banke v večinski državni lasti, se v Sloveniji pojavljajo
že zelo dolgo (ena prvih je managerski prevzem BTC iz leta 2001), pa vendar vse
do danes ni znane jasne številke, koliko takšnih kreditov so banke v večinski
državni lasti odobrile, ker BS jasnih in konkretnih številk ni nikoli posredovala.
Seveda tudi ni znano, pod kakšnimi pogoji so bili ti krediti odobreni, komu se
jih je odobrilo in koliko teh kreditov je že odpisanih, prenesenih na DUTB
oziroma lahko za njih pričakujemo, da ne bodo vrnjeni. Zato je namen
parlamentarne preiskave pridobiti te podatke in številke. 
Zaradi razsežnosti managerskih kreditov so sporni krediti iz
naslova nepremičninskih poslov in poslov na območju nekdanje SFRJ kar malo v
ozadju. Vendar pa obstaja sum, da so tudi pri teh poslih banke v večinski
državni lasti utrpele velike izgube in da so se tudi tukaj pojavljale velike
nepravilnosti in celo kriminalna dejanja. Samo v aferi Agroživ naj bi NLB d.d. izgubila
okoli 30 milijonov evrov, da številnih nepremičninskih poslov, med katerimi so
celo taki, kjer se sploh ni skrivalo, da so bili krediti odobreni zaradi
posredovanja nosilcev javnih funkcij in je bilo vnaprej jasno, da ti krediti ne
bodo povrnjeni (najbolj očiten primer je gradnja športnega parka Stožice),
sploh ne omenjamo.
Tudi afere, povezane z odobritvijo nezavarovanih ali slabo zavarovanih
kreditov gospodarskim družbam, v katerih so imeli lastniške deleže posamezni
nosilci javnih funkcij, te kredite pa so odobrile banke v večinski državni
lasti, so danes že pozabljene (npr. afera Ultra). Klientelistično in koruptivno
sodelovanje med nosilci javnih funkcij in gospodarskimi družbami ter bankami v
večinski državni lasti je pojav, s katerim se v Sloveniji srečujemo že vse od
njene osamosvojitve naprej. Čas je, da se končno ugotovi, koliko je bilo tega
sodelovanja in kakšno škodo smo oziroma bomo davkoplačevalci zaradi tega
utrpeli.
Poseben primer oziroma orodje, ki je služilo predvsem za prikrito
oškodovanje državnega premoženja, so bile tihe družbe. Še zlasti sporno je
bilo, da so lahko bili tihi družbeniki tudi posamezniki v organih vodenja in
nadzora državnih podjetij. Sumi se, da so ti tihi družbeniki sodelovali tudi z
bankami v večinski državni lasti, zato je namen te parlamentarne preiskave, da
se to sodelovanje razjasni in ugotovi, ali so oziroma bodo tudi iz tega naslova
banke v večinski državni lasti in s tem vsi slovenski davkoplačevalci, utrpeli
škodo.
3.     
Ugotoviti, ali so banke v večinski državni lasti in njihove odvisne
družbe oziroma družbe v skupini oblikovale in izvajale ustrezno posojilno politiko
ter ali se je v določenih primerih to politiko namenoma ignoriralo oziroma
zaobšlo. Banke morajo biti sposobne upravljati in obvladovati tveganja. V času
trajanja kreditnega razmerja se namreč dogajajo spremembe, ki vplivajo na
odplačevanje obveznosti iz naslova kredita. Banke so predvsem izpostavljene
kreditnemu tveganju, to je tveganju, da kreditojemalec svojih obveznosti ne bo
poravnal v celoti in pravočasno. Zato je ključno, da banka oblikuje in izvaja
takšno posojilno politiko, ki bo jasno določena ter v skladu z zakonskimi zahtevami
in obstoječimi postopki v banki. Politika in postopki, ki so pravilno razviti
in vpeljani, omogočajo banki vzdrževati zdrave standarde odobravanja kreditov,
spremljati in kontrolirati kreditno tveganje, ustrezno oceniti nove poslovne
priložnosti ter odkriti in ustrezno spremljati problematične kredite.
Zaradi velikega obsega kreditov, ki niso bili vrnjeni oziroma
so bili le delno vrnjeni oziroma poplačani, so morale banke oblikovati visoke
oslabitve in rezervacije, kar vpliva na njihov poslovni izid. Da bi ta poslovni
izid izboljšale, se banke zatekajo k višanju obrestne marže in nadomestil za
svoje storitve. Banke v državni lasti tudi po izvedeni sanaciji odobravajo zelo
malo novih kreditov, tiste, ki pa jih odobrijo, imajo izjemno visoko obrestno
mero. Zato je namen te preiskave, da se ugotovi, ali banke v večinski državni
lasti stroške, ki nastajajo zaradi tolikšnega obsega kreditov, ki niso bili
vrnjeni oziroma so bili le delno vrnjeni oziroma poplačani, prelagajo na prebivalstvo
in gospodarstvo.
4.     
Ugotoviti, kdo je odobril oziroma je podpisan pod spornimi kreditnimi
posli in kakšne so bile pri teh kreditih vloge in odgovornosti članov uprav in
nadzornih svetov. Nadalje je namen te preiskave ugotoviti, ali so se ti krediti
odobravali tudi zaradi posredovanja oziroma vplivanja nosilcev javnih funkcij, kakšno
vlogo so imeli lastniki in ali obstaja sum, da je katerakoli vpletena oseba
pridobila kakršnokoli premoženjsko ali nepremoženjsko korist.
5.     
Ugotoviti, koliko je k sedanji globoki finančni in gospodarski krizi v
Sloveniji prispeval naš način privatizacije družbenega premoženja, tranzicijske
koncentracije kapitala, povezanosti slovenskih podjetij, ideologija
nacionalnega interesa in politična ureditev, ki je omogočala kopičenje javnih
funkcij in članstev v organih upravljanja in nadzora podjetij v večinski
državni lasti. Nadalje je namen ugotoviti, ali in koliko so posamezniki, ki so
s strokovnimi študijami zagovarjali managerske prevzeme podjetij in hkrati
dokazovali škodljivost tujih investicij, prispevali k temu, da so banke v
večinski državni lasti začele prevzemati nadpovprečna tveganja samo zato, da so
podjetja prešla v lastništvo posameznikov, ki pripadajo določenim omrežjem
oziroma elitam. Namen preiskave je tudi, da se ugotovi, ali so ti t.i. varuhi nacionalnega
interesa imeli politične motive in, ali so za svoje delovanje (sami ali preko
podjetij, v katerih imajo lastniške deleže) prejeli kakršnekoli materialne
koristi. 
Leta 2007 je takratna vlada sprejela sklep, da je opravljanje
javne funkcije funkcionarjev nezdružljivo z opravljanjem nadzorne funkcije v
nadzornih svetih gospodarskih družb. Vlada je takrat sprejela tudi sklep, da
funkcionarji v državnih organih ne smejo biti člani nadzornih svetov pravnih
oseb javnega sektorja, v katerih vlogo ustanovitelja v imenu države izvršuje
Vlada, razen kjer je to izrecno določeno z zakonom. Do sprejema tega sklepa pa
so lahko javni funkcionarji neposredno vplivali na potek privatizacije družbene
lastnine in celo na posamezne poslovne odločitve v gospodarskih družbah in bankah.
Zato je namen te preiskave tudi, da se ugotovi, koliko je to vplivalo na
kvaliteto kreditov, ki jih imajo danes banke v večinski državni lasti. Znan je
primer, ko je bil državni sekretar v ministrstvu za ekonomske odnose tudi član
upravnega odbora Sklada za razvoj (Koržetov sklad), predsednik upravnega odbora
Agencije za privatizacijo ter predsednik upravnega odbora Slovenskega
odškodninskega sklada.
6.     
Upoštevati vse parlamentarne preiskave, odrejene v Državnem zboru, ki so
posredno ali neposredno obravnavale garancije in kredite, ki se jih obravnava v
tej parlamentarni preiskavi, pri čemer se za celotno obdobje te parlamentarne
preiskave podeljene kredite, garancije, dogovore in ugotavljanje odgovornosti obravnava
enako, sorazmerno in po enakih kriterijih.
7.     
Podati oceno, ali je politika storila vse, kar je bilo v njeni moči in
pristojnosti, da do nastalih razmer v bančnem sektorju ne bi prišlo (ali so se
predpisi, ki so urejali slovenski bančni sistem, sprejemali pravočasno,
učinkovito ter dovolj kakovostno) ter odgovoriti na očitke, ali je za nastale
razmere v slovenskem bančnem sistemu kriva politika.
8.     
Ugotoviti vzroke oziroma razjasniti, zakaj po prvi sanaciji slovenskega
bančnega sistema ni prišlo do nameravane privatizacije bank (ta namera je npr.
izhajala že iz Letnega poročila BS za leto 1995) in ugotovi odgovornost članov
vlade zaradi neizvedbe Programa prodaje državnega finančnega in stvarnega
premoženja za leto 2001, ki ga je vlada sprejela skupaj s predlogom državnega
proračuna za leto 2001 (EPA 132-III), ki je bil nadgrajen s Programom
privatizacije NLB d.d. in NKBM d.d., sprejetim na 30. seji vlade dne 31. 5.
2001. 
Zaradi političnih razlogov je bil program privatizacije
saniranih bank NLB in NKBM sprejet šele maja 2001. Kljub sprejetemu programu
privatizacije je bila privatizacija NKBM leta 2002 iz političnih razlogov
ustavljena in šele leta 2007 je prišlo do izpeljave javne ponudbe delnic (IPO).
Privatizacija NLB pa ni bila izpeljana po začrtanem programu privatizacije. Republika
Slovenija je leta 2002 prodala tujemu strateškemu partnerju zgolj tretjinski
delež v NLB d.d.
9.     
Ugotoviti razloge za prisilno likvidacijo Probanke d.d. in Factor banke
d.d. ter oceniti smiselnost in gospodarnost ukrepa nadzorovane likvidacije
Probanke d.d. in Factor banke d.d., predvsem glede na porabo davkoplačevalskega
denarja.
V petek, 6. 9. 2013 v večernih urah, sta guverner BS dr.
Boštjan Jazbec in tedanji minister za finance dr. Uroš Čufer na tiskovni
konferenci objavila, da se je BS odločila za nadzorovano likvidacijo Probanke
in Factor banke. V obeh bankah je BS imenovala izredno upravo. Razlog za
likvidacijo obeh bank naj bi bil v neizpolnjevanju pričakovanj po krepitvi
kapitalske ustreznosti, dolgotrajnega postopka dokapitalizacije in šibke likvidnosti,
ki se je poslabševala, skratka, zaradi nezmožnosti dolgoročnega preživetja na
trgu. Za izvedbo nadzorovane likvidacije je Vlada RS izdala poroštvo v višini
490 milijonov evrov za Probanko in 540 milijonov evrov za Factor banko, kar naj
bi omogočalo nemoteno zagotavljanje likvidnosti in normalno izpolnjevanje
obveznosti obeh bank do navadnih upnikov. Vlada je dokapitalizirala Probanko
d.d. z 176 milijoni evrov, Factor banko d.d. pa z 269 milijoni evrov. Prenosna
cena kreditov oziroma terjatev na DUTB je pri Probanki d.d. znašala 28
milijonov evrov, pri Factor banki pa 10 milijonov evrov. BS je izdala tudi
izredni ukrep prenehanja obveznosti obeh bank iz naslova podrejenih terjatev,
in sicer za Probanko d.d. v višini 42 milijonov evrov in za Factor banko d.d. v
višini 22 milijonov evrov. Pri tem se najprej postavlja vprašanje, zakaj se je
BS odločila za ukrep nadzorovane oziroma prisilne likvidacije in ne za stečaj
po 266.–271. členu ZBan-1, ki med drugim določa, da BS izda odločbo o začetku
prisilne likvidacije, če na podlagi poročila izredne uprave oceni, da se v času
trajanja izredne uprave finančno stanje ni izboljšalo tako, da bi banka dosegla
minimalni kapital banke in ni pogojev za začetek stečajnega postopka. Stečajni razlogi
so določeni v 320.–329. členu ZBan-1, in sicer je določeno, da BS izda odločbo
o ugotovitvi pogojev za začetek stečajnega postopka, če pri opravljanju nadzora
nad banko ugotovi, da premoženje banke ne zadošča za poplačilo vseh terjatev
upnikov banke ali da banka ni sposobna tekoče izpolnjevati svojih zapadlih
obveznosti in če oceni, da se z izrednimi ukrepi položaj v banki ni izboljšal.
Izredni ukrepi so imenovanje izredne uprave banke, prodaja vseh delnic banke, povečanje
osnovnega kapitala banke, prenehanje ali konverzija kvalificiranih obveznosti
banke in prenos premoženja banke. Namen parlamentarne preiskave je odgovoriti
tudi na vprašanje, zakaj ni bilo izrečenega nobenega izrednega ukrepa pred odločitvijo
o nadzorovani likvidaciji oziroma, če so ti izredni ukrepi bili, kateri so bili
izvedeni ter kako uspešni so bili? 
10.  
Ugotoviti vlogo in odgovornost članov vlad ter guvernerjev in
viceguvernerjev BS od leta 1996 naprej za to, da se je moralo konec leta 2013
že drugič sanirati slovenski bančni sistem. Oceniti izvedbo pregleda kakovosti
sredstev ter izvedbo stresnih testov za reprezentativni del bančnega sistema,
ki ga je zahtevala Evropska komisija na podlagi priporočil Evropskega Sveta,
izdanih 29. 5. 2013 (Priporočilo Sveta v zvezi z nacionalnim reformnim
programom Slovenije za leto 2013 in mnenje Sveta o slovenskem programu
stabilnosti za obdobje 2012-2016). Primerjati drugo sanacijo slovenskega
bančnega sistema s sanacijami bančnih sistemov v drugih evropskih državah (Španija,
Irska, Ciper …), ki so bile izvedene zaradi v letu 2008 začete svetovne
finančne in gospodarske krize in ugotovi morebitna odstopanja od njihovih
primerljivih dobrih praks. 
Pri drugi sanaciji slovenskega bančnega sistema v javnosti najbolj
odmevajo obtožbe na račun BS, da je pri izvedbi druge sanacije slovenskega
bančnega sistema prirejala datume in podatke o kapitalski ustreznosti bank.
Namen predmetne parlamentarne preiskave je poiskati odgovore na ta vprašanja in
obtožbe. 
V javnosti (vir: članek tednika Finance: Banka Slovenije, laži
in potvarjanja) pa še bolj odmevajo navedbe lastnikov razveljavljenih delnic in
podrejenih obveznic bank, da je BS pri izvedbi sanacije slovenskih bank
prirejala datume in podatke o kapitalski ustreznosti bank. Zaradi seje
Ustavnega sodišča, ki je potekala dne 18. 12. 2013, in na kateri se je odločalo
o začasnem zadržanju novele ZBan-1, naj bi BS svojo odločitev za razveljavitve delnic
bank in vseh podrejenih obveznosti bank datirala za nazaj (na 17. 12. 2013),
čeprav je odločitev Evropske komisije o izdaji dovoljenja za državno pomoč
bankam (sporočilo za javnost BS z dne 18. 12. 2013), ki je podlaga za tak
ukrep, BS prejela isti dan kot je potekala seja Ustavnega sodišča. Še hujše so
obtožbe o prirejanju kapitalske ustreznosti bank, ki je podlaga za odločitev Evropske
komisije o dovoljenju za državno pomoč in izredne ukrepe BS (kapitalska
ustreznost bi morala biti negativna). BS naj bi izvajala pritiske na obe
revizijski družbi, ki sta vrednotili Stran 3296 / Št. 30 / 30. 4. 2015 Uradni
list Republike Slovenije kapitalsko ustreznost bank, da naj bi to vrednotenje
opravili na način, da bi se izkazal negativen kapital bank. Revizijski družbi naj
bi se izognili odgovornosti tako, da naj bi navedli, da sta pri vrednotenju
odstopili od veljavnih revizijskih standardov (vir: spletne strani SIOL: Je
Banka Slovenije prirejala dokumente?). BS pa kljub pozivom informacijske
pooblaščenke noče razkriti metodologije in izračunov, ki so bili podlaga za
izbris oziroma razveljavitev delnic in podrejenih obveznic saniranih bank. 
Obseg parlamentarne preiskave je:
Preiskava naj zajame sporne kredite (krediti razvrščeni v bonitetni
razred D ali E in vsi krediti, ki so že odpisani), sporne bančne garancije, ki
so jih odobrile banke v večinski državni lasti in njihove odvisne družbe
oziroma družbe v skupini in slabe kredite oziroma terjatve bank, ki so bile
prenesene na DUTB. Predvsem naj se ugotovi, koliko je bilo tega spornega
financiranja, pod kakšnimi pogoji, kako se je upravljalo oziroma ravnalo s temi
spornimi krediti (predvsem z vidika spoštovanja in izvrševanja zakonodaje,
predpisov in posojilne politike posamezne banke), in kdo so bile odgovorne
osebe, ki so sporne kredite odobrile. Poleg tega naj se ugotovi vloga in
odgovornost pristojnih nadzornih institucij, vloga in odgovornost lastnika bank
v večinski državni lasti (aktualne vlade) in posameznih nosilcev javnih
funkcij, ki so lahko vplivali na podeljevanje posojil za sporne managerske prevzeme
in na to, da so morali slovenski davkoplačevalci že drugič v času samostojne
Slovenije sanirati slovenski bančni sistem. Preiskava naj se osredotoči na
časovno obdobje od 1. 1. 1997 do dneva odreditve predmetne parlamentarne
preiskave. 
Št. 020-02/15-13/7
Ljubljana, dne 24. aprila 2015
EPA 409-VII
Državni zbor
Republike Slovenije
Primož Hainz l.r.
Podpredsednik