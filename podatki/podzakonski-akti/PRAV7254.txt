1. člen
Ta pravilnik ureja postopek vračanja in odmerjanja potnih
stroškov, ki pripadajo osebam, vabljenim v uradne prostore policije na podlagi
Zakona o policiji (v nadaljevanju: vabljena oseba).
2. člen
Potni stroški obsegajo stroške za prevoz z javnim prevoznim
sredstvom oziroma stroške za prevožene kilometre z lastnim prevoznim sredstvom
in cestnine (v nadaljevanju: potni stroški). 
Potni stroški iz prejšnjega odstavka obsegajo izdatke za
potovanje od dejanskega bivališča, do kraja, kjer je z vabljeno osebo opravljen
postopek in za njeno vrnitev. 
Povračilo potnih stroškov pripada vabljeni osebi le, če je od
bivališča osebe do uradnega prostora, kamor je oseba vabljena, v eno smer več
kot en kilometer.
3. člen
Potni stroški se odmerijo in povrnejo na zahtevo vabljene
osebe. 
Policist mora vabljeno osebo opozoriti na pravico do
povračila potnih stroškov. 
Policist opozorilo in izjavo upravičenca v zvezi z zahtevkom
za povračilo potnih stroškov vpiše v pisni dokument, katerega sestavi v zvezi s
postopkom z vabljeno osebo (zapisnik, uradni zaznamek). 
Policijska enota, katere policist je vabil osebo, podatke za
povračilo potnih stroškov takoj pošlje organizacijski enoti odgovorni za
finančno poslovanje na posebnem zahtevku za povračilo potnih stroškov (priloga
1 pravilnika), katera poskrbi za izplačilo upravičencu (nakazilo na transakcijski
račun osebe, nakazilo s pomočjo poštnih storitev ipd.). 
Potni stroški se povrnejo za potovanje po najkrajši poti in z
javnim prevoznim sredstvom.
4. člen
Stroški za prevožene kilometre se povrnejo samo za pot ali
del poti, na kateri ne vozi javno prevozno sredstvo oziroma v primeru, ko je
očitno, da je prevoz z lastnim prevoznim sredstvom upravičen in racionalen.
5. člen
Za javna prevozna sredstva se po tem pravilniku štejejo vlak,
avtobus, ladja in letalo. 
Potni stroški se povrnejo v višini dejanskih izdatkov za
potovanje s potniškim vlakom, avtobusom, ladjo ali letalom. Za potovanje s
hitrim vlakom gre upravičencu povrnitev stroškov za prevoz le v primeru, če je
potoval več kot 100 kilometrov v eno smer. Stroški za potovanje z letalom ali
ladjo se povrnejo za potovanje v ekonomskem razredu. 
Višina potnih stroškov se ugotavlja in določi na podlagi
vozovnice, računa za cestnino, veljavnih cenikov ali izjave vabljene osebe. 
Povrnitev potnih stroškov za prevožene kilometre se
obračunava v skladu z veljavno uredbo o višini povračil stroškov v zvezi z
delom in drugih dohodkov, ki se ne vštevajo v davčno osnovo. 
Razdalja, za katero se povrnejo stroški za prevožene
kilometre, se ugotovi po dostopnih podatkih (avtokarte, podatki AMZS).
6. člen
Če je vabljeni osebi zaradi bolezni, starosti ali telesnih
hib potreben spremljevalec, se stroški, v obsegu in na način določen s tem
pravilnikom, povrnejo tudi spremljevalcu. 
Določba prejšnjega odstavka velja tudi za spremljevalca osebe
mlajše od šestnajst let.
7. člen
Ta pravilnik začne veljati petnajsti dan po objavi v Uradnem
list Republike Slovenije.
Št. 007-66/2006 (141-02)
Ljubljana, dne 17. julija 2006
EVA 2006-1711-0002
Dragutin Mate l.r. 
Minister 
za notranje zadeve

Priloga:
Zahtevek za povračilo potnih stroškov vabljeni osebi