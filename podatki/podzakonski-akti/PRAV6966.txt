1. člen
(splošne določbe)
(1) Ta pravilnik ureja razvrščanje,
pakiranje in označevanje nevarnih pripravkov, vključno s fitofarmacevtskimi
sredstvi (v nadaljnjem besedilu: FFS), ki se dajejo v promet v Republiki
Sloveniji, v skladu z Direktivo 1999/45/ES Evropskega parlamenta in Sveta z dne
31. maja 1999 o približevanju zakonov in drugih predpisov držav članic v zvezi
z razvrščanjem, pakiranjem in označevanjem nevarnih pripravkov (UL L št. 200 z dne
30. 7. 1999, str. 1), zadnjič spremenjeno z Direktivo Sveta 2013/21/EU z dne
13. maja 2013 o prilagoditvi Direktive Sveta 67/548/EGS in Direktive 1999/45/ES
Evropskega parlamenta in Sveta na področju okolja zaradi pristopa Republike
Hrvaške (UL L št. 158 z dne 10. 6. 2013, str. 240), (v nadaljnjem besedilu:
Direktiva 99/45/ES). 
(2) Za razvrščanje, pakiranje in
označevanje nevarnih pripravkov se uporabljajo tudi določbe Pravilnika o
razvrščanju, pakiranju in označevanju nevarnih snovi (Uradni list RS, št.
35/05, 54/07, 88/08 in 6/14; v nadaljnjem besedilu: pravilnik o nevarnih
snoveh) in Direktiva Sveta z dne 27. junija 1967 o približevanju zakonov in
drugih predpisov v zvezi z razvrščanjem, pakiranjem in označevanjem nevarnih
snovi (UL L št. 196 z dne 16. 8. 1967, str. 1), zadnjič spremenjena z Direktivo
Sveta 2013/21/EU z dne 13. maja 2013 o prilagoditvi Direktive Sveta 67/548/EGS
in Direktive 1999/45/ES Evropskega parlamenta in Sveta na področju okolja
zaradi pristopa Republike Hrvaške (UL L št. 158 z dne 10. 6. 2013, str. 240),
(v nadaljnjem besedilu: Direktiva 67/548/EGS).
(3) Določbe 8. in 9. člena tega pravilnika
se uporabljajo tudi za pripravke, ki po določbah 5., 6. in 7. člena tega
pravilnika sicer niso nevarni, vendar pa lahko v določenih primerih
predstavljajo nevarnost za uporabnika.
2. člen
(pomen izrazov)
Izrazi, uporabljeni v tem pravilniku, imajo
enak pomen kot izrazi, uporabljeni v Zakonu o kemikalijah (Uradni list RS, št.
110/03 – uradno prečiščeno besedilo, 47/04 – ZdZPZ, 61/06 – ZBioP in 16/08; v
nadaljnjem besedilu: ZKem).
I. RAZVRŠČANJE
3. člen
(ugotavljanje nevarnih lastnosti)
(1) Ugotavljanje nevarnih lastnosti
pripravka temelji na določanju:
-      
fizikalno-kemijskih lastnosti,
-      
zdravju nevarnih lastnosti,
-      
okolju nevarnih lastnosti.
Navedene lastnosti se ugotavljajo v skladu s 5., 6. in 7. členom tega pravilnika. Vzorci pripravkov, na podlagi katerih se v laboratorijih
ugotavljajo te nevarne lastnosti, morajo biti v taki obliki, kot se dajejo v
promet.
(2) Pri ugotavljanju nevarnih lastnosti
pripravka v skladu z zahtevami 5., 6. in 7. člena tega pravilnika se upoštevajo vse nevarne snovi v smislu 10. točke 2. člena ZKem, še posebno
pa tiste snovi, ki:
-      
so navedene v prilogi I Direktive 67/548/EGS,
-      
so navedene v ELINCS,
-      
jih začasno razvrsti in označi pravna ali fizična oseba, ki je odgovorna
za dajanje v promet v skladu z 10. točko 2. člena ZKem,
-      
so razvrščene in označene, niso pa še vključene v ELINCS.
(3) Nevarne
snovi iz prejšnjega odstavka, ki so prisotne v pripravku kot nečistote ali kot
dodatki in so razvrščene kot nevarne za zdravje in/ali okolje, se upoštevajo
pri razvrstitvi pripravkov takrat, kadar so njihove koncentracije enake ali
večje od koncentracij iz preglednice tega odstavka, oziroma od koncentracij v
prilogi I Direktive 67/548/EGS ali v delu B priloge II ali priloge III
Direktive 99/45/ES, če so tam navedene manjše koncentracije, kolikor v prilogi
V Direktive 99/45/ES ni določeno drugače.


Nevarne lastnosti snovi

Koncentracija, ki jo je potrebno upoštevati za:


 

plinaste pripravke
(volumski %)

druge pripravke
(masni %)


Zelo strupeno 

≥ 0,02

≥ 0,1


Strupeno 

≥ 0,02

≥ 0,1


Rakotvorno, skupina 1 ali 2 

≥ 0,02

≥ 0,1


Mutageno, skupina 1 ali 2 

≥ 0,02

≥ 0,1


Strupeno za razmnoževanje, skupina 1 ali 2 

≥ 0,02

≥ 0,1


Zdravju škodljivo 

≥ 0,2

≥ 1


Jedko 

≥ 0,02

≥ 1


Dražilno 

≥ 0,2

≥ 1


Povzročanje preobčutljivosti 

≥ 0,2

≥ 1


Rakotvorno, skupina 3 

≥ 0,2

≥ 1


Mutageno, skupina 3 

≥ 0,2

≥ 1


Strupeno za razmnoževanje, skupina 3 

≥ 0,2

≥ 1


Okolju nevarno N

 

≥ 0,1


Okolju nevarno (ozonski plašč)

≥ 0,1

≥ 0,1


Okolju nevarno

 

≥ 1


4. člen
(splošna merila za razvrščanje in
označevanje)
(1) Pripravek se na podlagi njegovih
specifičnih nevarnih lastnosti razvrsti v skupine iz 10. točke 2. člena
ZKem.
(2) Splošna merila razvrščanja in
označevanja pripravkov so navedena v prilogi VI Direktive 67/548/EGS, razen
kadar se uporabljajo druga merila, navedena v 5., 6. ali 7. členu tega
pravilnika oziroma v prilogah Direktive 99/45/ES.
(3) Toksikološke in ekotoksikološke
študije morajo biti izvedene v skladu s predpisi o načelih dobre laboratorijske
prakse (v nadaljnjem besedilu: DLP) in izrecno dovoljene v skladu z zakonom, ki
ureja zaščito živali.
5. člen
(ugotavljanje fizikalno-kemijskih
lastnosti)
(1) Nevarne fizikalno-kemijske
lastnosti (eksplozivno, oksidativno, zelo lahko vnetljivo, lahko vnetljivo ali
vnetljivo) pripravka se ugotavljajo na podlagi podatkov, pridobljenih v skladu
z določbami Direktive 67/548/EGS ter 12. in 13. člena Uredbe (ES) št. 1907/2006
Evropskega parlamenta in Sveta z dne 18. decembra 2006 o registraciji,
evalvaciji, avtorizaciji in omejevanju kemikalij (REACH) ter o ustanovitvi
Evropske agencije za kemikalije ter spremembi Direktive 1999/45/ES ter
razveljavitvi Uredbe Sveta (EGS) št. 793/93 in Uredbe Komisije (ES) št. 1488/94
ter Direktive Sveta 76/769/EGS in direktiv Komisije 91/155/EGS, 93/67/EGS,
93/105/ES in 2000/21/ES (UL L št. 396 z dne 30. 12. 2006, str. 1; v nadaljnjem
besedilu: Uredba 1907/2006/ES). Pripravki se štejejo kot eksplozivni,
oksidativni, zelo lahko vnetljivi, lahko vnetljivi ali vnetljivi, če so
rezultati preizkusov, izvedenih po predpisanih metodah, ovrednoteni skladno z
merili iz priloge VI Direktive 67/548/EGS. 
(2) Ugotavljanje nevarnih
fizikalno-kemijskih lastnosti iz prejšnjega odstavka ni potrebno: 
-      
če nobena od prisotnih sestavin v pripravku nima katere izmed
fizikalno-kemijskih lastnosti iz prejšnjega odstavka in če je iz podatkov, ki
so na voljo, jasno razvidno, da je nemogoče, da bo pripravek v procesu
nastajanja, ravnanja ali uporabe, pridobil eno od zgoraj navedenih nevarnih
fizikalnih lastnosti; 
-      
če podatki kažejo na to, da se ob spremembi sestave pripravka z znano
sestavo njegova razvrstitev ne spremeni; 
-      
če je pripravek dan v promet v obliki aerosolov, ki izpolnjuje zahteve
predpisov na področju aerosolov. 
(3) Za primere v skladu z določbami
Direktive 67/548/EGS ter določbami 12. in 13. člena Uredba 1907/2006/ES, za
katere metode iz prvega odstavka tega člena niso primerne, se uporabljajo
alternativni načini izračunavanja iz dela B priloge I Direktive 99/45/ES. 
(4) Nevarne fizikalno-kemijske lastnosti
FFS se ovrednotijo na podlagi ugotavljanja fizikalno-kemijskih lastnosti
pripravka, skladno z merili iz priloge VI Direktive 67/548/EGS in na podlagi
podatkov, pridobljenih po metodah, ki so v skladu z določbami 12. in 13. člena
Uredbe 1907/2006/ES, kolikor niso sprejemljive druge mednarodno priznane
metode, skladne s predpisi za FFS.
6. člen
(ugotavljanje nevarnosti za zdravje)
(1) Nevarnosti, ki jih pripravek lahko
predstavlja za zdravje, se ocenijo z uporabo: 
a)  dogovorjene
računske metode, ki je opisana v prilogi II Direktive 99/45/ES, 
b)  preizkusnih metod, ki so v skladu z določbami 12. in 13. člena
Uredbe 1907/2006/ES, ter z merili, navedenimi v prilogi VI Direktive
67/548/EGS, oziroma kadar gre za FFS, se lahko uporabijo druge mednarodno
priznane metode, ki so v skladu s predpisi za FFS.
(2) Če pravna ali fizična oseba, ki je
odgovorna za dajanje pripravkov v promet, ne glede na zahteve predpisov za FFS,
z znanstvenimi preizkusi ugotovi, da z uporabo dogovorjenih računskih metod iz
prejšnjega odstavka ali s pomočjo že obstoječih rezultatov raziskav na živalih
ni mogoče določiti toksikoloških lastnosti pripravka, se lahko uporabijo
metode, navedene v točki b) prejšnjega odstavka, in sicer pod pogojem, da je
njihova uporaba upravičena ali izrecno dovoljene v skladu z zakonom, ki ureja
zaščito živali. Kadar je bila katera od toksikoloških lastnosti pripravka
ovrednotena po obeh metodah iz točk a) in b) prejšnjega odstavka, se za
razvrščanje uporabijo rezultati, dobljeni po metodi neposrednega
eksperimentalnega določanja toksikoloških lastnosti (metoda iz točke b)
prejšnjega odstavka), razen v primeru rakotvornosti, mutagenosti ali
strupenosti za razmnoževanje, ko se vedno uporabi le dogovorjena računska
metoda iz točke a) prejšnjega odstavka.
(3) Kadar je mogoče:
-      
z epidemiološkimi raziskavami, z znanstvenimi študijami primerov (kot je
to navedeno v prilogi VI Direktive 67/548/EGS) ali s statističnimi podatki (ki
se nanašajo na poklicne bolezni) dokazati, da se toksikološki učinki na človeku
razlikujejo od učinkov, ki jih nakazuje uporaba metod iz točke a) ali b) iz
prvega odstavka tega člena, se pripravek razvrsti na podlagi ugotovljenih
učinkov na človeka;
-      
dokazati, da razvrščanje s pomočjo dogovorjene računske metode iz točke
a) prvega odstavka tega člena zaradi neupoštevanja sinergističnega delovanja
posameznih sestavin pripravka, daje blažji rezultat kot s preizkusno metodo iz
točke b) prvega odstavka tega člena, se za razvrščanje uporabi rezultat, pridobljen
po preizkusni metodi iz točke b) prvega odstavka tega člena;
-      
dokazati, da razvrščanje s pomočjo dogovorjene računske metode iz točke
a) prvega odstavka tega člena, zaradi neupoštevanja antagonističnega delovanja
posameznih sestavin pripravka, da ostrejši rezultat kot preizkusna metoda iz
točke b) prvega odstavka tega člena, se za razvrščanje uporabi rezultat,
pridobljen po preizkusni metodi iz točke b) prvega odstavka tega člena.
(4) Za pripravke z znano sestavo,
razen za FFS, ki so bili razvrščeni po preizkusni metodi iz točke b) prvega
odstavka tega člena, je treba izvesti ponovno oceno nevarnih lastnosti po
metodah, opisanih v točki a) ali b) prvega odstavka tega člena, kadar:
-       proizvajalec
pripravka spremeni izhodiščne koncentracije ene ali več nevarnih sestavin
pripravka, izražene v masnem ali volumskem deležu, v skladu z naslednjo preglednico:


Začetni koncentracijski interval sestavine v pripravku
(v masnih deležih)

Dovoljeno odstopanje od začetne koncentracije sestavine v
  pripravku
(v relativnih deležih)


≤ 2,5%

± 30%


> 2,5 ≤ 10%

± 20%


> 10 ≤ 25%

± 10%


> 25 ≤ 100%

± 5%


-      
proizvajalec pripravka spremeni njegovo sestavo s tem, da nadomesti ali
pa doda eno ali več novih sestavin, ne glede na to ali so nove sestavine
zdravju nevarne v smislu 10. točke 2. člena ZKem ali ne.
(5) Ponovna razvrstitev pripravkov se
ne izvede kadar obstaja znanstveno potrjena domneva, da s ponovnim ugotavljanjem
nevarnosti ne bo prišlo do spremembe razvrstitve.
7. člen
(ugotavljanje okolju nevarnih lastnosti)
(1) Nevarnosti, ki jih pripravek
predstavlja za okolje, se ocenjujejo z uporabo enega ali več naslednjih
postopkov: 
a)  z
uporabo dogovorjene računske metode, opisane v prilogi III Direktive 99/45/ES, 
b)  z ugotavljanjem okolju nevarnih lastnosti pripravka s pomočjo meril
in metod, navedenih v prilogi VI Direktive 67/548/EGS ter v skladu z določbami
12. in 13. člena Uredbe 1907/2006/ES, oziroma kadar gre za FFS, se lahko
uporabijo druge mednarodno priznane metode, ki so v skladu s predpisi za FFS.
Pogoji za uporabo preizkusnih metod so navedeni v C delu priloge III Direktive
99/45/ES.
(2) Kadar so nevarnosti za okolje
ocenjene skladno s postopkoma iz prejšnjega odstavka, se za razvrstitev
pripravka uporabljajo rezultati metod iz točke b) prejšnjega odstavka.
(3) Za pripravke z znano sestavo,
razen za FFS, ki so bili razvrščeni po preizkusni metodi iz točke b) prvega
odstavka tega člena, je treba izvesti ponovno oceno nevarnosti po metodah iz
točk a) ali b) prvega odstavka tega člena, kadar:
-       proizvajalec
pripravka spremeni izhodiščne koncentracije ene ali več nevarnih sestavin
pripravka izražene v masnem ali volumskem deležu, v skladu z naslednjo preglednico:


Začetni koncentracijski interval sestavine v pripravku
(v masnih deležih)

Dovoljeno odstopanje od začetne koncentracije sestavine v
  pripravku
(v relativnih deležih)


≤ 2,5%

± 30%


> 2,5 ≤ 10%

± 20%


> 10 ≤ 25%

± 10%


> 25 ≤ 100%

± 5%


-      
proizvajalec pripravka spremeni njegovo sestavo s tem, da nadomesti ali
pa doda eno ali več novih sestavin ne glede na to ali imajo katero izmed
nevarnih lastnosti v smislu 10. točke 2. člena ZKem ali ne.
Ponovna razvrstitev pripravkov se ne izvede, če obstaja
znanstveno potrjena domneva, da s ponovnim ugotavljanjem nevarnosti ne bo
prišlo do spremembe razvrstitve.
II. PAKIRANJE
8. člen
(pakiranje)
(1) Nevarni pripravki v smislu
1. člena tega pravilnika, se lahko dajo v promet le, če so pakirani v
skladu z naslednjimi pogoji:
a)  embalaža mora biti načrtovana in izdelana tako, da onemogoča
nehoteno izhajanje vsebine, kolikor niso predpisane posebne varnostne priprave;
b)  materiali, iz katerih sta izdelana embalaža in zapiralo, ne smejo
biti občutljivi na vsebino in ne smejo reagirati z njo oziroma tvoriti nevarnih
produktov;
c)  embalaža in zapirala morajo biti dovolj močni in trdni, da pri
pričakovanih napetostih in silah med prevozom in ravnanjem ne popustijo;
č)  embalažne enote, ki se lahko ponovno zaprejo oziroma se
zapirajo z zamenljivimi zapirali, in pripadajoča zapirala morajo biti izdelana
tako, da se lahko vsakokrat ponovno tesno zaprejo, ne da bi po tem vsebina iz
njih prosto izhajala;
d)  vsaka embalažna enota, ki vsebuje pripravek, ki je v splošni
uporabi in je v skladu s tem pravilnikom razvrščen kot zelo strupen (T+),
strupen (T) ali jedek (C) ali vsebuje pripravke, ki so nevarni, če jih
vdihavamo (Xn, R65), mora biti, ne glede na njeno velikost, zaprta s posebnim
zapiralom, varnim za otroke, v skladu z zahtevami iz priloge I pravilnika o
nevarnih snoveh. Zahteve te točke ne veljajo za aerosole in posode opremljene z
zapečatenim razprševalnim mehanizmom, ki vsebuje pripravke, ki so nevarni, če
jih vdihavamo (Xn, R65);
e)  vsaka embalažna enota, ki vsebuje pripravek, ki je v splošni
uporabi in je v skladu s tem pravilnikom razvrščen kot zelo strupen (T+),
strupen (T), jedek (C), zdravju škodljiv (Xn), zelo lahko vnetljiv (F+) ali
lahko vnetljiv (F), mora, ne glede na njeno velikost, nositi otipno opozorilo
za nevarnost v skladu z zahtevami iz priloge I pravilnika za nevarne snovi. Zahteve
te točke ne veljajo za aerosole, ki so razvrščeni kot zelo lahko vnetljivi (F+)
ali lahko vnetljivi (F);
f)   embalažne enote z nevarnim pripravkom, ki so v splošni uporabi, ne
smejo imeti:
-     oblike in
grafičnih dekoracij, ki bi utegnile privabljati ali vzbujati dejavno
radovednost otrok ali zavajati uporabnika, in
-     oblike,
grafičnih dekoracij in označb, ki se navadno uporabljajo za živila, krmila,
zdravila in kozmetične proizvode ipd. ali nanje spominjajo.
(2) Otipna opozorila in zapirala
morajo ustrezati tehničnim specifikacijam, ki so navedene v delih A in B
priloge I pravilnika o nevarnih snoveh.
(3) Šteje se, da je embalaža
pripravkov v skladu z določbami točk a), b) in c) prvega odstavka tega člena,
če izpolnjuje zahteve predpisov, ki urejajo prevoz nevarnih snovi po železnici,
cesti, notranjih plovnih poteh, po morju ali zraku.
III. OZNAČEVANJE
9. člen
(označevanje)
(1) Nevarni pripravki se lahko dajejo
v promet le, če so označeni skladno z zahtevami tega člena, A in B dela priloge
V Direktive 99/45/ES ter 7. točke priloge VI Direktive 67/548/EGS. Nevarni
pripravki v smislu 8. (in priloge I pravilnika o nevarnih snoveh), tega člena
(in priloge V direktive 99/45/ES) in 13. člena tega pravilnika se dajejo v
promet le, če so označeni v skladu z določbami delov B in C priloge V Direktive
99/45/ES.
(2) Na vsaki embalažni enoti nevarnega
pripravka morajo biti jasno, čitljivo in neizbrisno navedeni naslednji podatki:
a)  trgovsko ime ali druga enakovredna označba za identifikacijo
pripravka,
b)  ime, polni naslov in telefon pravne ali fizične osebe, ki daje
pripravek v promet,
c)  kemijska imena nevarnih snovi ali kemijska imena nevarnih snovi kot
sestavin pripravka, v skladu z zahtevami 7. točke priloge VI Direktive
67/548/EGS,
č)  grafični znak (simbol) za nevarnost, črkovni znak za nevarnost
(ki ni obvezen, je pa priporočljiv), napis za opozarjanje na nevarnost,
d)  standardna opozorila R (stavki R),
e)  standardna obvestila S (stavki S),
f)   nominalna količina pripravka v pakiranju, če je namenjen splošni
uporabi.
(3) Določene pripravke, ki so v skladu
z določbami 7. člena tega pravilnika razvrščeni kot okolju nevarni, se
lahko izjemoma označi drugače, kot določajo točke č), d) in e) prejšnjega
odstavka. Te izjeme so navedene v A ali B delu priloge V Direktive 99/45/ES.
(4) Prepovedano je vsako označevanje
nevarnih pripravkov, ki jih obravnava ta pravilnik, z besedami “nestrupeno“,
“nenevarno“, “neškodljivo“, “ne onesnažuje okolja“, “ekološko sprejemljivo“,
niti z nobeno drugo izjavo, ki bi nakazovala, da pripravek ni nevaren.
(5) Označevanje FFS mora biti v skladu
s tem členom in prilogo VI Direktive 67/548/EGS. Na embalaži teh pripravkov pa
mora biti dodan stavek: “Zaradi varovanja zdravja ljudi in okolja, upoštevajte
navodila za uporabo.”
10. člen
(izvedba označevanja)
(1) Kadar
se podatki iz prejšnjega člena navajajo na etiketi na embalaži, mora biti ta
trdno pritrjena na eno ali več strani embalaže tako, da so podatki neizbrisni
in čitljivi v vodoravni legi, ko je embalaža normalno postavljena. Etiketa kot
del celotne informacije na embalaži mora imeti naslednje dimenzije:


volumen embalaže

dimenzije etikete (v mm)


125 mililitrov ali
  manj

v skladu z velikostjo embalaže


več kot 125
  mililitrov do 3 litrov

najmanj 52 x 74 


več kot 3 do 50 litrov

najmanj 74 x l05 


več kot 50 do 500 litrov

najmanj l05 x l48 


nad 500 litrov

najmanj l48 x 2l0


Vsak simbol mora pokrivati
najmanj eno desetino površine etikete in ne sme biti manjši od 1 cm2.
Etikete z zgoraj navedenimi merami so namenjene predstavitvi samo tistih
podatkov, ki jih predpisuje ta pravilnik, če je treba pa tudi dodatnih podatkov
za varovanje zdravja človeka in okolja. Ostale informacije in druga pojasnila,
ki morajo biti navedeni na embalaži v skladu z drugimi predpisi, se navedejo
izven dela površine, določene v tem členu.
(2) Če so predpisani podatki
neizbrisno natisnjeni na embalažno enoto, etikete niso potrebne.
(3) Barva podlage in grafična izvedba
etikete (ali površine na embalaži) morata biti taki, da črna in oranžno rumena
barva simbola in ostalega besedila jasno izstopata iz ozadja.
(4) Vsi pisni podatki, ki morajo biti
na etiketi oziroma na embalaži v skladu s prejšnjim členom, morajo biti take
barve, da jasno izstopajo iz barvne podlage. Velikost in širina črk ter razmaki
med njimi morajo biti taki, da so napisi čitljivi brez težav. Posebne določbe o
izgledu in dimenzijah podatkov na etiketi oziroma na embalaži so navedene v
prilogi V Direktive 99/45/ES in v prilogi VI Direktive 67/548/EGS.
(5) Kadar se daje nevarni pripravek v
promet v Republiki Sloveniji, morajo biti podatki iz prejšnjega člena v
slovenskem jeziku. Ne glede na to so nevarni pripravki za industrijsko in
laboratorijsko uporabo lahko izjemoma označene le z napisi v tujem jeziku, če
so vsi, ki z njimi ravnajo, na drug primeren način seznanjeni z njihovimi
nevarnostmi.
(6) Šteje se, da so določbe tega pravilnika
glede označevanja izpolnjene, če je:
a)  zunanja ovojna oziroma transportna embalaža nevarnega pripravka, ki
je sestavljena iz ene ali več enakih prodajnih podenot, označena v skladu z
mednarodnimi predpisi, ki veljajo za prevoz nevarnega blaga in ko so notranje
podenote označene v skladu s tem pravilnikom, ali
b)  v primeru ene same (samostojne) embalažne enote, če je:
-     označena v
skladu z mednarodnimi predpisi, ki veljajo za prevoz nevarnega blaga in obenem
v skladu s točkami a), b), c), d) in e) drugega odstavka prejšnjega člena. Za
pripravke, razvrščene v skladu z zahtevami 7. člena tega pravilnika, se
poleg tega uporabljajo tudi določbe točke č) drugega odstavka prejšnjega člena,
ki se nanašajo na nevarne lastnosti, če te niso bile izrecno navedene na etiketi,
-     označena v
skladu s posebnimi določbami iz priloge V Direktive 99/45/ES oziroma iz priloge
VI Direktive 67/548/EGS (npr. za posebne načine pakiranja kot so premične
plinske posode oziroma za pripravke, ki vsebujejo določene nevarne snovi).
11. člen
(izjeme pri označevanju in pakiranju)
(1) Pri pripravkih, ki so nevarni v
smislu določb 5., 6. ali 7. člena tega pravilnika in v obliki, v kakršni
so dani v promet, ne predstavljajo nikakršne fizikalno-kemijske nevarnosti za
zdravje ljudi ali okolje, so mogoče izjeme pri označevanju in pakiranju.
(2) Urad RS za kemikalije (v
nadaljnjem besedilu: URSK) lahko:
a)  odobri, da se označevanje izvede na drug primeren način na
embalaži, ki je ali premajhna ali kako drugače neprimerna za označevanje v
skladu z 9. in 10. členom tega pravilnika;
b)  odobri označevanje na kakšen drug ustrezen način oziroma izjemoma
celo opustitev označevanja na embalaži, ki ni v skladu z 9. in 10. členom tega pravilnika oziroma, če gre za pripravke, ki so oksidativni, zelo lahko
vnetljivi, lahko vnetljivi, vnetljivi ali zdravju škodljivi, dražilni, pod
pogojem, da je količina pripravka v posamezni embalažni enoti tako majhna, da
ne predstavlja nobene nevarnosti za osebe, ki z njo ravnajo, jo uporabljajo ali
kako drugače pridejo v stik z njo;
c)  odobri izjeme od izpolnjevanja določb 9. in 10. člena tega pravilnika, ki so razvrščeni skladno z določbami 7. člena tega
pravilnika, da pakiranja nevarnih pripravkov lahko niso označena ali so
označena na kakšen drug ustrezen način, če vsebujejo tako majhne količine, da
ne predstavljajo nevarnosti za okolje;
č)  odobri izjeme od izpolnjevanja določb 9. in 10. člena tega pravilnika, da so pakiranja pripravkov, ki niso omenjeni v točkah b) ali c)
tega odstavka, označena na kakšen drug ustrezen način, če so pakiranja za
označevanje po določbah 9. in 10. člena tega pravilnika premajhna in ne
predstavljajo nevarnost za ljudi.
Pri odobravanju izjem, v skladu s tem odstavkom, ni
mogoče zahtevati ali odobriti uporabe simbolov, oznak za nevarnost, opozorilnih
stavkov (stavkov R) ali obvestilnih stavkov (stavkov S), ki bi bili drugačni od
tistih, ki so navedeni v tem pravilniku ali v pravilniku o nevarnih snoveh.
12. člen
(oglaševanje in prodaja na daljavo)
(1) Oglaševanje nevarnih pripravkov ne
sme vsebovati zavajajočih ali neresničnih podatkov o nevarnih lastnostih
pripravka ali drugih zavajajočih sporočil o namenu in načinu uporabe. Oglasi za
nevarne pripravke ne smejo neposredno ali posredno:
-      
navajati, da pripravek ni nevaren ali da je manj nevaren, kot je v
resnici,
-      
spodbujati k nekontrolirani, neracionalni ali nepravilni uporabi
nevarnega pripravka.
(2) Pri vsakem oglaševanju nevarnega
pripravka, ki kupcu omogoča sklenitev prodajne pogodbe, ne da bi pred tem videl
etiketo za ta pripravek (pogodbe, sklenjene na daljavo), mora biti del oglasa
namenjen posredovanju podatkov o nevarnih lastnostih, ki so navedeni na
etiketi. Ta del oglasa mora biti jasen, čitljiv in razumljiv in mora vsebovati
v slikovni, govorni ali kombinirani obliki najmanj:
-      
podatek o razvrstitvi snovi (npr. “pripravek je jedek“ ali “pripravek je
nevaren za okolje“), pri slikovnih oglasih pa tudi grafični simbol za
nevarnost,
-      
R stavke,
-      
splošno opozorilo, ki se glasi: “Pred uporabo natančno preberite etiketo
in upoštevajte navodila za uporabo!“.
13. člen
(črtan)
14. člen
(tajnost kemijskih imen)
(1) Pravna ali fizična oseba, ki daje
pripravek v promet, lahko izkoristi pravico do zaščite tajnosti kemijskega
imena snovi v pripravku (za katero se zahteva navajanje kemijskega imena na
etiketi oziroma v varnostnem listu pripravka v skladu s tretjim odstavkom
9. člena tega pravilnika) pod naslednjimi pogoji:
a)    
pravna ali fizična oseba, ki daje pripravek v
promet, mora dokazati, da bi razkritje kemijske identitete snovi, ki je v pripravku,
lahko resno ogrozilo zaupno naravo proizvodne ali poslovne skrivnosti;
b)    
nevarna snov v pripravku je lahko razvrščena
samo kot “ZDRAVJU ŠKODLJIVA“ (Xn) na podlagi njenih akutnih smrtnih
učinkov (ki se opisujejo s stavki R20, R21, R22); poleg tega sme biti
razvrščena še kot eksplozivna (E), oksidativna (O), zelo lahko vnetljiva (F+),
lahko vnetljiva (F), vnetljiva, dražilna (Xi) ali okolju nevarna (N). Ta
postopek se ne more uporabiti, če je bila snovi določena maksimalna mejna
koncentracija izpostavljanja.
(2) Preden pravna ali fizična oseba da
pripravek, ki vsebuje alternativno poimenovano(e) snov(i), v promet, mora URSK
poslati pisni zahtevek za odobritev alternativnega poimenovanja, v skladu z
Delom A Priloge VII Direktive 99/45/ES, kakor je bila spremenjena s točko B
Dela A Priloge VI Direktive Sveta 2004/66/ES z dne 26. aprila 2004 o
prilagoditvi Direktiv 1999/45/ES, 2002/83/ES, 2003/37/ES in 2003/59/ES
Evropskega parlamenta in Sveta ter Direktiv 77/388/EGS, 91/414/EGS, 96/26/ES,
2003/48/ES in 2003/49/ES Sveta na področjih prostega pretoka blaga, svobode
opravljanja storitev, kmetijstva, prometne politike in obdavčitve zaradi
pristopa Češke, Estonije, Cipra, Latvije, Litve, Madžarske, Malte, Poljske,
Slovenije in Slovaške (UL L št. 168 z dne 1. 5. 2004, str. 35). Dokumentacija
se na URSK obravnava v skladu s predpisi o tajnih podatkih in je skladno z
veljavnimi mednarodnimi pogodbami predmet mednarodnih izmenjav tovrstnih
informacij. URSK lahko zahteva še dodatne podatke, ki so nujni za presojo
upravičenosti prošnje za alternativno poimenovanje.

Pravilnik o razvrščanju, pakiranju in
označevanju nevarnih pripravkov (Uradni list RS, št. 67/05)
vsebuje naslednji prehodni in končni določbi:
»IV. PREHODNI IN KONČNI DOLOČBI
15. člen
(predpis, ki
preneha veljati)
Z dnem uveljavitve tega pravilnika preneha
veljati pravilnik o razvrščanju, pakiranju in označevanju nevarnih pripravkov
(Uradni list RS, št. 101/02 in 22/03 – popr.).
16. člen
(uveljavitev
pravilnika)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o razvrščanju, pakiranju in označevanju nevarnih pripravkov (Uradni
list RS, št. 137/06) vsebuje naslednjo prehodno in
končno določbo:
»2. člen
Nevarni pripravki, ki se v Republiki
Sloveniji dajejo v promet po 1. marcu 2007, morajo biti razvrščeni, pakirani in
označeni v skladu z Direktivo 2006/8/ES.
3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o razvrščanju, pakiranju in označevanju nevarnih pripravkov (Uradni
list RS, št. 88/08) vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o razvrščanju,
pakiranju in označevanju nevarnih pripravkov (Uradni list RS, št. 81/09) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o
razvrščanju, pakiranju in označevanju nevarnih pripravkov (Uradni list RS, št. 6/14) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.