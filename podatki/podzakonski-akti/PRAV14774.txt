1. člen
(vsebina)
(1) Ta pravilnik določa
podrobnejša merila za izbor nosilca javnega pooblastila za zbiranje in
obdelovanje podatkov za prikaz stanja in aktivnosti iz letnega poročila o
prilagajanju na podnebne spremembe, blaženju podnebnih sprememb in emisijah
toplogrednih plinov, amonijaka in drugih onesnaževal zraka v kmetijstvu (v
nadaljnjem besedilu: podnebno poročilo o stanju v kmetijstvu) in podrobnejše
pogoje, ki jih mora izpolnjevati nosilec javnega pooblastila za zbiranje in
obdelovanje podatkov za prikaz stanja in aktivnosti iz podnebnega poročila o
stanju v kmetijstvu (v nadaljnjem besedilu: nosilec javnega pooblastila).
(2) Ta pravilnik določa
tudi način oblikovanja cene storitev iz prejšnjega odstavka.
2. člen
(podrobnejša merila)
(1) Merila za izbor
nosilca javnega pooblastila na javnem razpisu so znanja, reference in delovne
izkušnje s področja obračunavanja in poročanja o emisijah oziroma ponorih
ogljika na kmetijskih tleh, s področja morfologije in kakovosti kmetijskih tal,
s področja spremljanja stanja kmetijskih tal, s področja obračunavanja in
poročanja o emisijah toplogrednih plinov, amonijaka in drugih onesnaževal zraka
v kmetijstvu ter s področja poznavanja metodike za potrebe poročanja o ponorih
in emisijah v skladu s predpisi Evropske unije.
(2) Pri znanju in
referencah iz prejšnjega odstavka se upoštevajo strokovni članki in prispevki,
strokovne naloge in sodelovanje v delovnih skupinah s področja vsebin, ki so
povezane s pripravo podnebnega poročila o stanju v kmetijstvu (npr.
obračunavanje in poročanje o emisijah oziroma ponorih ogljika, spremljanje
stanja in kakovosti kmetijskih tal, obračunavanje in poročanje o emisijah
toplogrednih plinov, amonijaka in drugih onesnaževal zraka v kmetijstvu ter
metodika za potrebe poročanja o ponorih in emisijah v skladu s predpisi
Evropske unije, ki urejajo obračunavanje emisij in odvzemov toplogrednih
plinov, ki nastanejo pri dejavnostih v zvezi z rabo zemljišč, spremembo rabe
zemljišč in kmetijsko proizvodnjo, spremljanje obnovljiv virov v kmetijstvu,
uporabo energije v kmetijstvu in uporabo geotermalne energije v kmetijstvu).
(3) Pri delovnih
izkušnjah iz prvega odstavka tega člena se upošteva pet let delovnih izkušenj s
področja vsebin, ki so povezane s pripravo podnebnega poročila o stanju v
kmetijstvu.
3. člen
(podrobnejši pogoji)
(1) Nosilec javnega
pooblastila, ki je pravna oseba ali samostojni podjetnik posameznik, mora imeti
sam ali skupaj z drugo pravno osebo ali samostojnim podjetnikom posameznikom, s
katerim ima sklenjeno pogodbo o izvajanju del, najmanj tri zaposlene, ki
izpolnjujejo naslednje pogoje:
1.     
imajo najmanj izobrazbo naravoslovne smeri, pridobljeno po študijskem
programu druge stopnje, oziroma izobrazbo, ki ustreza ravni izobrazbe,
pridobljene po študijskih programih druge stopnje, in je v skladu z zakonom, ki
ureja slovensko ogrodje kvalifikacij, uvrščena na 8. raven,
2.     
imajo najmanj tri leta delovnih izkušenj s področij iz prvega odstavka
1. člena tega pravilnika,
3.     
skupaj izkazujejo poznavanje naslednjih področij:
- 
obračunavanje in poročanje o emisijah oziroma ponorih ogljika na
kmetijskih tleh,
- 
morfologija in kakovost kmetijskih tal,
- 
spremljanje stanja kmetijskih tal,
- 
obračunavanje in poročanje o emisijah toplogrednih plinov, amonijaka in
drugih onesnaževal zraka v kmetijstvu ter
- 
poznavanje metodike za potrebe poročanja o ponorih in emisijah v skladu
s predpisi Evropske unije, ki urejajo obračunavanje emisij in odvzemov
toplogrednih plinov, ki nastanejo pri dejavnostih v zvezi z rabo zemljišč,
spremembo rabe zemljišč in kmetijsko proizvodnjo.
(2) Ne glede na prejšnji
odstavek mora imeti eden izmed zaposlenih, ki usklajuje delo z ostalimi
zaposlenimi, najmanj izobrazbo naravoslovne smeri, pridobljeno po študijskem
programu tretje stopnje, oziroma izobrazbo, ki ustreza ravni izobrazbe,
pridobljene po študijskih programih tretje stopnje, in najmanj pet let delovnih
izkušenj s področja vsebin, ki so povezane s pripravo podnebnega poročila o
stanju v kmetijstvu.
4. člen
(način oblikovanja cene)
(1) V ceno urne
postavke izvajanja storitev zbiranja in obdelovanja podatkov za prikaz stanja
in aktivnosti iz podnebnega poročila o stanju v kmetijstvu so vključeni stroški
plač, prispevkov delodajalca, blaga in storitev.
(2) Cena urne postavke
za kabinetno delo znaša 33,41 eura neto.
(3) Za pripravo
podnebnega poročila o stanju v kmetijstvu je predvideno letno največ do 2000 ur
kabinetnega dela.
KONČNA DOLOČBA
5. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-385/2022/18
Ljubljana, dne 20. januarja 2023
EVA 2022-2330-0078
Irena Šinko
ministrica 
za kmetijstvo, gozdarstvo in prehrano