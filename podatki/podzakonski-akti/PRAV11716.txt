1. člen
(vsebina)
Ta pravilnik podrobneje določa posebne
pogoje o priznavanju organizacij proizvajalcev v sektorju sadja in zelenjave,
oljčnega olja in namiznih oljk ter hmelja (v nadaljnjem besedilu: organizacija
proizvajalcev) za izvajanje:
-       
Izvedbene Uredbe Komisije (EU) št. 543/2011, z dne 7. junija 2011 o
določitvi podrobnih pravil za uporabo Uredbe Sveta (ES) št. 1234/2007 za
sektorja sadja in zelenjave ter predelanega sadja in zelenjave (UL L št. 157 z
dne 15. 6. 2011, str. 1), zadnjič spremenjene z Delegirano uredbo Komisije
(EU) št. 499/2014 z dne 11. marca 2014 o dopolnitvi Uredbe (EU) št.
1308/2013 in (EU) št. 1306/2013 Evropskega parlamenta in Sveta s spreminjanjem
Izvedbene uredbe Komisije (EU) št. 543/2011 za sektorja sadja in zelenjave ter
predelanega sadja in zelenjave (UL L št. 145 z dne 16. 5. 2014, str. 5),
(v nadaljnjem besedilu: Uredba 543/2011/EU) in
-       
Uredbe (EU) št. 1308/2013 Evropskega parlamenta in Sveta z dne 17. decembra
2013 o vzpostavitvi skupne ureditve trgov kmetijskih proizvodov in razveljavitvi
uredb Sveta (EGS) št. 922/72, (EGS) št. 234/79, (ES) št. 1037/2001 in (ES) št.
1234/2007 (UL L št. 347 z dne 20. 12. 2013, str. 671), zadnjič spremenjene
z Uredbo (EU) št. 1310/2013 Evropskega parlamenta in Sveta z dne
17. decembra 2013 o določitvi nekaterih prehodnih določb glede podpore za
razvoj podeželja iz Evropskega kmetijskega sklada za razvoj podeželja (EKSRP),
o spremembi Uredbe (EU) št. 1305/2013 Evropskega parlamenta in Sveta glede
sredstev in njihove razdelitve za leto 2014 in o spremembi Uredbe Sveta (ES)
št. 73/2009 in uredb (EU) št. 1307/2013, (EU) št. 1306/2013 in (EU) št.
1308/2013 Evropskega parlamenta in Sveta v zvezi z njihovo uporabo v letu 2014
(UL L št. 347 z dne 20. 12. 2013, str. 865), (v nadaljnjem besedilu:
Uredba 1308/2013/EU).
2. člen
(proizvodi za katere se prizna
organizacija proizvajalcev)
Organizacija proizvajalcev po tem
pravilniku se prizna za različne proizvode znotraj skupin proizvodov: svežo
zelenjavo, sadje, svežo zelenjavo in sadje, oljčno olje, namizne oljke, oljčno
olje in namizne oljke ter hmelj.
3. člen
(namen)
Proizvajalci v sektorju sadja in zelenjave,
oljčnega olja in namiznih oljk ter hmelja lahko ustanovijo organizacijo
proizvajalcev za namen iz prvega odstavka 152. člena Uredbe 1308/2013/EU.
4. člen
(priznanje organizacij proizvajalcev)
(1) Minister, pristojen za kmetijstvo,
v skladu s 154. členom Uredbe 1308/2013/EU v štirih mesecih od prejema vloge za
priznanje organizacije proizvajalcev, ki so ji priložena dokazila iz drugega
odstavka tega člena, prizna organizacijo proizvajalcev, če vlagatelj izpolnjuje
pogoje iz Uredbe 1308/2013/EU in tega pravilnika.
(2) Vlogi za priznanje organizacije
proizvajalcev iz prejšnjega odstavka je treba priložiti naslednja dokazila:
-       
o številu članov v organizaciji proizvajalcev;
-       
o površini, na kateri člani pridelujejo proizvode iz 2. člena tega
pravilnika, pri čemer se mora površina ujemati s podatki iz zbirne vloge iz
predpisa, ki ureja izvajanje ukrepov kmetijske politike oziroma s podatki iz
registra kmetijskih gospodarstev;
-       
podpisana izjava članov o strinjanju, da se vključijo v organizacijo
proizvajalcev in da se strinjajo s statutom in pravili organizacije
proizvajalcev;
-       
opis strukture in dejavnosti vlagatelja, iz katere je razvidno, da ta
izpolnjuje vsaj enega od ciljev iz točke (c) prvega odstavka 152. člena Uredbe
1308/2013/EU in da izpolnjuje pogoj iz točke (c) prvega odstavka 154. člena
Uredbe 1308/2013/EU in
-       
statut organizacije proizvajalcev v skladu s 153. členom Uredbe
1308/2013/EU.
5. člen
(najmanjše število članov in najmanjša
površina)
(1) Pogoji za priznanje organizacije
proizvajalcev glede najmanjšega števila članov v organizaciji proizvajalcev
oziroma najmanjše površine, na kateri člani pridelujejo proizvode iz 2. člena
te uredbe, so:
-       
za svežo zelenjavo: najmanjše število članov 40 ali najmanjša površina
70 ha in najmanjše število članov 6;
-       
za sadje: najmanjše število članov 20 ali najmanjša površina 100 ha in
najmanjše število članov 6;
-       
za svežo zelenjavo in sadje: najmanjše število članov 50 ali najmanjša
površina 200 ha in najmanjše število članov 6;
-       
za oljčno olje: najmanjše število članov 20 in najmanjša površina 10 ha;
-       
za namizne oljke: najmanjše število članov 10 in najmanjša površina 5
ha;
-       
za oljčno olje in namizne oljke: najmanjše število članov 30 in
najmanjša površina 15 ha;
-       
za hmelj: najmanjše število članov 16 in najmanjša površina 120 ha.
(2) Ne glede na prejšnji odstavek so
pogoji glede najmanjšega števila članov oziroma najmanjše površine za priznanje
organizacije proizvajalcev polovico vrednosti, določene v prejšnjem odstavku,
če so vsi člani organizacije proizvajalcev vključeni v kontrolo ekološke
pridelave.
(3) Če so v organizacijo proizvajalcev
združeni tudi člani, ki so pravne osebe in jih v celoti ali delno sestavljajo
proizvajalci proizvodov, za katere je organizacija proizvajalcev priznana, se
izpolnjevanje pogojev iz prvega odstavka tega člena ugotavlja na podlagi
števila proizvajalcev proizvodov, za katere je organizacija proizvajalcev
priznana, in na podlagi seštevka površine vseh proizvajalcev, na kateri člani
pridelujejo proizvode iz 2. člena tega pravilnika.
(4) Pri izračunu najmanjše površine iz
prvega odstavka tega člena se pri sveži zelenjavi za 1 ha primerljive površine
upošteva 0,1 ha rastlinjakov.
(5) Pri izračunu najmanjše površine iz
prvega odstavka tega člena se pri sadju za 1 ha primerljive površine upošteva
0,2 ha površine zasajene s lupinarji in jagodičevjem.
6. člen
(posebni pogoji za sektor sadje in
zelenjava)
(1) Poleg pogojev za priznanje iz
prvega odstavka 4. člena tega pravilnika mora vlagatelj za priznanje
organizacije proizvajalcev v sektorju sadja in zelenjave izpolnjevati tudi
pogoje iz Uredbe 543/2011/EU.
(2) Dokazila iz četrte in pete alineje
drugega odstavka 4. člena tega pravilnika, ki so priloga vlogi za
priznanje organizacije proizvajalcev v sektorju sadja in zelenjave, morajo
izpolnjevati tudi dodatne pogoje iz 160. člena Uredbe 1308/2013/EU.
(3) V skladu s 155. členom Uredbe
1308/2013/EU in 27. členom Uredbe 543/2011/EU lahko za priznane organizacije
proizvajalcev v sektorju sadje in zelenjava določene dejavnosti izvajajo
zunanji izvajalci in podružnice, pod pogojem, da je organizacija proizvajalcev
še naprej odgovorna za izvajanje dejavnosti, prenesenih na zunanjega izvajalca.
(4) V skladu s 26.a členom Uredbe
Komisije (EU) št. 543/2011 lahko organizacija proizvajalcev v sektorju
sadje in zelenjava v statutu dovoli, da njeni člani prodajo do največ 11 %
svoje proizvodnje neposrednemu potrošniku za njegovo osebno uporabo.
(5) V skladu z 31. členom Uredbe
Komisije (EU) št. 543/2011 ima lahko posameznik ali pravna oseba, ki je
član organizacije proizvajalcev v sektorju sadje in zelenjava, največ 49 % vseh
glasovalnih pravic.
7. člen
(spremljanje izpolnjevanja pogojev za
priznanje organizacij proizvajalcev)
(1) Organizacija proizvajalcev mora
ministrstvu, pristojnemu za kmetijstvo, vsako leto do 15. aprila tekočega
leta sporočiti podatke za preteklo leto o:
-       
številu članov v organizaciji proizvajalcev,
-       
obsegu površin, na katerih člani pridelujejo proizvode iz 2. člena tega
pravilnika,
-       
spremembi strukture in dejavnosti organizacije proizvajalcev ter
spremembi statuta organizacije proizvajalcev iz 4. člena tega pravilnika.
(2) Podatki iz prejšnjega odstavka
služijo za potrebe preverjanja pogojev za priznanje organizacij proizvajalcev.
8. člen
(evidenca organizacij in skupin
proizvajalcev)
V evidenco organizacij in skupin
proizvajalcev iz 152. člena Zakona o kmetijstvu (Uradni list RS, št.
45/08, 57/12, 90/12 – ZdZPVHVVR in 26/14) se vpiše število članov v
organizaciji proizvajalcev in obseg površin, na katerih člani pridelujejo
proizvode iz 2. člena tega pravilnika.
9. člen
(prenehanje veljavnosti)
Z dnem uveljavitve tega pravilnika
prenehajo veljati:
-       
Pravilnik o vsebini in obliki programov dela in poročil organizacij
proizvajalcev oljčnega olja (Uradni list RS, št. 20/06),
-       
Pravilnik o pripravi programov dela, letnih dopolnil k programom in
poročil organizacij proizvajalcev hmelja (Uradni list RS, št. 98/04) in
-       
Pravilnik o vsebini operativnih programov dela, spremembah operativnih
programov dela in poročilih organizacij proizvajalcev za sadje in zelenjavo
(Uradni list RS, št. 133/06).
10. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-225/2014
Ljubljana, dne 3. decembra 2014
EVA 2013-2330-0091
Mag. Dejan Židan l.r.
minister
za kmetijstvo,
gozdarstvo in prehrano