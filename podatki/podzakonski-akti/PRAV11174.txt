1. člen
(vsebina)
Ta pravilnik določa način identifikacije in registracije
kopitarjev za izvajanje Uredbe Komisije (ES) št. 504/2008 z dne 6. junija
2008 o izvajanju direktiv Sveta 90/426/EGS in 90/427/EGS v zvezi z metodami za
identifikacijo kopitarjev (UL L št. 149 z dne 7. 6. 2008, str. 3), zadnjič
popravljene z Izvedbeno uredbo Komisije (EU) št. 1170/2014 z dne 29. oktobra
2014 o popravku slovenske različice Uredbe Komisije (ES) št. 504/2008 o
izvajanju direktiv Sveta 90/426/EGS in 90/427/EGS v zvezi z metodami za
identifikacijo kopitarjev (UL L št. 315 z dne 1. 11. 2014, str. 1), (v
nadaljnjem besedilu: Uredba 504/2008/ES).
2. člen
(izrazi)
Izrazi, uporabljeni v tem pravilniku, imajo naslednji pomen:
-       
identifikacija kopitarja je označitev kopitarja, vpis podatkov v
centralni register kopitarjev in izdaja identifikacijskega dokumenta za
kopitarja;
-       
imetnik kopitarja je imetnik v skladu s točko (a) drugega odstavka 2.
člena Uredbe 504/2008/ES;
-       
izdajatelj je organizacija v živinoreji, ki ima v skladu s predpisi, ki
urejajo živinorejo, podeljeno pooblastilo za izdajo identifikacijskih
dokumentov za kopitarje;
-       
pooblaščena organizacija je veterinarska organizacija, ki ima v skladu s
predpisom, ki ureja mrežo javne veterinarske službe in izvajalcev nalog
odobrenih veterinarjev, podeljeno koncesijo za izvajanje dejavnosti javne
veterinarske službe, ki niso financirane iz proračuna Republike Slovenije in
jih lahko izvaja na celotnem ozemlju Republike Slovenije.
3. člen
(vloga za identifikacijo kopitarja)
(1) Imetnik kopitarja mora izdajatelju v 28 dneh po
rojstvu kopitarja poslati vlogo za identifikacijo kopitarja, ki vsebuje naslednje
podatke:
1.     
o kopitarju: ime, datum in država rojstva, spol, osnovna barva dlake,
številka transponderja, če je že vstavljen, življenjska številka matere,
življenjska številka očeta, če je znan, vrsta kopitarja (konj, osel, mula,
mezeg, zebra);
2.     
status registriranega kopitarja ali kopitarja za rejo in rabo;
3.     
o lokaciji gospodarstva: poštni naslov; če ta ne obstaja, pa geografske
koordinate lokacije (N,E, po ETRS89). Če se lokacije ne da opredeliti z
geografskimi koordinatami, pa katastrsko občino in parcelno številko;
4.     
identifikacijska številka gospodarstva (za kmetijsko gospodarstvo:
KMG-MID in za gospodarstvo: G-MID), če obstaja;
5.     
o imetniku oziroma lastniku kopitarja: ime in priimek ter naslov oziroma
firmo in sedež ter enotno matično številko občana (v nadaljnjem besedilu: EMŠO)
oziroma matično številko poslovnega subjekta;
6.     
ob soglasju imetnika oziroma lastnika kopitarja podatki za stike
(elektronski naslov ali telefonske številke);
7.     
podpis imetnika kopitarja.
(2) Ne glede na prejšnji odstavek imetnik kopitarja
vloži vlogo za identifikacijo kopitarja, ki ni bil rojen v Republiki Sloveniji
in je v Republiko Slovenijo prišel s kobilo kot neodstavljeno žrebe, najpozneje
v 30 dneh po prihodu v Republiko Slovenijo.
(3) Izdajatelj mora podatke iz prvega odstavka tega
člena, vključno z datumom prejema vloge za identifikacijo kopitarja, vnesti v
centralni register kopitarjev iz 4. člena tega pravilnika najpozneje v sedmih
dneh po prejemu vloge za identifikacijo kopitarja.
(4) Na podlagi vpisa podatkov iz prvega odstavka tega
člena v centralni register kopitarjev in po označitvi kopitarja se na zahtevo
imetnika kopitarja izda potrdilo o označitvi.
(5) Izdajatelj imetniku kopitarja, ki je vložil vlogo za
identifikacijo kopitarja v skladu s tem členom, zagotovi označitev kopitarja
najpozneje v 120 dneh po prejemu vloge za identifikacijo kopitarja. Na zahtevo
imetnika kopitarja izdajatelj izda identifikacijski dokument za kopitarja
najpozneje v 30 dneh po označitvi ali prejemu zahteve, če gre kopitar v premik.
(6) Obrazec vloge iz prvega odstavka tega člena je
dostopen na spletnih straneh Uprave za varno hrano, veterinarstvo in varstvo
rastlin (v nadaljnjem besedilu: uprava).
4. člen
(centralni register kopitarjev)
(1) Za izvajanje 21. in 23. člena Uredbe 504/2008/ES se
v centralnem registru kopitarjev, ki je v skladu z zakonom, ki ureja
kmetijstvo, sestavljen iz evidence imetnikov kopitarjev in evidence kopitarjev,
poleg podatkov iz 21. člena Uredbe 504/2008/ES vodijo tudi podatki o imetnikih
in lastnikih kopitarjev iz prvega odstavka 140. člena Zakona o kmetijstvu (Uradni
list RS, št. 45/08, 57/12, 90/12 – ZdZPVHVVR in 26/14).
(2) Podatke iz prejšnjega odstavka ter njihove spremembe
v centralni register kopitarjev vpisujejo izdajatelji v skladu z Uredbo
504/2008/ES in tem pravilnikom.
(3) Centralni register kopitarjev se vodi v elektronski
obliki.
(4) Izpisi iz centralnega registra kopitarjev se enkrat
letno pošljejo imetnikom kopitarjev v elektronski ali pisni obliki. Imetnik
kopitarja mora podatke z izpisa pregledati in sporočiti morebitne spremembe
podatkov najpozneje v 30 dneh od prejema izpisa.
5. člen
(gospodarstvo, kjer se redijo kopitarji, in uveljavljanje
ukrepov kmetijske politike)
(1) Za namen izračuna letnega vnosa dušika in za
upoštevanje obtežbe na kmetijskem gospodarstvu ne glede na to, ali je imetnik
kopitarja član kmetije ali ne, in za namen uveljavljanja ukrepov kmetijske
politike se h kmetijskemu gospodarstvu štejejo vsi kopitarji, ki se nahajajo na
gospodarstvih, ki pripadajo temu kmetijskemu gospodarstvu.
(2) Če je iz uradnih evidenc razvidno, da se kopitar
redi na gospodarstvu, ki pripada kmetijskemu gospodarstvu, ki uveljavlja ukrepe
kmetijske politike, se ga za namen iz prejšnjega odstavka pripiše na kmetijsko
gospodarstvo po uradni dolžnosti.
(3) Nosilec kmetijskega gospodarstva, ki uveljavlja
ukrepe kmetijske politike, mora za kopitarje, ki se več kot 30 dni redijo
na gospodarstvu, ki pripada temu kmetijskemu gospodarstvu, sporočiti v
centralni register kopitarjev vse prihode kopitarjev na gospodarstvo.
(4) Nosilec kmetijskega gospodarstva ima za preverjanje
podatkov o kopitarjih, ki se nahajajo na njegovem gospodarstvu, pravico do
vpogleda v centralni register kopitarjev.
6. člen
(sporočanje sprememb podatkov v centralni register
kopitarjev)
(1) Če se spremeni lastnik kopitarja, morata dosedanji
in novi lastnik kopitarja najpozneje v sedmih dneh po spremembi lastništva
izdajatelju sporočiti podatke o spremembi. Dosedanji lastnik mora sporočiti:
osebno ime in naslov oziroma firmo in sedež dosedanjega in novega lastnika
kopitarja, življenjsko številko živali, datum spremembe lastništva ter podpis
dosedanjega lastnika kopitarja. Novi lastnik mora sporočiti: osebno ime in
naslov oziroma firmo in sedež ter EMŠO oziroma matično številko poslovnega
subjekta novega lastnika kopitarja, življenjsko številko živali, datum
spremembe lastništva, podatke za stik ter podpis novega lastnika kopitarja.
(2) Če se spremeni imetnik kopitarja, mora lastnik
kopitarja najpozneje v sedmih dneh po spremembi imetnika izdajatelju sporočiti
naslednje podatke: osebno ime in naslov oziroma firmo in sedež ter EMŠO oziroma
matično številko poslovnega subjekta novega imetnika kopitarja, s soglasjem
novega imetnika pa tudi podatke za stik ter podpis novega imetnika in lastnika
kopitarja.
(3) Če se spremeni gospodarstvo kopitarja, mora imetnik
kopitarja izdajatelju v 30 dneh po spremembi gospodarstva sporočiti podatke iz
3. ali 4. točke prvega odstavka 3. člena tega pravilnika. Šteje se, da se
gospodarstvo spremeni, če kopitar gospodarstvo zapusti za več kot 30 dni.
(4) Če se spremeni lastnik registriranega kopitarja,
mora novi lastnik kopitarja vlogi za spremembo lastnika priložiti tudi izdan
identifikacijski dokument ter dokazila o lastništvu.
(5) Izdajatelj mora podatke iz tega člena, vključno z
datumom prejema vloge o spremembi podatkov, vnesti v centralni register
kopitarjev najpozneje v sedmih dneh od prejema te vloge.
(6) Obrazec vloge o spremembi podatkov iz tega člena je
dostopen na spletnih straneh uprave in izdajatelja.
7. člen
(vstavitev transponderja)
(1) Za izvajanje 11. člena Uredbe 504/2008/ES se v
Republiki Sloveniji kopitarji označujejo s transponderji, ki vsebujejo oznako
države 705.
(2) V skladu s prvim odstavkom 11. člena Uredbe
504/2008/ES lahko vstavitev transponderja pri kopitarju opravi samo veterinar,
ki izvaja veterinarsko dejavnost pri pooblaščeni organizaciji.
8. člen
(analiza DNK)
(1) Ne glede na prvi odstavek 11. člena Uredbe
504/2008/ES in prejšnji člen se lahko kot nadomestna metoda v skladu z 12.
členom Uredbe 504/2008/EU uporabi analiza DNK, če imetnik kopitarja iz
veterinarskih ali etoloških razlogov nasprotuje označitvi s transponderjem in
če uporaba nadomestne metode v skladu z 12. členom Uredbe 504/2008/EU ni v
nasprotju s potrjenim rejskim programom za pasmo, ki ji kopitar pripada.
(2) Imetnik kopitarja poda zahtevek za uporabo
nadomestne metode iz prejšnjega odstavka v vlogi za identifikacijo kopitarja iz
prvega odstavka 3. člena tega pravilnika.
9. člen
(kopitarji za zakol)
(1) Če so izpolnjeni pogoji iz drugega odstavka 15.
člena Uredbe 504/2008/ES, se lahko kopitar, ki ni identificiran v skladu s 5.
členom Uredbe 504/2008/ES, prepelje z gospodarstva, kjer se je rodil,
neposredno v klavnico, če je označen na način iz 7. člena tega pravilnika ali
drugega odstavka tega člena in ima potrdilo iz četrtega odstavka 3. člena tega
pravilnika.
(2) V skladu z 12. členom Uredbe 504/2008/ES se za namen
iz prejšnjega odstavka kopitar lahko označi na naslednji način:
1.     
imetnik kopitarja je do roka iz prvega odstavka 3. člena tega pravilnika
v centralni register kopitarjev priglasil podatke iz prvega odstavka 3. člena
tega pravilnika ter opis žrebeta, ki vključuje navedbo oblike in položaja vsaj
treh telesnih znamenj;
2.     
starost žrebice ob žrebitvi je najmanj dve leti, pri kobili pa doba od
zadnje žrebitve ali abortusa ni krajša od 335 dni;
3.     
iz podatkov iz 1. točke tega odstavka je razvidno, da je oče žrebeta
licenciran žrebec ali samec na gospodarstvu;
4.     
imetnik kopitarja je najpozneje pred premikom ali prevozom kopitarja
vidno označil s številko potrdila iz četrtega odstavka 3. člena tega
pravilnika;
5.     
oznaka iz prejšnje točke je vidna z razdalje najmanj dveh metrov.
(3) Imetnik kopitarja podatke iz prejšnjega odstavka
sporoči izdajatelju ali neposredno v centralni register kopitarjev, pri čemer
se to sporočilo šteje kot vloga iz prvega odstavka 3. člena tega pravilnika.
(4) Izdajatelj mora podatke iz drugega odstavka tega
člena, vključno z datumom prejema vloge za identifikacijo kopitarja, v
centralni register kopitarjev vpisati najpozneje v sedmih dneh od prejema vloge
za identifikacijo.
10. člen
(prehodna določba)
(1) Postopki za izdajo identifikacijskih dokumentov,
začeti na podlagi Pravilnika o identifikaciji in registraciji kopitarjev
(Uradni list RS, št. 90/06), se končajo v skladu z dosedanjimi predpisi.
(2) Potrdilo o označitvi, izdano na podlagi Pravilnika o
identifikaciji in registraciji kopitarjev (Uradni list RS, št. 90/06), se šteje
za potrdilo iz četrtega odstavka 3. člena tega pravilnika.
11. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
identifikaciji in registraciji kopitarjev (Uradni list RS, št. 90/06).
12. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-435/2013
Ljubljana, dne 3. februarja 2015
EVA 2012-2330-0035
Mag. Dejan Židan l.r.
minister
za kmetijstvo, gozdarstvo in prehrano