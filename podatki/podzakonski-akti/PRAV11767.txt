1. člen
(vsebina pravilnika)
S tem pravilnikom se določajo pogoji, ki
jih mora izpolnjevati oseba, ki jo načelnik upravne enote (v nadaljnjem
besedilu: načelnik) pooblasti za sklepanje zakonske zveze (v nadaljnjem
besedilu: pooblaščena oseba), minimalni standardi uradnih prostorov za
sklepanje zakonske zveze (v nadaljnjem besedilu: uradni prostori) in njihovo
opremljenost ter kriteriji za njihovo določitev, način in postopek javnega in
slovesnega sklepanja zakonske zveze, višina in način plačila za pooblaščeno
osebo, načelnika in matičarja, ponovitev slovesnosti ob jubileju sklenitve
zakonske zveze ter druga vprašanja v zvezi s postopkom sklenitve zakonske
zveze.
2. člen
(pristojnost za sklepanje zakonske zveze)
Zakonska zveza se sklene pred načelnikom
ali od njega pooblaščene osebe ob navzočnosti matičarja.
3. člen
(imenovanje pooblaščene osebe)
Načelnik izda sklep, s katerim podeli
pooblastilo za sklepanje zakonske zveze osebi, ki izpolnjuje pogoje, določene s
tem pravilnikom.
4. člen
(pogoji za pooblaščeno osebo)
(1) Načelnik lahko za sklepanje
zakonske zveze pooblasti osebo, ki izpolnjuje naslednje pogoje:
-       
je državljan ali državljanka Republike Slovenije,
-       
v okolju uživa ugled in spoštovanje,
-       
aktivno obvlada slovenski jezik,
-       
ima sposobnost javnega nastopanja in
-       
je poslovno sposobna.
(2) Na območjih lokalnih skupnosti,
kjer sta poleg slovenskega jezika uradna jezika tudi italijanski ali madžarski
jezik, mora pooblaščena oseba aktivno znati jezik narodne skupnosti.
5. člen
(trajanje in prenehanje pooblastila
pooblaščeni osebi)
(1) Načelnik izda pooblaščeni osebi
pooblastilo za dobo največ štirih let. Pooblastilo preneha veljati pred iztekom
te dobe v naslednjih primerih:
-       
na zahtevo pooblaščene osebe,
-       
kadar pooblaščena oseba ne izpolnjuje več pogojev iz 4. člena tega
pravilnika,
-       
z odvzemom pooblastila zaradi neizpolnjevanja obveznosti pooblaščene
osebe ali
-       
zaradi drugih poslovnih oziroma organizacijskih razlogov po presoji
načelnika.
(2) Načelnik lahko izda osebi
pooblastilo tudi za enkratno sklenitev zakonske zveze. Pooblaščena oseba za
enkratno sklenitev zakonske zveze ni upravičena do plačila.
6. člen
(določitev in ukinitev uradnih prostorov)
(1) Javno in slovesno sklepanje
zakonske zveze poteka v uradnih prostorih, ki so določeni za sklepanje zakonske
zveze.
(2) Uradni prostori se določijo s
sklepom načelnika v soglasju z ministrom, pristojnim za upravo.
(3) Namembnost uradnih prostorov, ki
ne izpolnjujejo kriterija iz 7. člena tega pravilnika ali ki jih upravne enote
ne bodo več uporabljale v ta namen, se ukine s sklepom načelnika v soglasju z
ministrom, pristojnim za upravo.
7. člen
(kriterij za določitev uradnih prostorov)
(1) Načelnik določi najmanj en uradni
prostor.
(2) Seštevek stroškov najemnine,
obratovalnih stroškov, stroškov čiščenja in stroškov investicijskega vzdrževanja
za uradni prostor ne sme presegati 40 eurov na eno sklenitev zakonske zveze na
letni ravni.
8. člen
(dostop invalidnim osebam do uradnih
prostorov)
Dostop do uradnih prostorov mora biti
omogočen tudi invalidnim osebam.
9. člen
(minimalni standardi za uradne prostore
ter zagotavljanje sredstev)
(1) Uradni prostor mora biti svetel in
primerno urejen. Velikost uradnega prostora, ki bo določen za sklepanje
zakonske zveze, mora biti približno 40 m2.
(2) Uradni prostor mora biti opremljen
z mizo in stoli za bodoča zakonca ter priči. V uradnem prostoru morajo biti
postavljeni državni simboli skladno s predpisi, ki urejajo njihovo uporabo.
(3) Uradne prostore in sredstva za
izpolnjevanje z zakonom in s tem pravilnikom določenih standardov urejenosti
uradnih prostorov zagotavlja upravna enota iz sredstev za materialne stroške in
investicijsko vzdrževanje.
(4) Uradne prostore in sredstva lahko
upravna enota zagotovi tako, da z lastniki prostorov sklene sporazum o njihovi
neodplačni uporabi oziroma zagotavljanju.
(5) Izjemoma se lahko uradni prostori
v soglasju z ministrom, pristojnim za upravo, najamejo z odplačno pogodbo.
10. člen
(zagotovitev toaletnih prostorov in
prostora za pripravo)
V objektu, kjer poteka sklepanje zakonske
zveze, je potrebno zagotoviti toaletne prostore in prostor za pripravo na
sklenitev zakonske zveze.
11. člen
(sklepanje zakonske zveze na sedežu
upravne enote v času uradnih ur)
(1) Načelnik najmanj en dan v tednu v
času uradnih ur upravne enote zagotovi sklepanje zakonske zveze na sedežu
upravne enote.
(2) Prostor na sedežu upravne enote,
kjer se sklepa zakonska zveza, se določi s sklepom načelnika.
(3) Prostor, kjer se sklepa zakonska
zveza, mora biti svetel in primerno urejen. Velikost prostora je lahko manjša
od 40 m2. V prostoru morajo biti postavljeni državni simboli skladno s
predpisi, ki urejajo njihovo uporabo.
(4) Zakonska zveza na sedežu upravne
enote se sklene pred načelnikom ali od njega pooblaščene osebe, ki je zaposlena
na upravni enoti, ob navzočnosti matičarja. Če pri sklepanju zakonske zveze ni
mogoče zagotoviti navzočnosti načelnika ali od njega pooblaščene osebe, ki je
zaposlena na upravni enoti, se zakonska zveza na sedežu upravne enote lahko
sklene pred pooblaščeno osebo, ki ni zaposlena na upravni enoti.
(5) Načelnik ali od njega pooblaščena
oseba in matičar morajo biti urejenega videza.
(6) Če načelnik za sklepanje zakonske
zveze ne more zagotoviti prostora na sedežu upravne enote, se najmanj en dan v
tednu v času uradnih ur upravne enote zagotovi sklepanje zakonske zveze v
uradnem prostoru, o čemer s sklepom odloči načelnik.
12. člen
(uradni čas za sklepanje zakonske zveze ob
sobotah)
(1) Zakonska zveza se sklepa v času,
ki ga določi načelnik. Načelnik zagotovi sklepanje zakonske zveze ob sobotah v
časovnem razponu najmanj pet ur, katerega določi med 10.00 in 19.00 uro.
(2) Matičar ob prijavi sklenitve
zakonske zveze bodočima zakoncema ponudi proste termine, pri čemer je potrebno
zagotoviti, da si sklenitve zakonske zveze sledijo v strnjenem časovnem
zaporedju.
(3) (črtan).
13. člen
(dejanje sklenitve zakonske zveze)
(1) Načelnik ali pooblaščena oseba
mora bodoča zakonca seznaniti s pravicami in dolžnostmi, ki izhajajo iz zakona,
ki ureja zakonsko zvezo in družinska razmerja.
(2) Nadaljnjo vsebino poročnega
nagovora pripravi načelnik ali pooblaščena oseba glede na okoliščine posameznega
primera.
(3) Načelnik ali pooblaščena oseba
razglasi, da je zakonska zveza sklenjena ter zakoncema izroči izpisek iz
matičnega registra o sklenjeni zakonski zvezi v slovesni mapi.
14. člen
(trajanje obreda)
Obred sklenitve zakonske zveze traja v
povprečju 20 minut, med dvema obredoma pa mora biti zagotovljen najmanj 10
minutni odmor.
15. člen
(zunanji izgled načelnika, pooblaščene
osebe in matičarja)
Načelnik ali pooblaščena oseba in matičar
morajo biti slovesnega in urejenega videza. Ob sklepanju zakonske zveze nosi
načelnik ali pooblaščena oseba insignijo z državnim grbom ali grb Republike
Slovenije, matičar ob sklepanju zakonske zveze nosi grb Republike Slovenije.
Grb Republike Slovenije mora biti na levi strani v prsni višini.
16. člen
(sklepanje zakonske zveze izven uradnih
prostorov zaradi opravičljivih razlogov)
(1) Načelnik lahko z odločbo dovoli
sklenitev zakonske zveze izven uradnih prostorov, če to zahtevata bodoča
zakonca in navedeta za to opravičljive razloge.
(2) Opravičljivi razlogi, ki
upravičujejo sklenitev zakonske zveze izven uradnih prostorov, so tisti, ki
onemogočajo prisotnost bodočih zakoncev v uradnih prostorih (na primer huda
bolezen).
(3) Sklenitev zakonske zveze iz prvega
odstavka tega člena ne predstavlja povečanih stroškov za bodoča zakonca.
17. člen
(sklepanje zakonske zveze izven uradnih
prostorov ali izven uradnega časa za sklepanje zakonske zveze iz drugih
razlogov)
(1) Sklenitev zakonske zveze izven
uradnih prostorov ali izven uradnega časa za sklepanje zakonske zveze se dovoli
tudi iz drugih razlogov glede na možnosti posamezne upravne enote.
(2) Bodoča zakonca, ki zaprosita za
sklenitev zakonske zveze po prejšnjem odstavku, morata prijavi za sklenitev
zakonske zveze, poleg zahtevanih listin, priložiti tudi soglasje za uporabo
lokacije za sklenitev zakonske zveze. Vloga za sklenitev zakonske zveze se
vloži 30 dni pred nameravano sklenitvijo zakonske zveze.
(3) V primeru sklenitve zakonske zveze
po prvem odstavku tega člena bodoča zakonca krijeta stroške za sklenitev
zakonske zveze v znesku 170,00 eurov. Bodoča zakonca morata te stroške
poravnati najmanj pet dni pred sklenitvijo zakonske zveze, sicer se sklenitev
zakonske zveze ne izvede.
(4) Stroški iz prejšnjega odstavka se
določijo z odločbo, s katero se dovoli sklenitev zakonske zveze.
(5) Znesek iz tretjega odstavka tega
člena se nakaže na podračun upravne enote 639 in se uporabi za pokrivanje
stroškov, ki jih ima upravna enota pri sklenitvi zakonske zveze izven uradnega
prostora ali izven uradnega časa za sklepanje zakonske zveze.
17.a člen
(sklepanje zakonske zveze na praznik ali
dela prost dan)
Zakonska zveza se ne sklepa na dan, ki je
praznik ali dela prost dan v
Republiki Sloveniji, razen če je praznik ali dela prost dan na soboto.
18. člen
(zagotovitev slovesnosti v primeru
sklenitve zakonske zveze izven uradnih prostorov)
V primeru sklenitve zakonske zveze izven
uradnih prostorov se oprema za uradno dejanje sklepanja zakonske zveze uporabi
v izvedbi, ki je lokaciji primerna.
19. člen
(ponovitev slovesnosti)
(1) Določbe tega pravilnika se
smiselno uporabljajo za ponovitev slovesnosti ob jubileju sklenitve zakonske
zveze (v nadaljnjem besedilu: ponovitev slovesnosti), na primer ob petindvajseti,
petdeseti, šestdeseti in sedemdeseti obletnici sklenitve zakonske zveze, ko je
podan srebrn, zlati, biserni ali diamantni jubilej.
(2) Ponovitev slovesnosti se opravi na
podlagi prijave zakoncev pri pristojnem matičarju upravne enote, v kateri
navedeta datum in kraj sklenitve zakonske zveze.
(3) Zakonca za ponovitev slovesnosti
krijeta stroške v znesku 170,00 eurov. Zakonca morata te stroške poravnati
najmanj pet dni pred ponovitvijo slovesnosti, sicer se ponovitev slovesnosti ne
izvede.
(4) Znesek iz prejšnjega odstavka se
nakaže ne podračun upravne enote 639 in je namenjen zagotovitvi slovesnosti obreda.
20. člen
(višina in način plačila pooblaščene
osebe, načelnika in matičarja)
(1) Izplačilo pooblaščeni osebi, ki ni
zaposlena na upravni enoti, se opravi na podlagi podjemne pogodbe. Pooblaščena
oseba je za sklenitev zakonske zveze upravičena do plačila v višini 40,00
eurov, za vsako naslednjo opravljeno sklenitev zakonske zveze na isti dan pa v
višini 5,00 eurov.
(2) Kadar se sklepanje zakonske zveze
opravlja ob sobotah ali izven poslovnega časa upravne enote, sta matičar in
pooblaščena oseba, ki je zaposlena na upravni enoti, upravičena do plačila
nadur. V nadurno delo se šteje tudi priprava na delo. Matičar in pooblaščena
oseba, ki je zaposlena na upravni enoti, sta za pripravo na delo upravičena do
plačila največ dveh nadur za prvo sklenitev zakonske zveze na isti lokaciji.
(3) Kadar sklenitev zakonske zveze
opravlja načelnik upravne enote ob sobotah ali izven poslovnega časa upravne
enote, veljajo glede plačila enake določbe kot za matičarja, razen glede
sredstev in povračil iz četrtega in petega odstavka tega člena.
(4) Matičar je vsake 3 leta upravičen
do sredstev za nakup svečane obleke v višini do največ 190,00 eurov, po
predložitvi računa, ki dokazuje nakup svečane obleke. Evidenco o sredstvih vodi
upravna enota.
(5) Za urejenost na dan sklepanja
zakonske zveze pripada matičarju povračilo stroškov v višini do največ
40,00 eurov, po predložitvi računa, ki dokazuje stroške, nastale za potrebe
urejenosti matičarja. Sredstva zagotavlja upravna enota.
(6) V primeru sklenitve zakonske zveze
po 11. členu tega pravilnika matičarju ne pripada povračilo stroškov za
urejenost iz prejšnjega odstavka.
21. člen
(usklajevanje)
Nominalne vrednosti iz tretjega odstavka
17. člena, tretjega odstavka 19. člena in prvega, četrtega in petega odstavka
20. člena tega pravilnika se usklajujejo v mesecu februarju na podlagi
objavljenega indeksa rasti cen življenjskih potrebščin v obdobju
januar–december minulega leta. Odredbo o valorizaciji objavi minister,
pristojen za družino, v Uradnem listu Republike Slovenije. Valorizirani zneski
veljajo od meseca marca dalje.
22. člen
(izbira izvajalca)
(1) Ministrstvo, pristojno za družino,
na podlagi javnega naročila izbere izvajalca, ki zagotovi dobavo grba Republike
Slovenije, insignij in slovesnih poročnih map.
(2) Sredstva za dobavo grba Republike
Slovenije, insignij in slovesnih poročnih map zagotavlja ministrstvo, pristojno
za družino.

Pravilnik o sklepanju zakonske zveze (Uradni
list RS, št. 67/13) vsebuje naslednje prehodne in
končne določbe:
»PREHODNE IN KONČNE DOLOČBE
23. člen
(začasno
neusklajevanje)
Ne glede na 21. člen tega pravilnika se nominalne
vrednosti iz tretjega odstavka 17. člena, tretjega odstavka 19. člena in
prvega, četrtega in petega odstavka 20. člena tega pravilnika do vključno leta,
ki sledi letu, v katerem gospodarska rast preseže 2,5 odstotka bruto družbenega
proizvoda, ne usklajujejo.
24. člen
(začasno
nezagotavljanje sredstev za dobavo grba Republike Slovenije, insignij in
slovesnih poročnih map)
(1) Ne glede na 22. člen tega
pravilnika ministrstvo, pristojno za družino, od uveljavitve tega pravilnika do
vključno leta, ki sledi letu, v katerem gospodarska rast preseže
2,5 odstotka bruto družbenega proizvoda, ne zagotavlja sredstev za dobavo
grba Republike Slovenije, insignij in slovesnih poročnih map.
(2) V obdobju, v katerem se ne
zagotavljajo sredstva za dobavo slovesnih poročnih map, se izpisek iz matičnega
registra o sklenjeni zakonski zvezi ne izroči v slovesni mapi.
25. člen
(preverjanje
izpolnjevanja kriterija za uradne prostore in rok za ukinitev uradnih
prostorov)
Upravne enote v roku enega leta po
uveljavitvi tega pravilnika preverijo, ali uradni prostori izpolnjujejo
kriterij, ki je določen v 7. členu tega pravilnika. Če kriterij ni izpolnjen,
se namembnost uradnih prostorov, določenih za sklepanje zakonske zveze, ukine s
sklepom načelnika v soglasju z ministrom, pristojnim za upravo.
26. člen
(postopki v že
začetih zadevah)
(1) Vloge za sklenitev zakonske zveze
in ponovitev slovesnosti, ki so bile vložene pred uveljavitvijo tega
pravilnika, se obravnavajo po določbah Pravilnika o sklepanju zakonske zveze
(Uradni list RS, št. 71/03, 131/04, 73/05, 55/07, 31/08 in 52/12).
(2) Vloge za določitev uradnih
prostorov, ki so jih upravne enote predložile v soglasje ministru, pristojnemu
za upravo, pred uveljavitvijo tega pravilnika, se obravnavajo po določbah
Pravilnika o sklepanju zakonske zveze (Uradni list RS, št. 71/03, 131/04,
73/05, 55/07, 31/08 in 52/12).
27. člen
(določitev
uradnih prostorov pred preverjanjem izpolnjevanja kriterijev)
Vloge za določitev uradnih prostorov, ki
jih upravne enote predložijo v soglasje ministru, pristojnemu za upravo, po
uveljavitvi tega pravilnika in pred preverjanjem izpolnjevanja kriterija za
uradne prostore po 25. členu tega pravilnika, se obravnavajo po določbah
Pravilnika o sklepanju zakonske zveze (Uradni list RS, št. 71/03, 131/04, 73/05,
55/07, 31/08 in 52/12).
28. člen
(povračilo
sredstev za nakup svečane obleke)
Matičarji so do sredstev za nakup svečane
obleke iz četrtega odstavka 20. člena tega pravilnika prvič upravičeni po
preteku treh let od zadnjega povračila, ki so ga prejeli po drugem odstavku 14.
člena Pravilnika o sklepanju zakonske zveze (Uradni list RS, št. 71/03, 131/04,
73/05, 55/07, 31/08 in 52/12).
29. člen
(začasno
znižanje povračila stroškov za urejenost)
Ne glede na peti odstavek 20. člena tega
pravilnika pripada matičarju za urejenost na dan sklepanja zakonske zveze do
vključno leta, ki sledi letu, v katerem gospodarska rast preseže 2,5 odstotka
bruto družbenega proizvoda povračilo stroškov v višini do največ 30,00 eurov,
po predložitvi računa, ki dokazuje stroške, nastale za potrebe urejenosti
matičarja.
30. člen
(ugotavljanje
gospodarske rasti)
Gospodarsko rast v skladu s 23. členom,
prvim odstavkom 24. člena ter prejšnjim členom tega pravilnika ugotovi
Statistični urad Republike Slovenije. Sklep o ugotovitvi, da je gospodarska
rast presegla 2,5 odstotka bruto domačega proizvoda, vlada objavi v Uradnem
listu Republike Slovenije do 30. septembra leta, ki sledi letu, v katerem
gospodarska rast preseže 2,5 odstotka bruto domačega proizvoda.
31. člen
(neuporaba
določil za uradne prostore)
Določbe 8. člena, prvega odstavka 9. člena
in 10. člena tega pravilnika se ne uporabljajo za tiste uradne prostore, ki so
jih upravne enote prevzele v uporabo od občinskih upravnih organov na podlagi
103. člena Zakona o upravi (Uradni list RS, št. 67/94, 20/95 – odl. US, 29/95 –
ZPDF, 80/99 – ZUP, 52/02 – ZDU-1 in 56/02).
32. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o sklepanju zakonske zveze (Uradni list RS, št. 71/03,
131/04, 73/05, 55/07, 31/08 in 52/12).
33. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o sklepanju
zakonske zveze (Uradni list RS, št. 32/15) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po
objavi v Uradnem listu
Republike Slovenije.«.