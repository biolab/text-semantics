I. SPLOŠNE DOLOČBE
1. člen
(zavarovanje in varstveni cilji)
(1) Območje glinokopnih bajerjev z okolico na Bobovku
pri Kranju se zavaruje kot Naravni rezervat glinokopnih bajerjev z okolico na
Bobovku pri Kranju (v nadaljnjem besedilu: naravni rezervat).
(2) Varstveni cilj naravnega rezervata je ohranitev
močvirskega ekosistema treh opuščenih glinokopnih bajerjev, sladkovodnih
habitatnih tipov, zlasti tistih, ki se prednostno ohranjajo v ugodnem stanju (v
nadaljnjem besedilu: habitatni tipi), kopenskih, močvirskih in vodnih
prostoživečih domorodnih rastlinskih in živalskih vrst (v nadaljnjem besedilu:
rastlinske in živalske vrste) in njihovih habitatov, ki so pomembni za
ohranjanje biotske raznovrstnosti. Cilj naravnega rezervata je tudi spoznavanje
in doživljanje narave.
(3) Namen naravnega rezervata je s pravili ravnanj in
izvajanjem varstvenih in upravljavskih nalog dosegati varstveni cilj iz
prejšnjega odstavka. Namen naravnega rezervata je tudi omogočiti obiskovanje z
urejanjem in vzdrževanjem infrastrukture za obiskovanje ter omogočiti
trajnostni razvoj območja.
2. člen
(vsebina)
Ta uredba določa območje naravnega rezervata, varstvene režime,
pravila ravnanja, razvojne usmeritve, način upravljanja naravnega rezervata,
naloge upravljanja in način njihovega izvajanja, delitev ustanoviteljskih
pravic in obveznosti, način financiranja ter izvajanje nadzora v naravnem
rezervatu.
3. člen
(ustanovitelja)
Ustanovitelja naravnega rezervata sta Vlada Republike
Slovenije (v nadaljnjem besedilu: vlada) in Mestna občina Kranj (v nadaljnjem
besedilu: občina).
II. OBMOČJE NARAVNEGA REZERVATA
4. člen
(opis območja)
(1) Naravni rezervat obsega tri opuščene glinokopne
bajerje – Čukovo jamo, Krokodilnico in Ledvičko. Glinokopni bajerji in obvodne
površine so zaraščeni z vodno oziroma kopensko vegetacijo, katere pestrost nudi
življenjski prostor številnim vodnim in obvodnim živalskim vrstam, med njimi
tudi občasnim migratornim vrstam. V zahodnem delu naravnega rezervata se
menjavajo travniki in drevesne mejice, vse skupaj pa zaključuje potok Milka.
Vzhodno od glinokopnih bajerjev se nahajajo travniki in gozd, ki ima v
nižinskem delu, kjer meji s Čukovo jamo, značaj močvirnega gozda.
(2) Glinokopna bajerja Krokodilnica z obrežjem in
Ledvička sta območji naravovarstveno najvrednejših habitatnih tipov in sta
prednostno namenjena uresničevanju varstva in ohranjanja naravnih vrednot,
ugodnega stanja rastlinskih in živalskih vrst ter njihovih habitatov.
(3) Glinokopni bajerji z okolico na Bobovku pri Kranju
so naravna vrednota državnega pomena (id. št. 13), del ekološko
pomembnega območja Brdo – grad pri Kranju (id. št. 25600) in del
posebnega varstvenega območja grad Brdo – Preddvor (SI3000219).
5. člen
(meja naravnega rezervata in ureditvena situacija)
(1) Meja naravnega rezervata in ureditvena situacija je
določena na karti na podlagi DKN in ortofoto posnetka (DOF050, 2011) v merilu
1:2.000.
(2) Karta iz prejšnjega odstavka se v izvirniku hrani
pri ministrstvu, pristojnem za ohranjanje narave (v nadaljnjem besedilu:
ministrstvo). Dvojniki se hranijo tudi pri Mestni občini Kranj in krajevno
pristojni upravni enoti. Karta iz prejšnjega odstavka se v digitalni obliki
hrani na ministrstvu kot del registra zavarovanih območij.
(3) Meja naravnega rezervata iz prvega odstavka tega
člena je informativno prikazana tudi na publikacijski karti v merilu 1:3.500,
ki je kot priloga sestavni del te uredbe.
III. VARSTVENI REŽIMI IN RAZVOJNE USMERITVE
6. člen
(varstveni režim)
Prepovedani so vsi posegi, dejavnosti in ravnanja, ki bi lahko
spremenili hidrološke, geomorfološke in ekološke razmere na območju naravnega
rezervata in vplivali na poslabšanje ugodnega stanja ogroženih in zavarovanih
rastlinskih in živalskih vrst, njihovih habitatov in habitatnih tipov ali
povzročili spremembo lastnosti, zaradi katerih je del narave opredeljen za
naravno vrednoto in posebno varstveno območje, zlasti pa je prepovedano:
1.     
odvzemati rastline prostoživečih vrst in njihove dele ter gozdne sadeže
iz narave, razen invazivnih tujerodnih vrst;
2.     
naseljevati, doseljevati ali gojiti živali in rastline tujerodnih vrst;
3.     
loviti, nabirati, vznemirjati, preganjati ali uničevati živali
prostoživečih vrst in njihove razvojne oblike;
4.     
hoditi in voziti se s kolesi zunaj urejenih poti;
5.     
voziti se z vozili na motorni pogon;
6.     
kopati se in drsati;
7.     
vlagati in loviti ribe;
8.     
pluti s plovili;
9.     
taboriti, šotoriti, postavljati začasna bivalna vozila, kuriti in
urejati prostore za piknike;
10.  
puščati pse s povodca;
11.  
metati ali drugače sprožiti eksplozivna telesa, izvajati glasno glasbo
ali drugače povzročati hrup, ki je večji od predpisanih vrednosti s področja
varstva pred hrupom;
12.  
izvajati zemeljska dela – zlasti odkopavati ali zasipavati teren,
odstranjevati zemljo, rušo ali kamninsko podlago;
13.  
postavljati objekte in naprave za vadbo ali rekreacijo;
14.  
postavljati ograje, s katerimi se preprečuje dostopnost do naravnega
rezervata;
15.  
postavljati reklamne ali druge table, znamenja ali svetlobne napise in
osvetljevati naravno okolje;
16.  
graditi nove objekte in postavljati začasne objekte in
17.  
graditi nove energetske, telekomunikacijske in prometne infrastrukturne
ureditve, razen ureditev, ki so namenjene oskrbi lokalnih odjemalcev.
7. člen
(izjeme od varstvenih režimov)
(1) Ne glede na prepovedi iz prejšnjega člena je, v
skladu z varstvenimi cilji te uredbe in v skladu z izdanim vodnim dovoljenjem, na
območju Čukove jame dovoljeno:
-       
vlagati in loviti ribe,
-       
kopati in drsati se,
-       
pluti s čolni ali drugimi manjšimi plovili brez motorja.
(2) Ne glede na prepovedi iz prejšnjega člena je v
skladu z varstvenimi cilji te uredbe na območjih, ki so za ta namen določena na
karti iz prvega odstavka 5. člena te uredbe, dovoljeno izvajati naslednje
dejavnosti:
-       
taboriti, šotoriti, postavljati začasna bivalna vozila, kuriti in
urejati prostore za piknike;
-       
izvajati zemeljska dela, zlasti odkopavati ali zasipavati teren,
odstranjevati zemljo, rušo ali kamninsko podlago za namene ureditve parkirišč
in dostopnih poti ter športnih ali otroških igrišč;
-       
postavljati objekte in naprave za vadbo ali rekreacijo;
-       
postavljati usmerjevalne, informacijske in izobraževalne table z namenom
naravoslovne opreme stez in poti;
-       
graditi nove objekte in postavljati začasne objekte, kot so določeni na
karti iz prvega odstavka 5. člena te uredbe, in
-       
ustavljati in parkirati motorna vozila.
(3) Ne glede na prepovedi iz prejšnjega člena se lahko v
skladu z varstvenimi cilji te uredbe:
-       
izvajajo ukrepi varstva narave in naravovarstvene naloge ter gradijo ali
postavljajo objekti in naprave, ki so namenjene varovanju in obiskovanju
naravnega rezervata;
-       
izvaja kmetijska in gozdarska dejavnost v tradicionalni intenzivnosti in
praksi;
-       
izvajajo naloge obveznih gospodarskih javnih služb na področju urejanja
voda v skladu s sprejetimi načrti oziroma programi izvajanja teh javnih služb
in
-       
izvajajo ukrepi, s katerimi se preprečujejo ali zmanjšujejo negativni
vplivi na naravni rezervat iz okolice in se kot naravovarstveni pogoji ali
usmeritve opredelijo v dovoljenjih, soglasjih, mnenjih ali naravovarstvenih
smernicah.
(4) Naravovarstvene naloge iz prve alineje prejšnjega
odstavka so aktivnosti in ravnanja, ki so namenjeni doseganju varstvenih ciljev
te uredbe in so določeni v petletnem načrtu delovanja in urejanja naravnega
rezervata (npr. vzdrževanje habitatnih tipov z uravnavanjem zaraslosti
vegetacije, vodnih režimov, odvzemanje ali odstranjevanje rastlin ali živali
tujerodnih vrst).
8. člen
(varstvene in razvojne usmeritve za izvajanje športnega
ribolova v komercialnem ribniku Čukova jama)
(1) Za vzdrževanje vodnega režima je treba upoštevati:
-       
ohranja naj se sedanja količina vode, vodnega režima ni dovoljeno
spreminjati;
-       
ohranjajo naj se naravna kakovost vode, količina hranilnih snovi in
fizikalno-kemijske lastnosti vode,
-       
ohranja naj se sedanji vir vode, novi dotoki in odtoki naj se ne urejajo.
(2) Pri poseganju v vodno telo je treba upoštevati:
-       
kakršnokoli poseganje v vodno telo, ki bi spremenilo splošne življenjske
pogoje v vodnem telesu in vplivnem oziroma prispevnem območju, ni dovoljeno;
-       
na severozahodni obali je na dele obale brez obrežne vegetacije možno
postaviti lesene pomole, ki bodo služili ribolovu in dostopu do vode, na
območjih, ki so za ta namen določena na karti iz prvega odstavka 5. člena
te uredbe;
-       
na zahodni in severni obali je možno urediti obstoječa ribolovna mesta;
-       
v celoti se ohranja vodna in obrežna vegetacija vzhodne obale, na tem
delu obale se ne izvaja športni ribolov v komercialnem ribniku in ne urejajo
ribolovna mesta in dostopi do njih;
-       
vzdrževalna dela na objektih in ureditvah se lahko izvajajo od julija do
decembra.
(3) Pri izvajanju športnega ribolova v komercialnem
ribniku je treba upoštevati:
-       
v komercialnem ribniku Čukova jama se lahko naenkrat nahaja največ 1.800
kg ciprinidnih vrst z namenom športnega ribolova;
-       
vnos tujerodnih vrst rib, dvoživk in drugih vodnih živali ni dovoljen;
-       
izlov se izvaja le kot športni ribolov v komercialnem ribniku, druge
metode se ne smejo uporabljati;
-       
ni dovoljeno izvajati ribiških tekmovanj;
-       
športni ribolov v komercialnem ribniku naj se izvaja organizirano, in
sicer na označenih in urejenih mestih z ustreznim ribolovnim redom;
-       
vnos hranil in zdravil ni dovoljen;
-       
apnenje in gnojenje nista dovoljeni.
(4) Ne glede na varstvene in razvojne usmeritve,
določene v prvem, drugem in tretjem odstavku tega člena, mora izvajalec
športnega ribolova v komercialnem ribniku za to pridobiti vodno dovoljenje v
skladu z zakonodajo, ki ureja izvajanje vodne pravice.
9. člen
(razvojne usmeritve in pravila ravnanja)
(1) Na območju naravnega rezervata se spodbujajo
aktivnosti, ki prispevajo k spoznavanju naravne vrednote in doživljanju narave.
(2) Vsako ravnanje, poseg in dejavnost v naravnem
rezervatu je treba izvajati v obsegu, času in na način ter z uporabo tehničnih
pripomočkov in sredstev, ki je v skladu z varstvenimi cilji te uredbe.
(3) Načrti, programi in drugi akti upravljanja, rabe
oziroma gospodarjenja z naravnimi dobrinami v naravnem rezervatu morajo biti
usklajeni s to uredbo.
(4) V naravnem rezervatu je treba rekreacijo in
sprehajalce usmerjati v za to namenjena območja, s čimer se ustvarjajo mirne
cone.
IV. NALOGE UPRAVLJANJA NARAVNEGA REZERVATA
10. člen
(upravljanje naravnega rezervata)
(1) Naravni rezervat nima posebnega upravljavca.
(2) Vlada in občina izvajata ustanoviteljske pravice in
obveznosti tako, da skupaj financirata upravljanje naravnega rezervata, pri
čemer:
-       
vlada zagotavlja sredstva za naloge iz 1. točke tretjega odstavka
tega člena,
-       
občina zagotavlja sredstva za naloge iz 2. točke tretjega odstavka
tega člena.
(3) Posamezne naloge upravljanja v naravnem rezervatu
izvajata:
1.     
Organizacija, pristojna za ohranjanje narave:
- 
spremlja stanje naravnih vrednot in biotske raznovrstnosti v naravnem
rezervatu;
- 
izvaja ukrepe varstva, akcije in intervencije, s katerimi se
preprečujejo škodljivi vplivi na naravno vrednoto ali izboljšuje stanje;
- 
sodeluje z občino.
2.     
Občina:
- 
namešča in vzdržuje znake za označevanje naravnega rezervata, s katerimi
se označi in predstavi naravna vrednota oziroma naravni rezervat ter usmerja
obisk;
- 
vzpostavlja in vzdržuje infrastrukturo, s katero se usmerjajo obiskovalci,
preprečujejo ali blažijo negativni vplivi obiskovanja in ogledovanja ter
omogoča varnost obiskovalcev in zagotavlja prehodnost urejenih poti;
- 
skrbi za predstavljanje naravnega rezervata, ozaveščanje javnosti o
vrednosti in pomenu naravne vrednote oziroma naravnega rezervata;
- 
spremlja ravnanja, posege in dejavnosti na območju naravnega rezervata;
- 
pripravlja petletni načrt delovanja in urejanja naravnega rezervata;
- 
sodeluje z organizacijo, pristojno za ohranjanje narave.
(4) Naloge upravljanja naravnega rezervata se izvajajo v
skladu s petletnim načrtom delovanja in urejanja naravnega rezervata, v katerem
se opredeli zlasti prednostni red izvajanja nalog upravljanja in urejanja
naravnega rezervata v zvezi z obiskovanjem in ogledovanjem, fizično zaščito ali
drugimi ukrepi varstva.
(5) Predlog petletnega načrta delovanja in urejanja
naravnega rezervata pripravi in potrdi občina po predhodni pridobitvi in
obravnavi mnenj in predlogov lastnikov zemljišč na območju naravnega rezervata
ter uskladitvi z ministrstvom in organizacijo, pristojno za ohranjanje narave.
(6) Organizacija, pristojna za ohranjanje narave, naloge
iz 1. točke tretjega odstavka tega člena vključi v letni program dela in
poročilo o izvajanju letnega programa dela za preteklo leto.
11. člen
(pogodba o varstvu)
Za izvajanje nalog iz druge in četrte alineje 2. točke
tretjega odstavka prejšnjega člena lahko občina s pooblaščenim predstavnikom
lastnikov zemljišč na območju naravnega rezervata sklene pogodbo o varstvu.
V. FINANCIRANJE
12. člen
(finančni viri)
Finančni viri za upravljanje naravnega rezervata so:
-       
državni proračun,
-       
občinski proračun,
-       
donacije in dotacije,
-       
sredstva, pridobljena na podlagi razpisanih projektov,
-       
drugi viri.
VI. NADZOR
13. člen
(inšpekcijski nadzor)
Nadzor nad izvajanjem te uredbe opravljajo pristojni
inšpektorji, naravovarstveni nadzorniki in policija v skladu z zakonom, ki
ureja ohranjanje narave, in občinska redarska služba.
VII. PREHODNI DOLOČBI IN KONČNA DOLOČBA
14. člen
(priprava prvega petletnega načrta delovanja in urejanja
naravnega rezervata)
Prvi petletni načrt delovanja in urejanja naravnega rezervata
mora občina pripraviti v enem letu po uveljavitvi te uredbe.
15. člen
(uskladitev z občinskim prostorskim aktom)
Občina mora po uveljavitvi te uredbe uskladiti občinske
prostorske akte z vsebino te uredbe, ki se nanaša na meje naravnega rezervata,
ureditveno situacijo, varstvene režime in razvojne usmeritve.
16. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-16/2016
Ljubljana, dne 5. maja 2016
EVA 2015-2550-0010
Vlada Republike Slovenije
dr. Miroslav Cerar l.r.
Predsednik

Priloga 1:
Publikacijska karta