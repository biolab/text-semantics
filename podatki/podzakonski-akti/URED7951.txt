1. člen
(vsebina)
S to uredbo se za izvajanje Izvedbene uredbe Komisije (EU)
2019/317 z dne 11. februarja 2019 o določitvi načrta izvedbe in ureditve
pristojbin na enotnem evropskem nebu ter razveljavitvi izvedbenih uredb (EU)
št. 390/2013 in (EU) št. 391/2013 (UL L št. 56 z dne 25. 2. 2019, str. 1; v
nadaljnjem besedilu: Izvedbena uredba 2019/317/EU) določajo pristojni organ in
njegove obveznosti, uporaba Izvedbene uredbe 2019/317/EU na terminalih, območje
zaračunavanja na rutah, vključitev ugotovljenih stroškov v stroškovne osnove,
drugi prihodki, leti, oproščeni plačila pristojbin na rutah, zavrnitev storitev
izvajanja služb zračnega prometa ter prekrški.
2. člen
(pristojni organ)
(1) Nadzor nad izvajanjem Izvedbene uredbe 2019/317/EU in te
uredbe opravlja Javna agencija za civilno letalstvo Republike Slovenije (v
nadaljnjem besedilu: agencija).
(2) Obveznosti države članice za predložitev podatkov,
informacij in drugih dokumentov iz Izvedbene uredbe 2019/317/EU Evropski
komisiji izpolnjuje agencija.
(3) Obveznosti države članice glede posvetovanj iz Izvedbene
uredbe 2019/317/EU izpolnjuje agencija.
3. člen
(pomen izrazov)
Izrazi, uporabljeni v tej uredbi, pomenijo enako kot izrazi,
uporabljeni v Izvedbeni uredbi 2019/317/EU.
4. člen
(uporaba Izvedbene uredbe 2019/317/EU na terminalih)
Izvedbena uredba 2019/317/EU se uporablja za navigacijske
službe zračnega prometa na terminalih z 80.000 premiki ali več na leto po pravilih
instrumentalnega letenja (IFR) v zračnem prevozu.
5. člen
(določitev območja zaračunavanja na rutah)
V Republiki Sloveniji je eno območje zaračunavanja za
storitve navigacijskih služb zračnega prometa na rutah.
6. člen
(vključitev ugotovljenih stroškov v stroškovno osnovo)
V stroškovno osnovo za pristojbine na rutah se vključijo
ugotovljeni stroški, ki so povezani z izvajanjem navigacijskih služb zračnega
prometa, kot so določeni v točkah (a) do (c) v drugem pododstavku prvega
odstavka 22. člena Izvedbene uredbe 2019/317/EU.
7. člen
(drugi prihodki)
V skladu s točko (b) tretjega odstavka 25. člena Izvedbene
uredbe 2019/317/EU se od ugotovljenih stroškov kot »drugi prihodki« ne
odštejejo v letu »n« pridobljeni prihodki izvajalcev navigacijskih služb zračnega
prometa, ki so pridobljeni od komercialnih dejavnosti.
8. člen
(leti, oproščeni plačila pristojbin na rutah)
(1) Poleg letov iz tretjega odstavka 31. člena Izvedbene
uredbe 2019/317/EU se plačila pristojbin na rutah oprostijo tudi:
-       
vojaški leti, izvedeni za potrebe Nata,
-       
vojaški leti držav članic Nata, ki niso članice Eurocontrola, vojaški
leti držav članic Eurocontrola ob načelu vzajemnosti, vojaški leti tretjih
držav pa le, če tako določa mednarodna pogodba,
-       
leti, izvedeni izključno zaradi preverjanja ali preskušanja opreme, ki
se uporablja ali je namenjena za uporabo kot zemeljska pomoč navigaciji v
zračnem prometu, razen leti zaradi postavitve zadevnega zrakoplova,
-       
leti po pravilih vizualnega letenja,
-       
humanitarni leti, ki jih odobri ustrezen pristojni organ,
-       
policijski leti.
(2) Za izvajanje šestega odstavka 31. člena Izvedbene uredbe
2019/317/EU kritje stroškov storitev, ki so jih izvajalci navigacijskih služb
zračnega prometa opravili v okviru letov, oproščenih plačila pristojbin na
rutah, zagotavljajo:
-       
ministrstvo, pristojno za promet, za lete iz tretjega odstavka 31. člena
Izvedbene uredbe 2019/317/EU ter lete iz tretje, četrte in pete alineje
prejšnjega odstavka,
-       
ministrstvo, pristojno za obrambo, za lete iz prve in druge alineje
prejšnjega odstavka ter ne glede na prejšnjo alinejo za lete iz točk (a) in (b)
tretjega odstavka 31. člena Izvedbene uredbe 2019/317/EU ter iz tretje in
četrte alineje prejšnjega odstavka, kadar lete izvajajo vojaški zrakoplovi,
-       
ministrstvo, pristojno za notranje zadeve, za policijske lete iz šeste
alineje prejšnjega odstavka.
(3) Za izvajanje tega člena organi iz prejšnjega odstavka
sklenejo z javnim podjetjem Kontrola zračnega prometa Slovenije, d. o. o., ki
vodi in vzdržuje skupno stroškovno osnovo za Republiko Slovenijo v skladu z
zakonom, ki ureja izvajanje navigacijskih služb zračnega prometa, dogovor, v
katerem se uredi povračilo stroškov.
9. člen
(zavrnitev storitev izvajanja služb zračnega prometa)
(1) Izvajalec služb zračnega prometa lahko zavrne
zagotavljanje storitev na zračnih poteh in terminalih operatorju, ki dolguje
plačilo pristojbin za storitve navigacijskih služb zračnega prometa, ki so mu
bile v preteklosti zagotovljene, če skupni dolg znaša najmanj 5.000 eurov in
dolg traja najmanj tri mesece.
(2) Izvajalec služb zračnega prometa ne sme zavrniti
zagotavljanja storitev, če bi taka zavrnitev lahko vplivala na varnost zračnega
prometa, če se je posamezni let zrakoplova operatorja iz prejšnjega odstavka že
začel ali če gre za državne zrakoplove.
(3) Razen če je med izvajalcem službe zračnega prometa in
operatorjem dogovorjeno drugače, izvajalec služb zračnega prometa znova
zagotavlja storitev takoj, ko operator v celoti plača dolg.
(4) Izvajalec služb zračnega prometa o zavrnitvi
zagotavljanja storitev iz prvega odstavka tega člena nemudoma obvesti
ministrstvo, agencijo, obratovalca letališča, na katerem se je izvedla
zavrnitev zagotavljanja storitve, in Eurocontrol.
(5) Zavrnitev zagotavljanja službe zračnega prometa se izvaja
v skladu z navodilom, ki ga izda minister, pristojen za promet, in se objavi na
način, običajen v letalstvu.
10. člen
(prekršek operatorja)
(1) Z globo od 2.000 do 4.000 eurov se za prekršek kaznuje
pravna oseba operatorja, ki v nasprotju s tretjim odstavkom 33. člena Izvedbene
uredbe 2019/317/EU nemudoma in v celoti ne plača vseh pristojbin za storitve
navigacijskih služb zračnega prometa.
(2) Z globo od 1.000 do 3.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 1.000 do 3.000 eurov se za prekršek iz prvega
odstavka tega člena kaznuje odgovorna oseba pravne osebe ali odgovorna oseba
samostojnega podjetnika posameznika ali odgovorna oseba posameznika, ki
samostojno opravlja dejavnost.
11. člen
(prekršek izvajalca storitev upravljanja zračnega
prometa/izvajanja navigacijskih služb)
(1) Z globo od 1.000 do 5.000 eurov se za prekršek kaznuje
pravna oseba izvajalca storitev upravljanja zračnega prometa/izvajanja
navigacijskih služb, ki v nasprotju s tretjim odstavkom 20. člena Izvedbene
uredbe 2019/317/EU uporabi prihodke iz pristojbin na rutah za financiranje
komercialnih dejavnosti.
(2) Z globo od 300 do 500 eurov se za prekršek iz prejšnjega
odstavka kaznuje odgovorna oseba pravne osebe.
12. člen
(višina globe v hitrem prekrškovnem postopku)
Za prekrške iz te uredbe se sme v hitrem postopku izreči
globa tudi v znesku, ki je višji od najnižje predpisane globe, določene s to
uredbo.
KONČNI DOLOČBI
13. člen
(prenehanje veljavnosti)
Z dnem uveljavitve te uredbe prenehata veljati Odredba o
pristojbinah na zračnih poteh (Uradni list RS, št. 77/95, 42/97 in 18/01 –
ZLet) in Sklep o oprostitvi plačila pristojbin na zračnih poteh v slovenskem
zračnem prostoru za vojaške zrakoplove Nata in njegovih držav članic ter za
vojaške zrakoplove držav članic Eurocontrol (Uradni list RS, št. 58/02).
14. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00710-37/2019
Ljubljana, dne 9. januarja 2020
EVA 2019-2430-0047
Vlada Republike Slovenije
Marjan Šarec
predsednik