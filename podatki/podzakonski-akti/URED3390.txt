1. člen
(vsebina)
Ta uredba v skladu z Uredbo Evropskega
parlamenta in Sveta (ES) št. 725/2004 z dne 31. marca 2004 o povečanju zaščite
na ladjah in v pristaniščih (UL L št. 129 z dne 29. 4. 2004; v nadaljnjem
besedilu: Uredba (ES) 725/2004) in Direktivo Evropskega parlamenta in Sveta
2005/65/ES z dne 26. oktobra 2005 o krepitvi varnosti v pristaniščih (UL L
št. 310 z dne 25. 11. 2005, str. 28) ureja način, organizacijo in organe,
pristojne za izvajanje zaščitnih ukrepov zoper namerna protizakonita dejanja na
ladjah in v pristaniščih (v nadaljnjem besedilu: zaščitni ukrepi).
2. člen
(določitev pristanišča)
(1) Zaščitni ukrepi se izvršujejo na
območju koprskega tovornega pristanišča. V primerih, določenih na podlagi
stopenj zaščite, se zaščitni ukrepi izvajajo tudi v ostalih pristaniščih.
(2) Območje koprskega tovornega pristanišča
je določeno s koncesijskim aktom o upravljanju koprskega tovornega pristanišča,
opravljanju pristaniške dejavnosti, podelitvi koncesije za upravljanje,
vodenje, razvoj in redno vzdrževanje pristaniške infrastrukture v tem
pristanišču. Območja drugih pristanišč so določena z akti o določitvi
pristanišč.
(3) Ta uredba se ne uporablja za vojaške
objekte v pristaniščih.
3. člen
(določitev organov)
(1) Uprava Republike Slovenije za pomorstvo
je pristojna za koordinacijo, implementacijo in monitoring izvajanja zaščitnih
ukrepov za vsa pristanišča iz prejšnjega člena ter za stike z organi držav
članic Evropske unije, Komisijo ES in Mednarodno pomorsko organizacijo, za
olajšanje sodelovanja, spremljanje in obveščanje o izvajanju zaščitnih ukrepov.
Uprava Republike Slovenije za pomorstvo je organ za zaščito v vseh
pristaniščih, razen v pristanišču iz prvega odstavka 5. člena te uredbe.
(2) Uprava Republike Slovenije za
pomorstvo je pristojna za pripravo varnostne ocene pristanišča v skladu s
prilogo I, ki je sestavni del te uredbe.
(3) Policija odobri varnostni načrt
pristanišča in vse njegove spremembe ter ga pregleda najmanj enkrat na pet let.
(4) Inšpekcijski nadzor nad izvajanjem
zaščitnih ukrepov na ladjah opravlja pomorska inšpekcija.
(5) Inšpekcijski nadzor nad izvajanjem
varnostnega načrta pristanišča in izvajanjem zaščitnih ukrepov v pristanišču
opravlja inšpektorat, pristojen za notranje zadeve.
(6) Organi, odgovorni za izvajanje
zaščitnih ukrepov v skladu s to uredbo, lahko sodelujejo pri izvajanju usposabljanja
iz petega odstavka 5. člena te uredbe.
(7) Policija in Uprava Republike
Slovenije za pomorstvo sodelujeta ter se redno obveščata o izvajanju zaščitnih
ukrepov.
(8) Carinski organi sodelujejo s
Policijo in Upravo Republike Slovenije za pomorstvo pri izvajanju zaščitnih
ukrepov v okviru svojih pristojnosti. Po potrebi sodelujejo pri tem tudi drugi
državni organi v okviru svojih pristojnosti.
(9) Uradne osebe se pri opravljanju nadzora
izkažejo s službeno izkaznico.
3.a člen
(varnostni načrt pristanišča)
(1) V varnostnem načrtu pristanišča se
za vsako izmed različnih stopenj zaščite določijo:
a)       
obvezni postopki,
b)       
ukrepi, ki jih je treba sprejeti,
c)       
dejavnosti, ki jih je treba opraviti.
(2) Varnostni načrt pristanišča se
sestavi v skladu s prilogo II, ki je sestavni del te uredbe.
4. člen
(določitev obveznosti organov)
(1) Policija v sodelovanju z Upravo
Republike Slovenije za pomorstvo določi stopnje zaščite na ladjah in v pristaniščih
v skladu z mednarodnim kodeksom za zaščito ladij in pristanišč.
(2) Policija sporoči trenutno stopnjo
zaščite in vsako njeno spremembo pristaniškemu častniku za zaščito iz četrtega
odstavka 5. člena te uredbe.
(3) Ministrstvo, pristojno za pomorstvo,
imenuje organizacijo, pristojno za izvajanje zaščitnih ukrepov, ki jih lahko
izvaja na podlagi mednarodnega kodeksa o zaščiti ladij in pristanišč. Pri
imenovanju organizacije se upošteva pogoje, določene v mednarodnem kodeksu o
zaščiti ladij in pristanišč ter prilogi IV, ki je sestavni del te uredbe.
(4) Uprava Republike Slovenije za pomorstvo
vsaki dve leti presoja delovanje organizacij, pristojnih za izvajanje zaščitnih
ukrepov iz prejšnjega odstavka, v skladu z mednarodnim kodeksom o zaščiti ladij
in pristanišč.
5. člen
(določitev obveznosti ladij in pristanišč)
(1) Upravljalec koprskega tovornega
pristanišča mora pripraviti varnostni načrt pristanišča oziroma njegove
spremembe in v skladu z njim izvajati zaščitne ukrepe. Upravljalec koprskega
tovornega pristanišča je organ za zaščito koprskega tovornega pristanišča.
(2) Ladje, za katere se uporablja Uredba
(ES) 725/2004, morajo pripraviti varnostno oceno ladje in varnostni načrt ladje
ter njihove spremembe in izvajati zaščitne ukrepe.
(3) Na ladjah in v pristaniščih se
varnostni načrt pristanišča oziroma varnostni načrt ladje ne sme izvajati, če
ni predhodno potrjen oziroma niso potrjene njegove spremembe.
(4) Vsako pristanišče mora imenovati
osebo, ki je odgovorna za zaščito v njem, in je kontaktna oseba za zadeve v
zvezi z zaščito pristanišča (pristaniški častnik za zaščito). Pristaniškega
častnika za zaščito potrdi Uprava Republike Slovenije za pomorstvo.
(5) Osebe, odgovorne za izvajanje
zaščitnih ukrepov na ladjah in pristaniščih v skladu s to uredbo, se morajo
ustrezno usposabljati v skladu s prilogo III, ki je sestavni del te uredbe.
(6) Posamezniki morajo ravnati skladno z
zaščitnimi ukrepi iz prvega in drugega odstavka tega člena.
6. člen
(prekrški)
(1) Z globo od 4.000 do 40.000 eurov se kaznuje
za prekršek pravna oseba ali samostojni podjetnik posameznik:
1.    
(črtana);
2.    
(črtana);
3.    
če ne pripravi varnostnega načrta pristanišča oziroma sprememb načrta
ali ga ne izvaja (prvi odstavek 5. člena);
4.    
če ne pripravi varnostne ocene ladij ali sprememb ocene (drugi odstavek
5. člena);
5.    
če ne pripravi varnostnega načrta ladij ali sprememb načrta (drugi
odstavek 5. člena);
6.    
če ne izvaja varnostnega načrta ladij (drugi odstavek 5. člena);
7.    
če ne imenuje pristaniškega častnika za zaščito (četrti odstavek 5.
člena);
8.    
če se osebe, odgovorne za izvajanje zaščitnih ukrepov na ladjah in
pristaniščih v skladu s to uredbo, ne usposabljajo ustrezno (peti odstavek 5.
člena).
(2) Z globo od 2.000 do 4.000 eurov se
kaznuje tudi odgovorna oseba pravne osebe ali samostojnega podjetnika
posameznika, ki stori prekršek iz prejšnjega odstavka.
(3) Z globo od 200 do 800 eurov se kaznuje
posameznik, ki ne ravna v skladu z zaščitnimi ukrepi (šesti odstavek 5. člena).
6.a člen
(prekrškovni organ)
Za odločanje o prekrških iz 3. točke prvega
odstavka prejšnjega člena je pristojen inšpektorat, pristojen za notranje
zadeve. Za odločanje o prekrških iz 4., 5., 6., 7. in 8. točke prvega odstavka prejšnjega člena je pristojna Uprava Republike Slovenije za pomorstvo.

Priloga
I – Varnostna ocena pristanišča
Priloga
II – Varnostni načrt pristanišča
Priloga
III – Osnovne zahteve usposabljanja
Priloga
IV – Pogoji, ki jih mora izpolnjevati priznana organizacija, pristojna za
izvajanje zaščitnih ukrepov

Uredba o izvajanju zaščitnih ukrepov na ladjah
in v pristaniščih (Uradni list RS, št. 64/04)
vsebuje naslednjo prehodno in končno določbo:
»7. člen
(prehodna
določba)
(1) Globe, določene s to uredbo, se do dne
začetka uporabe Zakona o prekrških (Uradni list RS, št. 7/03) v postopku o
prekršku izrekajo kot denarne kazni v mejah, ki so določene z Zakonom o
prekrških (Uradni list SRS, št. 25/83, 36/83 – popr., 42/85, 2/86 – popr.,
47/87 in 5/90 ter Uradni list RS, št. 10/91, 13/93, 66/93, 35/97, 73/97 –
odločba US, 87/97, 73/98, 31/00, 24/01 in 7/03 – ZP-1).
(2) Globe, določene s to uredbo, se začnejo
odgovorni osebi samostojnega podjetnika posameznika izrekati z dnem začetka
uporabe Zakona o prekrških (Uradni list RS, št. 7/03).
8. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne 1. julija
2004.«.

Uredba o spremembah in dopolnitvah Uredbe o
izvajanju zaščitnih ukrepov na ladjah in v pristaniščih (Uradni list RS, št. 41/07) vsebuje naslednjo končno določbo:
»9. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi in dopolnitvah Uredbe o
izvajanju zaščitnih ukrepov na ladjah in v pristaniščih (Uradni list RS, št. 68/12) vsebuje naslednjo končno določbo:
»4. člen
Ta uredba začne veljati petnajsti dan po
objavi v Uradnem listu Republike Slovenije.«.