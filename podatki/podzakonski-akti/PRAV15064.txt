1. člen
(predmet)
Ta pravilnik določa vrsto in postopek sofinanciranja
integriranega medkrajevnega in mestnega linijskega prevoza potnikov, ki ga kot
gospodarsko javno službo izvajajo samoupravne lokalne skupnosti (v nadaljnjem
besedilu: vlagatelj).
2. člen
(odločanje o vlogi)
(1) Družba za upravljanje javnega potniškega prometa (v
nadaljnjem besedilu: družba) pri odločanju o vlogi za izdajo dovoljenja za
izvajanje integrirane linije (v nadaljnjem besedilu: vloga) glede na standard
dostopnosti, kot je določen v Uredbi o načinu izvajanja gospodarske javne
službe javni linijski prevoz potnikov v notranjem cestnem prometu, o koncesiji
te javne službe in o ureditvi sistema enotne vozovnice (Uradni list RS, št.
109/21, 181/21, 54/22 – ZUJPP, 56/22 in 48/23) upošteva naslednje:
1.     
ali je predlagan obseg izvajanja storitev manjši od standarda
dostopnosti,
2.     
ali je predlagan obseg izvajanja storitev nad standardom dostopnosti,
3.     
ali je predlagano izvajanje storitev za navezana naselja, ki ne dosegajo
pragov po standardu dostopnosti.
(2) Družba pri odločanju o vlogi upošteva predlagano
obliko tarifiranja, pri čemer presoja o naslednjih možnih oblikah:
1.     
ali se storitve obračunavajo po tarifi IJPP, ki je edina tarifa pri
obračunu storitev za prevoz potnikov,
2.     
ali je sprejemanje vozovnice po tarifi IJPP obvezno, poleg te tarife pa
obstaja še izvajalčeva lastna tarifa za obračun storitev za prevoz potnikov,
3.     
ali obstaja samo izvajalčeva lastna tarifa za obračun storitev za prevoz
potnikov.
3. člen
(sofinanciranje storitev in izdaja dovoljenja)
(1) Vlagatelj vlogi priloži:
-       
mobilnostno analizo, iz katere izhaja, ali predlagana integrirana linija
zagotavlja navezanost naselja ali naselij, ki bi po standardu dostopnosti
morala biti navezana, a tega gospodarska javna služba in tirni prevoz potnikov ne
zagotavljata ali ne zagotavljata v zadostnem obsegu glede na standard
dostopnosti, ter ali predlagana linija objektivno vpliva na prevoz potnikov
gospodarske javne službe, ki jo na državni ravni zagotavlja družba;
-       
ekonomsko analizo, ki vsebuje predlagano analizo tarifnih oblik in
delitve prihodkov, skupaj s predlogom obsega sofinanciranja, če ga vlagatelj
predlaga.
(2) Družba na podlagi mobilnostne in ekonomske analize iz
prejšnjega odstavka ugotovi upravičenost vloge ter izda dovoljenje za izvajanje
integrirane linije, ki je izdano največ za obdobje trajanja koncesijskih
pogodb.
(3) Poleg dovoljenja za izvajanje integrirane linije lahko
družba, če ugotovi, da je vloga za sofinanciranje upravičena, odloči tudi o
obsegu sofinanciranja, pri čemer mora v vsakem primeru določiti zgornjo mejo
letnega sofinanciranja. Družba lahko odločitev o obsegu sofinanciranja za čas
izdanega dovoljenja z izdajo nove odločitve naknadno zniža, zviša ali
sofinanciranje ustavi, upoštevaje razpoložljiva sredstva za prihodnja
proračunska obdobja.
(4) Zgornja meja sofinanciranja ne sme presegati financiranja
gospodarske javne službe, ki bi jo družba morala zagotavljati, če se
integrirane linije ne bi izvajale.
(5) Družba pri odločanju o sofinanciranju iz tretjega
odstavka tega člena upošteva elemente glede na standard dostopnosti in
predlagano obliko tarifiranja, pri čemer lahko izda odločitev o polnem obsegu
sofinanciranja zgolj v primerih iz 1. točke prvega in 1. točke drugega odstavka
prejšnjega člena.
(6) Družba pri odločanju o sofinanciranju iz tretjega
odstavka tega člena upošteva elemente glede na standard dostopnosti in
predlagano obliko tarifiranja, pri čemer izda dovoljenje o delnem obsegu
sofinanciranja v primerih iz:
-       
1. točke prvega odstavka in 2. točke drugega odstavka prejšnjega člena,
-       
2. točke prvega odstavka in 1. točke drugega odstavka prejšnjega člena,
-       
2. točke prvega odstavka in 2. točke drugega odstavka prejšnjega člena,
-       
3. točke prvega odstavka in 1. točke drugega odstavka prejšnjega člena,
-       
3. točke prvega odstavka in 2. točke drugega odstavka prejšnjega člena.
(7) Družba pri odločanju o sofinanciranju iz tretjega
odstavka tega člena upošteva elemente glede na standard dostopnosti in
predlagano obliko tarifiranja, pri čemer izda dovoljenje o brez sofinanciranja
v primerih iz:
-       
1. točke prvega odstavka in 3. točke drugega odstavka prejšnjega člena,
-       
2. točke prvega odstavka in 3. točke drugega odstavka prejšnjega člena,
-       
3. točke prvega odstavka in 3. točke drugega odstavka prejšnjega člena.
PREHODNA IN KONČNA DOLOČBA
4. člen
(ureditev razmerij sofinanciranja)
Dovoljenja za izvajanje integriranih linij in razmerja
sofinanciranj integriranih linij, ki so bila veljavno sklenjena v času pred
uveljavitvijo tega pravilnika, ostanejo v veljavi do njihovega izteka, vendar
najpozneje do začetka izvajanja novih koncesij.
5. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-121/2023/19
Ljubljana, dne 25. julija 2023
EVA 2023-2570-0048
Mag. Bojan Kumer
minister
za okolje, podnebje in energijo