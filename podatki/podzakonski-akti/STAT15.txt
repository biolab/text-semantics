I. SPLOŠNE DOLOČBE
1. člen
Notarska zbornica Slovenije (v nadaljnjem
besedilu: zbornica) je poklicna organizacija notarjev, ki skrbi za ugled,
verodostojnost in razvoj notariata, zastopa interese notarjev, notarskih pomočnikov
in notarskih pripravnikov ter opravlja druge z zakonom, drugimi predpisi,
statutom in akti zbornice določene naloge.
2. člen
Člani zbornice so poleg notarjev obvezno
tudi notarski pomočniki.
3. člen
Zbornica je pravna oseba.
Zbornico zastopa njen predsednik.
V odsotnosti predsednika zbornice, zastopa
zbornico podpredsednik zbornice.
4. člen
Sedež zbornice je v Ljubljani.
Pečat zbornice je okrogel z napisom:
”Notarska zbornica Slovenije, Ljubljana”.
Na sredini pečata je grb Republike
Slovenije.
5. člen
Zbornica sodeluje z notarskimi zbornicami
drugih držav in se povezuje v mednarodne organizacije notarjev.
II. NALOGE ZBORNICE
6. člen
Zbornica opravlja svoje naloge preko svojih
organov.
III. ORGANI ZBORNICE
7. člen
Organi zbornice so:
1.     
skupščina
2.     
predsednik zbornice
3.     
izvršni odbor
4.     
nadzorni odbor
5.     
disciplinska komisija I. stopnje
6.     
disciplinska komisija II. stopnje.
Skupščina zbornice
8. člen
Skupščina zbornice:
1.     
sprejema statut ter njegove spremembe in dopolnitve;
2.     
sprejema kodeks notarske etike;
3.     
sprejema poslovnik o svojem delu;
4.     
obravnava predlog ministra za pravosodje o določitvi notarske tarife;
5.     
sprejema finančni načrt in potrjuje zaključni račun;
6.     
voli in razrešuje predsednika zbornice; člane izvršnega in nadzornega
odbora; predsednika in člane disciplinske komisije I. stopnje ter njihove
namestnike; člana in njegovega namestnika disciplinske komisije II. stopnje ter
člana državnega sveta – predstavnika samostojnih poklicev;
7.     
imenuje in razrešuje člane komisij in odborov, ki jih ustanovi kot svoja
delovna telesa;
8.     
odloča o višini vpisnine, članarine in drugih prispevkih zbornice;
9.     
obravnava poročilo o delu izvršnega in nadzornega odbora;
10.  
odloča o uporabi denarnih kazni;
11.  
sprejema pravilnik o finančnem poslovanju, pravilnik o strokovnem
izpopolnjevanju ter obvezna navodila v zvezi s poslovanjem notarja;
12.  
odloča o vstopu zbornice v mednarodne notarske organizacije;
13.  
obravnava poročilo izvršnega odbora o delu zbornice v preteklem letu;
14.  
opravlja druge naloge, določene z zakonom, statutom in drugimi akti
zbornice.
9. člen
Zasedanje skupščine je najmanj enkrat
letno. Skupščino skliče predsednik zbornice.
Izvršni odbor ali predsednik zbornice lahko
skliče skupščino po potrebi, mora pa jo sklicati, če to zahteva najmanj 20
notarjev. V tem primeru izvršni odbor skliče skupščino najkasneje v 30 dneh po
prejemu pismene zahteve za sklic skupščine.
Skupščina sprejema svoje odločitve z večino
glasov navzočih notarjev.
Notarski pomočniki sodelujejo pri delu
skupščine brez pravice glasovanja.
Skupščina je sklepčna, če je navzočih več kot
polovica notarjev.
Sklic skupščine s predlogom dnevnega reda
mora biti poslan članom skupščine najmanj 8 dni pred dnem, določenim za začetek
dela skupščine. Sklicu mora biti predloženo gradivo za delo skupščine.
Glasovanje na skupščini je javno, če ni s
tem statutom ali s poslovnikom o delu skupščine drugače določeno.
Skupščina uredi svoje poslovanje s
poslovnikom.
9.a člen
Skupščina se izvede z neposredno navzočimi
notarji.
Ne glede na prejšnji odstavek se lahko v
primeru naravne ali druge hujše nesreče, ob večjih epidemijah ali podobnih
večjih izrednih dogodkih, ko izvedba skupščine z osebno navzočimi notarji
pomeni tveganje za zdravje ali varnost notarjev in je to nujno zaradi sprejetja
odločitev, s katerimi ni mogoče odlašati, skupščina izvede na daljavo.
O sklicu in izvedbi skupščine na daljavo
odloča izvršni odbor zbornice.
9.b člen
Skupščina na daljavo je skupščina, na
kateri notarji sodelujejo prek varne videopovezave z uporabo
informacijsko-komunikacijske tehnologije, ki omogoča razpravo in glasovanje na
daljavo.
Informacijsko-komunikacijska tehnologija iz
prejšnjega odstavka omogoča prenos in snemanje slike in zvoka ali samo zvoka
celotne skupščine v realnem času takšne kakovosti, da je mogoče brez vsakršnega
dvoma ugotoviti identiteto notarjev, ki sodelujejo na skupščini. Skupščina na
daljavo se snema. Prijava na skupščino šteje za soglasje k snemanju skupščine.
Identiteto na skupščini prisotnih notarjev
preveri predsednik zbornice ali od njega pooblaščena oseba. Predsednik zbornice
ali od njega pooblaščena oseba lahko identiteto preveri tudi na podlagi
kvalificiranega potrdila za elektronski podpis ali kvalificiranega potrdila za
elektronski žig.
Notar ali notarski pomočnik, ki želi
sodelovati na skupščini na daljavo, mora opraviti prijavo na skupščino pri
zbornici najpozneje eno uro pred začetkom skupščine.
Pri ugotavljanju sklepčnosti skupščine na
daljavo se za prisotne štejejo notarji, ki na skupščini sodelujejo prek varne
videopovezave z uporabo informacijsko-komunikacijske tehnologije in so pravočasno
opravili prijavo na skupščino.
Vsak sodelujoči na skupščini na daljavo
mora sam zagotoviti, da je njegova komunikacijska naprava povezana v omrežje,
ki omogoča varno videopovezavo in uporabo informacijsko-komunikacijske
tehnologije iz prvega odstavka tega člena.
Predsednik in organi skupščine na daljavo
podpišejo zapisnik skupščine na daljavo bodisi z elektronskim podpisom bodisi s
kvalificiranim elektronskim podpisom ali kvalificiranim elektronskim žigom.
Avdio-video posnetki skupščine na daljavo se
lahko obdelujejo izključno za namene dokazovanja vsebine in poteka skupščine
ter izvrševanja glasovalne pravice. Posnetki se ohranijo najmanj pet let.
10. člen
Delo skupščine vodi delovno predsedstvo, ki
ga izvoli skupščina na predlog predsednika zbornice.
Delovno predsedstvo sestavljajo predsednik,
dva člana in zapisnikar.
Do izvolitve delovnega predsedstva vodi
delo skupščine predsednik zbornice.
11. člen
Skupščina s tajnim glasovanjem voli in
razrešuje predsednika zbornice, člane izvršnega odbora, člane nadzornega
odbora, predsednika in člane disciplinskih komisij in njihove namestnike, ter
predstavnika zbornice v volilno telo za izvolitev člana državnega sveta –
predstavnika samostojnih poklicev.
12. člen
Kandidacijski postopek vodi kandidacijska
komisija, ki jo imenuje izvršni odbor zbornice. 
Kandidacijska komisija ima predsednika in
dva člana. 
Kandidacijska komisija najpozneje v 60 dneh
pred volitvami obvesti območne zbore notarjev o začetku kandidacijskega
postopka in jih pozove, naj ji najpozneje v roku 40 dni pošljejo predloge
kandidatur. 
Kandidate predlagajo območni zbori
notarjev. 
Kandidate za člane izvršnega odbora
predlagajo območni zbori notarjev tako, da ljubljanski in mariborski območni
zbor predlagata najmanj vsak po dva kandidata svojega območja, ostali območni
zbori pa najmanj vsak po enega kandidata svojega območja. Najmanj enega
kandidata za člana izvršnega odbora predlaga tudi zbor notarskih pomočnikov iz
svojih vrst. 
Območni zbori morajo predloge kandidatov za
ostale organe zbornice sestaviti tako, da obsegajo najmanj toliko kandidatov,
kot jih je po tem statutu potrebno izvoliti v posamezni organ zbornice. 
Kandidacijska komisija sestavi liste
kandidatov na podlagi vseh prejetih predlogov kandidatur. 
Na kandidatne liste so na skupščini lahko
uvrščeni dodatni kandidati, če predlog za uvrstitev na listo, ki je podan na
skupščini, z javnim glasovanjem podpre vsaj tretjina navzočih notarjev. 
V primeru predčasnega prenehanja mandata
članom organov zbornice se opravijo nadomestne volitve manjkajočih članov na
naslednji skupščini. Mandat izvoljenih nadomestnih članov organov zbornice
traja do zaključka rednega mandatnega obdobja.
13. člen
Glasuje se z glasovnicami.
Glasuje se tako, da se na glasovnici
obkroži zaporedna številka pred imenom in priimkom kandidata, za katerega se
želi glasovati. Glasuje se lahko za največ toliko kandidatov, kolikor jih je
treba izvoliti. Izvoljeni so kandidati, ki so dobili največje število glasov.
Če je več kandidatov, ki pridejo v poštev za izvolitev, dobilo enako število
glasov, se glasovanje za te kandidate ponovi.
Glasovnica ni veljavna, če ni izpolnjena,
če je glasovalec glasoval za več kandidatov, kot jih je treba izvoliti, ali če
se iz nje ne da razbrati volje glasovalca.
Člane izvršnega odbora se izvoli tako, da
je izvoljen tisti kandidat s področja posameznega zbora notarjev oziroma zbora
notarskih pomočnikov, ki je prejel največje število glasov izmed kandidatov
posameznega območnega zbora.
Predsednik zbornice
14. člen
Predsednik zbornice je istočasno predsednik
izvršnega odbora, podpredsednik pa član izvršnega odbora.
15. člen
Predsednik zbornice opravlja naslednje
naloge:
1.     
zastopa in predstavlja zbornico;
2.     
izvršuje sklepe skupščine in izvršnega odbora;
3.     
razrešuje nesoglasja in nesporazume med notarji ter notarji in
notarskimi pomočniki;
4.     
skrbi za pravilno delovanje zbornice;
5.     
postavlja začasnega namestnika notarja v primerih, ki jih določa zakon o
notariatu;
6.     
skrbi za ugled zbornice in verodostojnost notarskega dela;
7.     
uvede postopek pred disciplinsko komisijo I. stopnje;
8.     
sklepa pogodbe in druge pravne posle zbornice po predhodni odobritvi
izvršnega odbora, samostojno pa do zneska , ki ga s sklepom določi izvršni
odbor.
9.     
opravlja druge naloge določene z zakonom o notariatu, statutom in
drugimi akti zbornice;
Predsednik zbornice sme v nujnih primerih
opravljati naloge izvršnega odbora.
O opravljenih nalogah je dolžan najkasneje
v 8 dneh obvestiti izvršni odbor, ki na prvi seji obravnava predsednikovo
poročilo in o njem sprejme sklep.
16. člen
Če je predsednik zbornice odsoten ali
zadržan ga nadomešča podpredsednik, v njegovi odsotnosti pa član izvršnega
odbora, ki ga določi predsednik zbornice.
17. člen
Predsednika zbornice izvoli skupščina za
tri leta in ne more biti izvoljen več kot dvakrat zaporedoma.
Podpredsednik zbornice izvoli izvršni odbor
izmed svojih članov za tri leta.
Izvršni odbor
18. člen
Izvršni odbor ima skupaj s predsednikom in
podpredsednikom zbornice 12 članov.
Izvršni odbor, poleg predsednika zbornice,
sestavljajo izvoljeni predstavniki posameznih območnih zborov notarjev in zbora
notarskih pomočnikov, in sicer: 
-       
dva predstavnika ljubljanskega območnega zbora notarjev, 
-       
dva predstavnika mariborskega območnega zbora notarjev, 
-       
predstavnik celjskega območnega zbora notarjev, 
-       
predstavnik koprskega območnega zbora notarjev, 
-       
predstavnik gorenjskega območnega zbora notarjev, 
-       
predstavnik pomurskega območnega zbora notarjev, 
-       
predstavnik novogoriškega območnega zbora notarjev, 
-       
predstavnik dolenjskega območnega zbora notarjev, 
-       
predstavnik zbora notarskih pomočnikov.
Člane izvršnega odbora izvoli skupščina za
tri leta. Člani izvršnega odbora smejo biti izvoljeni v izvršni odbor največ
dvakrat zaporedoma.
Član izvršnega odbora iz vrst notarskih pomočnikov
se izvoli le v primeru, če je v imenik notarskih pomočnikov Notarske zbornice
Slovenije vpisanih več kot 10 notarskih pomočnikov.
19. člen
Izvršni odbor opravlja naslednje naloge:
1.        
pripravlja in sklicuje zasedanje skupščine;
2.        
določa predlog statuta, tarife o nagrajevanju notarjev in drugih
splošnih aktov zbornice ter pred sprejemom na skupščini sodeluje z
ministrstvom, pristojnim za pravosodje, v postopku usklajevanja besedila
sprememb in dopolnitev statuta oziroma drugih splošnih aktov zbornice, h
katerim mora podati soglasje Vlada Republike Slovenije ali minister, pristojen
za pravosodje;
3.        
sprejema poslovnik o svojem delu, ki ga potrdi skupščina;
4.        
izvršuje skupščinske sklepe;
5.        
vodi imenik notarjev, notarskih pomočnikov in notarskih pripravnikov;
6.        
določa predlog finančnega načrta in sprejema zaključni račun zbornice;
7.        
vodi finančno poslovanje in upravlja s sredstvi zbornice;
8.        
določa predlog o višini članarine in drugih prispevkov zbornice;
9.        
na zahtevo strank daje mnenje o pravilnosti zaračunane nagrade in se
prizadeva za mirno rešitev spora med stranko in notarjem;
10.      obravnava
problematiko poslovanja notarjev in druga vprašanja, ki se nanašajo na
organizacijo in položaj notariata;
11.      voli
in razrešuje podpredsednika zbornice ter imenuje in razrešuje člane komisij, ki
jih ustanovi kot svoja delovna telesa;
12.      sprejema
programe strokovnega izobraževanja notarjev in notarskih pomočnikov;
13.      predpiše
program izbirnega usposabljanja diplomiranih pravnikov, ki opravljajo
pripravništvo pri notarju za pridobitev pravice opravljati pravniški državni
izpit;
14.      obravnava
pritožbe v zvezi z delom notarjev in notarskih pomočnikov in predlaga uvedbo
disciplinskega postopka;
15.      obravnava
predlog ministra, pristojnega za pravosodje glede višine zavarovalne vsote za
katero so dolžni notarji zavarovati odgovornost za škodo za katero so strankam
odgovorni po obligacijskih predpisih;
16.      oblikuje
mnenje o prijavljenih kandidatih za notarja in ugotavlja morebitno dejstvo, da
notar ne izpolnjuje več z zakonom predpisanih pogojev za opravljanje notariata;
17.      dovoli
notarju periodično opravljanje poslovanja zunaj sedeža notarskega mesta, če
tako narekujejo potrebe prebivalstva;
17.a   odloča
o utemeljenosti odklonitve poslovanja notarja, v osmih dneh od prejema
predloga; 
17.b       imenuje
tričlansko komisijo za prevzem arhiva notarja, ki jo sestavljajo člani organov
zbornice; 
17.c   razpiše
prosto mesto notarskega pomočnika in v soglasju z notarjem opravi izbiro med
prijavljenimi kandidati; 
17.d   odloča
o vpisu v imenik notarskih pripravnikov; 
17.e   za
vsak posamičen primer imenuje komisijo za opravljanje neposrednega nadzora nad
poslovanjem notarja, obravnava poročilo komisije in sprejema ukrepe;
18.     
oblikuje predlog za spremembo števila notarskih mest;
19.      določa
katere listine in knjige iz arhiva notarja, ki je bil razrešen, se vložijo v
arhiv zbornice;
20.      odloča
o sklenitvi delovnih razmerij in pogodbenih razmerij z delavci strokovne službe
zbornice;
21.      odloča
o sklenitvi drugih pogodb;
22.      zagotavlja
pogoje za opravljanje pripravniške prakse pri notarjih;
23.      sprejema
pravilnik o delovanju komisije za etična vprašanja ter imenuje in razrešuje
člane komisije za etična vprašanja in člane častnega razsodišča.
24.      opravlja
druge naloge, določene s tem statutom in drugimi akti zbornice.
20. člen
Seje izvršnega odbora sklicuje in vodi
predsednik zbornice po potrebi, najmanj pa enkrat na 3 mesece.
Seja je sklepčna, če je na seji navzočih
najmanj 7 članov izvršnega odbora.
Izvršni odbor sprejema sklepe z večino
glasov vseh članov.
Predsednik zbornice je dolžan sklicati sejo
izvršnega odbora na zahtevo najmanj 3 članov ali na zahtevo nadzornega odbora.
21. člen
Predsednik zbornice, podpredsednik ter
člani drugih organov zbornice opravljajo svoje naloge brezplačno, upravičeni pa
so do povračila potnih in drugih stroškov v zvezi z opravljanjem nalog.
Višino povračil stroškov določi izvršni
odbor s pravilnikom, ki ga potrdi skupščina.
22. člen
Izvršni odbor zbornice predloži do 31.
januarja v koledarskem letu ministru, pristojnemu za pravosodje, poročilo o
delu za preteklo leto. S poročilom o delu se minister, pristojen za pravosodje
seznani s problematiko notarske službe. Poročilo mora vsebovati tudi predloge
potrebnih ukrepov za delovanje notarske službe.
Nadzorni odbor
23. člen
Nadzorni odbor ima predsednika in dva
člana, ki jih izvoli skupščina zbornice za 3 leta.
24. člen
Nadzorni odbor nadzoruje finančno
poslovanje zbornice.
Nadzorni odbor najmanj enkrat letno
pregleda finančno poslovanje in premoženjsko stanje zbornice in o tem poroča
izvršnemu odboru in skupščini.
Nadzorni odbor pregleda zaključni račun in
sestavi poročilo za skupščino.
Disciplinski tožilec
25. člen
(črtan)
26. člen
(črtan)
Disciplinska komisija I. stopnje
27. člen
Disciplinsko komisijo I. stopnje
sestavljajo predsednik in dva člana. Predsednika in člana disciplinske komisije
in njihove namestnike izvoli skupščina iz vrst notarjev za dobo 2 let.
28. člen
Disciplinska komisija I. stopnje vodi
disciplinski postopek in odloča o disciplinski odgovornosti notarja, notarskega
pomočnika in notarskega pripravnika. 
Disciplinska komisija II. stopnje
29. člen
Disciplinska komisija II. stopnje odloča o
pritožbah zoper odločbe disciplinske komisije I. stopnje.
Disciplinsko komisijo sestavljajo
predsednik in dva člana. Enega člana in njegovega namestnika izvoli skupščina
iz vrst notarjev za dobo 2 let.
Disciplinsko sodišče
30. člen
(črtan)
31. člen
(črtan)
Območni zbori notarjev
32. člen
Območni zbori notarjev se oblikujejo za
območja sodnih okrožij: 
-       
Ljubljanski območni zbor notarjev za območje sodnega okrožja Ljubljana, 
-       
Mariborski območni zbor notarjev za območje sodnega okrožja Maribor,
Ptuj in Slovenj Gradec, 
-       
Celjski območni zbor notarjev za območje sodnega okrožja Celje, 
-       
Koprski območni zbor notarjev za območje sodnega okrožja Koper, 
-       
Gorenjski območni zbor notarjev za območja sodnega okrožja Kranj, 
-       
Pomurski območni zbor notarjev za območje sodnega okrožja Murska Sobota,
-       
Novogoriški območni zbor notarjev za območje sodnega okrožja Nova
Gorica, 
-       
Dolenjski območni zbor notarjev za območje sodnega okrožja Novo mesto,
Krško.
33. člen
Območni zbor notarjev sestavljajo notarji z
območja zbora ter notarski pomočniki in notarski pripravniki, ki delajo pri
njih. 
Območni zbor notarjev lahko vodi kot
predsednik član izvršnega odbora, ki je bil v izvršni odbor izvoljen z območja
posameznega območnega zbora notarjev. 
Notarski pomočniki in notarski pripravniki
sodelujejo pri delu območnega zbora notarjev brez pravice glasovanja. 
Delo območnega zbora je urejeno s
poslovnikom, ki ga potrdi izvršni odbor Notarske zbornice.
34. člen
Območni zbor notarjev: 
1.     
Obravnava problematiko dela notarjev in druga vprašanja, ki se nanašajo
na opravljanje notariata, na skladen razvoj notariata, kakor tudi na položaj in
materialne pogoje dela notarjev, notarskih pomočnikov in notarskih pripravnikov
na območju zbora, obvešča o teh vprašanjih izvršni odbor in skupščino zbornice
ter jim daje predloge in pobude za reševanje teh vprašanj. 
2.     
Predlaga kandidate za člane organov zbornice. 
3.     
Obravnava gradiva za skupščino zbornice. 
4.     
Daje v postopku za imenovanje notarjev mnenje o tem, ali ima kandidat,
ki želi opravljati notarski poklic na območju zbora, primerne prostore in
opremo, ki so potrebni za opravljanje notarskega poklica. 
5.     
Opravlja druge naloge, ki jih določi s svojimi pravili v okviru nalog
zbornice.
Zbor notarskih pomočnikov
35. člen
Pri Notarski zbornici se oblikuje zbor
notarskih pomočnikov, ki ga sestavljajo vsi notarski pomočniki, ki so vpisani v imenik notarskih pomočnikov. 
Zbor lahko daje izvršnemu odboru in
skupščini zbornice predloge in pobude za urejanje vprašanj, ki se tičejo dela
in položaja notarskih pomočnikov, kakor tudi vprašanj, ki se nanašajo na
opravljanje notarske dejavnosti. 
Zbor predlaga skupščini zbornice najmanj enega
kandidata za člana izvršnega odbora iz vrst notarskih pomočnikov. Izvoljeni
član izvršnega odbora iz vrst notarskih pomočnikov, vodi zbor notarskih pomočnikov
v času trajanja svojega mandata. 
Zbor sprejme poslovnik o svojem delu, ki ga
potrdi izvršni odbor zbornice.
Notarski vestnik
35.a člen
Zbornica izdaja strokovno glasilo Notarski
vestnik. 
Postopek izdajanja glasila Notarski vestnik
se podrobneje opredeli z aktom, ki ga sprejme Skupščina.
IV. DISCIPLINSKA ODGOVORNOST
36. člen
(se preneha uporabljati)
Dejanja, ki pomenijo kršitev dolžnosti pri
opravljanju notarskega poklica, so:
1.     
če notar oziroma notarski kandidat pri opravljanju svojega poklica krši
zakon, kodeks notarske etike, statut in druge splošne akte;
2.     
če posluje v nasprotju z zakonom o notariatu, zlasti, če posluje v
zadevah za opravljanje katerih nima zakonskih pooblastil ali če prekrši
dolžnost varovanja poslovne tajnosti;
3.     
če zaradi kršitev določb zakona o notariatu, notar sestavi nično oziroma
neveljavno listino;
4.     
če odmeri nagrado za notarsko storitev v nasprotju z veljavno tarifo o
nagrajevanju notarjev in obveznimi navodili zbornice;
5.     
če si pridobiva stranke z obljubo, da bo opravil notarsko storitev za
manjšo nagrado, kot jo določa tarifa o nagrajevanju notarjev;
6.     
če zastopa stranke v postopku, v katerem po določbah zakona o notariatu
ne sme prevzeti zastopanja;
7.     
če sestavlja notarske listine v tujem jeziku, ki ni uradni jezik na
omočju, kjer ima sedež, pa nima statusa sodnega tolmača;
8.     
če sodeluje z zakotnimi pisarji tako, da jim podpisuje njihove vloge
oziroma jim daje nasvete in pravno pomoč;
9.     
če sodeluje z odvetniki proti plačilu tako, da k odvetnikom napotuje
stranke zaradi sestave zasebne listine;
10.  
če ne izvrši odredb sodišča ali ne posluje v skladu z obveznimi navodili
organov zbornice;
11.  
če ne vodi poslovanja v skladu z določbami pravilnika o poslovanju
notarja;
12.  
če overi prevod listine, pa nima statusa sodnega tolmača;
13.  
če notar neupravičeno odkloni opravo notarske storitve;
14.  
če ne plačuje iz neopravičljivih razlogov redno članarine in drugih
prispevkov zbornici;
15.  
če ne izpolnjuje dolžnosti strokovnega izobraževanja;
16.  
če se pri opravljanju notarskega poklica neprimerno ali žaljivo obnaša
ali izraža;
17.  
če neopravičeno odkloni opravljanje dela začasnega namestnika po sklepu
predsednika zbornice;
18.  
če neupravičeno zadržuje denar in vrednostne papirje, ki so mu bili
predani zaradi izročitve določeni osebi ali državnemu organu;
19.  
če nevestno opravlja dolžnost začasnega namestnika notarja.
Disciplinski ukrepi
37. člen
V disciplinskem postopku proti notarju ali
notarskemu pomočniku se lahko izrečejo naslednji disciplinski ukrepi: 
1.     
pisni opomin; 
2.     
denarna kazen; 
3.     
odvzem pravice opravljati notariat za dobo do pet let oziroma odvzem
pravice opravljati prakso pri notarju za dobo do treh let; 
4.     
trajen odvzem pravice opravljati notariat.
38. člen
(se preneha uporabljati)
Denarna kazen se sme izreči v znesku, ki ni
manjši od 500 točk in ne večji od 10.000 točk po tarifi o nagrajevanju
notarjev.
Če se kot disciplinski ukrep izreče denarna
kazen, se določi tudi rok plačila, ki ne sme biti krajši od 15 dni in ne daljši
od 6 mesecev.
Sredstva od plačanih denarnih kazni se
namenijo za strokovno izpopolnjevanje notarjev.
39. člen
(se preneha uporabljati)
Disciplinski ukrep odvzema pravice
opravljati notariat se sme izreči za naslednje hujše kršitve pri opravljanju
notariata:
1.     
če notar neupravičeno več kot dvakrat zaporedoma v 3 mesecih odkloni
opravljanje notarskih storitev v nasprotju z določbami zakona o notariatu;
2.     
če notar za plačilo sodeluje z zakotnimi pisarji tako, da jim daje
nasvete in pravno pomoč;
3.     
če notar ne izvrši odredb sodišča in ne posluje v skladu z obveznimi
navodili zbornice, pa zaradi tega nastanejo škodljive posledice za stranko ali
druge udeležence pravnega posla;
4.     
če notar posluje v nasprotju z določbami pravilnika o poslovanju
notarja, pa zaradi tega nastanejo škodljive posledice za stranko ali druge
udeležence pravnega posla;
5.     
če ponavlja disciplinske kršitve, za katere mu je že bil pravnomočno
izrečen ukrep opomina ali denarne kazni in je na podlagi njegovega obnašanja
ali ravnanja utemeljeno sklepati, da ne bo vestno in pošteno opravljal
notarskega poklica.
Disciplinski ukrep odvzema pravice
opravljati notariat se mora izreči v naslednjih primerih:
1.     
če notar poleg notarskega poklica opravlja drugo plačano službo ali
funkcijo ali opravlja posle, ki so nezdružljivi z opravljanjem notariata;
2.     
če je notar pravnomočno obsojen za naklepno kaznivo dejanje, zaradi
katerega je moralno nevreden za opravljanje notariata.
40. člen
(se preneha uporabljati)
Izvršitev disciplinskega ukrepa odvzema
pravice opravljati notariat se lahko odloži za dobo enega leta s pogojem, da
obdolženec v tej dobi ne stori dejanja, ki pomeni kršitev dolžnosti pri
opravljanju notarskega poklica.
41. člen
(se preneha uporabljati)
Pri izrekanju disciplinskih ukrepov se
upoštevajo vse okoliščine, ki vplivajo na vrsto ukrepa in višino denarne kazni,
zlasti pa težo kršitve in njene posledice, stopnjo odgovornosti, prejšnje delo
in vedenje obdolženca in morebitni prej izrečeni disciplinski ukrep.
Pri izrekanju disciplinskega ukrepa denarne
kazni se upošteva tudi premoženjsko stanje obdolženca.
Zastaranje
42. člen
(se preneha uporabljati)
Pregon disciplinskih kršitev zastara v enem
letu od dneva kršitve.
Če je disciplinska kršitev obenem kaznivo
dejanje, zastara pregon v enakem roku, kot ga določa zakon za zastaranje
pregona za kaznivo dejanje.
Izvršitev disciplinskega ukrepa zastara v
enem letu od dneva pravnomočnosti odločbe, s katero je bil ukrep izrečen.
43. člen
(se preneha uporabljati)
Zastaranje pregona disciplinske kršitve
pretrga prijava disciplinske kršitve disciplinskemu tožilcu in vsako opravilo v
postopku pred disciplinsko komisijo ali disciplinskim sodiščem.
Zastaranje izvršitve disciplinskega ukrepa
se pretrga z dejanji, s katerimi se pretrga zastaranje po določbah kazenskega
zakonika.
Pregon disciplinske kršitve in izvršitev
disciplinskega ukrepa zastarata v vsakem primeru, ko preteče dvakrat toliko
časa, kolikor je določeno za zastaranje pregona disciplinske kršitve oziroma za
zastaranje izvršitve disciplinskega ukrepa.
Disciplinski postopek
44. člen
(črtan)
45. člen
(črtan)
46. člen
(črtan)
47. člen
(črtan)
48. člen
(črtan)
49. člen
(črtan)
50. člen
(črtan)
V. SREDSTVA ZA DELO IN FINANČNO POSLOVANJE ZBORNICE
51. člen
Prihodki zbornice so:
-       
vpisnine, članarine in drugi prispevki notarjev;
-       
denarne kazni, izrečene v disciplinskem postopku zoper notarje in
notarske pomočnike;
-       
darila in volila;
-       
obresti in drugi prihodki.
Sredstva od vplačanih denarnih kazni se
uporabijo za pokritje stroškov izobraževanja notarjev, notarskih pomočnikov in
notarskih pripravnikov.
52. člen
Finančno poslovanje zbornice ureja
pravilnik o finančnem poslovanju, ki ga sprejme skupščina zbornice.

Statut Notarske zbornice Slovenije (Uradni
list RS, št. 18/95) vsebuje naslednjo končno določbo:
»VI. KONČNA DOLOČBA
49. člen
Ta statut se objavi v Uradnem listu RS in
začne veljati petnajsti dan po objavi.«.

Spremembe in dopolnitve statuta Notarske
zbornice Slovenije (Uradni list RS, 66/96) preštevilčijo in spreminjajo 49.
člen tako, da se glasi:
»53. člen
Mandat sedanjim organom Notarske zbornice
traja do redne letne skupščine Notarske zbornice v letu 1997.
Do izvolitve novega izvršnega odbora na
skupščini zbornice leta 1997, se število članov izvršnega odbora poveča za
enega člana, ki se izvoli izmed notarskih kandidatov.«;
ter vsebujejo
naslednjo končno določbo:
»12. člen
Te spremembe in dopolnitve statuta se
objavijo v Uradnem listu RS in začnejo veljati petnajsti dan po objavi.«.

Spremembe in dopolnitve statuta Notarske
zbornice Slovenije (Uradni list RS, št. 30/02) vsebujejo naslednjo končno
določbo:
»2. člen
Te spremembe in dopolnitve statuta začnejo
veljati naslednji dan po objavi v Uradnem listu Republike Slovenije.«.

Spremembe statuta Notarske zbornice Slovenije
(Uradni list RS, št. 30/03) vsebujejo naslednjo končno
določbo:
»4. člen
Te spremembe statuta začnejo veljati
naslednji dan po objavi v Uradnem listu Republike Slovenije.«.

Zakon o spremembah in dopolnitvah zakona o
notariatu - ZN-C (Uradni list RS, št. 73/04) vsebuje naslednjo končno določbo:
»68. člen
Ta zakon začne veljati trideseti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
notariatu - ZN-E (Uradni list RS, št. 115/06) glede uporabe določb, ki urejajo
disciplinski postopek določa:
»35. člen
Notarska zbornica Slovenije je dolžna
uskladiti določbe od 25. do 31. člena, določbo 37. člena in določbe od 44. do
50. člena Statuta Notarske zbornice Slovenije (Uradni list RS, št. 18/95,
66/96, 30/02 in 73/04) s tem zakonom najkasneje v šestih mesecih od uveljavitve
tega zakona. 
Do uskladitve Statuta Notarske zbornice
Slovenije s tem zakonom se neposredno uporabljajo določbe tega zakona, ki
urejajo disciplinski postopek.«;
ter vsebuje naslednjo končno določbo:
»38. člen
Ta zakon začne veljati petnajsti dan po
objavi v Uradnem listu Republike Slovenije.«.

Spremembe in dopolnitve Statuta Notarske
zbornice Slovenije (Uradni list RS, št. 44/07) vsebujejo naslednjo končno
določbo:
»21. člen
Te spremembe in dopolnitve začnejo veljati
naslednji dan po objavi v Uradnem listu Republike Slovenije.«.

Dopolnitve Statuta Notarske zbornice Slovenije
(Uradni list RS, št. 44/18) vsebujejo naslednjo končno določbo:
»KONČNA DOLOČBA
3. člen
Te dopolnitve začnejo veljati petnajsti dan
po objavi v Uradnem listu Republike Slovenije.«.

Spremembe in dopolnitve Statuta Notarske
zbornice Slovenije (Uradni list RS, št. 89/22) vsebujejo naslednjo končno
določbo:
»KONČNA DOLOČBA
3. člen
Te spremembe in dopolnitve začnejo veljati
petnajsti dan po objavi v Uradnem listu Republike Slovenije.«.