I. SPLOŠNE DOLOČBE
1. člen
(vsebina)
(1) Ta akt določa metodologijo za
pripravo triletnega naložbenega načrta (v nadaljnjem besedilu: naložbeni načrt)
distribucijskega operaterja električne energije (v nadaljnjem besedilu:
distribucijski operater) in preverjanje ter ocenitev naložbenega načrta s
strani Agencije za energijo (v nadaljnjem besedilu: agencija).
(2) S tem aktom se določajo:
-       
metodološke osnove za ocenjevanje in vrednotenje naložb;
-       
postopki za pripravo naložbenega načrta;
-       
obvezna vsebina naložbenega načrta;
-       
merila za ugotavljanje učinkovitosti naložb;
-       
postopki za ocenjevanje naložbenega načrta in odločanje o obsegu naložb;
-       
poročilo o izvajanju naložbenega načrta.
(3) Ta akt določa usmeritve, ki jih je
distribucijski operater dolžan upoštevati pri pripravi naložbenega načrta, in
merila, ki jih agencija upošteva pri preverjanju in ocenjevanju naložbenega
načrta.
2. člen
(pomen izrazov)
Izrazi, uporabljeni v tem aktu, imajo
naslednji pomen:

distribucijsko 
podjetje:

je najemodajalec oziroma
  vzdrževalec dela distribucijskega sistema električne energije (v nadaljnjem
  besedilu: distribucijski sistem) iz prvega in tretjega odstavka 121. člena
  Energetskega zakona;


naložba:

je vlaganje v neopredmetena in
  opredmetena sredstva, ki so v skladu z določbami akta, ki ureja metodologijo
  za določitev regulativnega okvira in metodologijo za obračunavanje omrežnine,
  po prenosu v uporabo vključena v regulativno bazo sredstev, in predstavlja
  aktivnost distribucijskega operaterja v širitev distribucijskega sistema
  oziroma v povečanje ali ohranjanje zanesljivosti obratovanja ter vlaganje v
  druge neenergetske naložbe;


vrednost naložbe:

so vsi naložbeni izdatki in
  vložki v denarju in stvareh, ki se lahko v skladu z določbami akta, ki ureja
  metodologijo za določitev regulativnega okvira in metodologijo za
  obračunavanje omrežnine, po prenosu v uporabo vključujejo v vrednost
  regulirane baze sredstev.

II. METODOLOŠKE OSNOVE ZA OCENJEVANJE IN VREDNOTENJE
NALOŽB
3. člen
(metodološke osnove)
(1) Pri ocenjevanju in vrednotenju
naložb agencija naložbeni načrt ocenjuje z vidika vpliva naložbenega načrta na
stroške distribucijskega operaterja in koristi naložb za odjemalce električne
energije.
(2) Ocenjevanje in vrednotenje naložb
temelji na analizi stroškov in koristi naložbenega načrta in merilih
razpoložljivosti virov financiranja, skladnosti z razvojnim načrtom in ekonomske
učinkovitosti, kot je določeno s tem aktom.
III. POSTOPKI ZA PRIPRAVO NALOŽBENEGA NAČRTA
4. člen
(priprava naložbene dokumentacije)
(1) Naložbeni načrt mora biti izdelan
strokovno in skrbno.
(2) Vse denarne vrednosti v naložbenem
načrtu morajo biti izražene v evrih brez DDV.
(3) Naložbeni načrt mora biti
pripravljen v skladu z določbami IV. poglavja tega akta, in sicer ločeno za
naložbe distribucijskega operaterja in ločeno za naložbe posameznih
distribucijskih podjetij.
(4) Naložbeni načrt mora vsebovati vse
naložbe v različnih fazah izvedbe, ki se bodo izvajale v naslednjem triletnem
regulativnem obdobju oziroma bo morala biti zanje v tem obdobju zagotovljena
finančna pokritost, ne glede na to, ali jih bo izvajal distribucijski operater
ali distribucijsko podjetje. Triletno obdobje, ki je obravnavano v naložbenem
načrtu, je obdobje treh let, ki se prične s koledarskim letom, ki sledi letu, v
katerem distribucijski operater agenciji predloži naložbeni načrt.
(5) Distribucijski operater pripravi
seznam s prioritetnim vrstnim redom naložb (v nadaljnjem besedilu: seznam
naložb) skladno s klasifikacijo iz Priloge II tega akta. Seznam naložb mora vsebovati
vse naložbe iz prejšnjega odstavka. Podrobnejšo vsebino seznama naložb določa
10. člen tega akta.
5. člen
(časovni roki in posredovanje agenciji)
(1) Distribucijski operater pripravi
naložbeni načrt zaradi določitve regulativnega okvira in ga predloži agenciji
do 31. januarja v letu, v katerem agencija odloča o regulativnem okviru.
(2) Distribucijski operater predloži
agenciji naložbeni načrt v natisnjenem izvodu in v elektronski obliki, ki
omogoča računalniško obdelavo.
6. člen
(objava naložbenih načrtov)
Agencija na svoji spletni strani oziroma v
letnem poročilu objavi ključne informacije iz naložbenega načrta distribucijskega
operaterja, vključno z okvirnimi finančnimi vrednostmi, in poročilo
distribucijskega operaterja o realizaciji najpomembnejših projektov, razen
podatkov, ki jih distribucijski operater označi kot poslovno skrivnost.
IV. OBVEZNA VSEBINA NALOŽBENEGA NAČRTA
7. člen
(opredelitev naložb)
(1) Za namene tega akta se naložbe
delijo glede na tip, vrsto naložbe in glede na fazo izvedbe.
(2) Tip naložbe opredeljuje naslednje
kategorije elektroenergetske infrastrukture in drugih naložb:
-       
vodi (nadzemni in podzemni);
-       
postaje (razdelilno-transformatorske postaje, razdelilne postaje,
transformatorske postaje);
-       
sekundarna oprema (zaščita, vodenje, meritve, telekomunikacije in
informatika);
-       
naložbe na področju obratovanja;
-       
ostale naložbe, med katere sodijo tudi neenergetske naložbe.
(3) Vrste naložb so:
-       
novogradnja, ki predstavlja gradnjo novega dela distribucijskega sistema
kot tudi gradnjo, kadar se obstoječi del distribucijskega sistema dogradi ali
nadgradi in zaradi katere se bistveno spremeni njegov zunanji izgled, ali ko se
obstoječi del distribucijskega sistema odstrani in se na istem mestu zgradi
novi;
-       
rekonstrukcije, med katere sodijo tudi opustitve dela distribucijskega
sistema;
-       
odkup elektroenergetske infrastrukture;
-       
ostale naložbe, med katere sodijo druge načrtovane investicije, tudi
neenergetske.
(4) Glede na fazo izvedbe se naložbe
delijo na:
-       
naložbe v gradnji: so naložbe, za katere je bila na osnovi investicijske
dokumentacije sprejeta in potrjena končna naložbena odločitev, faza načrtovanja
je zaključena, gradnja pa se že izvaja;
-       
naložbe v pripravi: so naložbe, za katere je začetek gradnje predviden v
naslednjem triletnem regulativnem obdobju;
-       
naložbe v načrtovanju: so naložbe v študije, lokacijsko in investicijsko
dokumentacijo ter druge naložbe, ki bodo v triletnem obdobju še v fazi
načrtovanja, začetek gradnje pa v tem obdobju ni predviden.
8. člen
(vsebina)
Obvezna vsebina naložbenih načrtov zajema:
-       
izhodišča pri pripravi naložbenega načrta ter namen in cilje oziroma
strategije naložb iz naložbenega načrta;
-       
izračun skupnih virov financiranja, ki jih bo distribucijski operater
uporabil za financiranje naložb v naslednjem triletnem regulativnem obdobju;
-       
seznam vseh naložb po prioritetnem vrstnem redu;
-       
razkritje kriterijev za določitev prioritetnega vrstnega reda izvajanja
naložb;
-       
predstavitev naložb v pripravi;
-       
ekonomsko oceno naložbenega načrta.
9. člen
(razkritje virov financiranja)
(1) Distribucijski operater vire
financiranja, ki jih bo uporabil za financiranje naložb iz naložbenega načrta,
prikaže tako, da razkrije:
-       
amortizacijo naložb;
-       
namenske vire za financiranje naložb;
-       
prejemke od odplačne odtujitve naložb;
-       
čisti poslovni izid, ki ga bo distribucijski operater namenil za
financiranje naložb;
-       
najem novih kreditov za financiranje naložb in
-       
odplačilo glavnic obstoječih, že najetih kreditov za financiranje
naložb, ki se upošteva kot odbitna postavka.
(2) Tabelo za izračun in razkritje
virov financiranja naložb, skupaj z navodili za izpolnjevanje, določa Priloga
I, ki je sestavni del tega akta.
10. člen
(seznam naložb)
(1) Distribucijski operater v seznamu
naložb razkrije vse naložbe (naložbe v gradnji, naložbe v pripravi in naložbe v
načrtovanju) po prioritetnem vrstnem redu in za posamezno naložbo opredeli:
-       
naziv naložbe oziroma tehnično-tehnološko opredelitev naložbe;
-       
tip naložbe, vrsto naložbe in fazo izvedbe posamezne naložbe, v skladu z
določbami 7. člena tega akta;
-       
skupno načrtovano vrednost naložbe, že porabljena sredstva ter
načrtovana vlaganja v naslednjem triletnem obdobju;
-       
za naložbe distribucijskega operaterja navede tudi geografsko območje,
na katerem se bo naložba izvajala.
(2) Distribucijski operater pripravi
seznam naložb v skladu z navodili, določenimi v Prilogi II, ki je sestavni del
tega akta.
11. člen
(prioritetni vrstni red naložb)
(1) Distribucijski operater v seznamu
naložb razvrsti naložbe po prioritetnem vrstnem redu od najbolj prioritetne do
najmanj prioritetne naložbe.
(2) Distribucijski operater podrobno
navede in utemelji kriterije, ki jih je uporabil za določitev prioritetnega
vrstnega reda naložb.
12. člen
(predstavitev naložb v pripravi)
(1) Distribucijski operater v
naložbenem načrtu podrobneje prikaže naložbe v pripravi, ki se nanašajo na
novogradnje in rekonstrukcije.
(2) Pri predstavitvi naložb iz
prejšnega odstavka distribucijski operater prikaže tehnično-tehnološke in
ekonomsko-finančne podatke v skladu s klasifikacijo naložb, ki jo določa
Priloga II tega akta. Za naložbe, ki v Prilogi II niso zajete, se lahko uporabi
tudi drugačna klasifikacija.
13. člen
(ekonomska ocena naložbenega načrta)
(1) Za namene ekonomske ocene in
ugotavljanja učinkovitosti naložb se uporablja metodologija analize stroškov in
koristi.
(2) Distribucijski operater samostojno
opravi in priloži ekonomsko oceno naložbenega načrta v skladu s prejšnim
odstavkom in navodili iz Priloge III tega akta.
(3) Vrednost naložb distribucijskega
operaterja se upošteva pri ekonomski oceni naložbenih načrtov distribucijskih
podjetij glede na območje izvajanja naložbe, ki je določeno v Tabeli 1 v
Prilogi II tega akta.
(4) Kot izhodišče za ekonomsko oceno
naložbenega načrta distribucijski operater poda naslednje vhodne podatke in
ocene:
-       
predvideno število na novo priključenih odjemalcev v triletnem obdobju
in s tem povezan povečan odjem električne energije;
-       
če ni predvideno bistveno povečanje števila odjemalcev in odjema, se
poda ocena zmanjšanja odjema električne energije zaradi dotrajanosti omrežja,
če naložbe ne bi bile izvedene;
-       
načrtovano izboljšanje kazalnika za neprekinjenost oskrbe (SAIDI,
nenačrtovane prekinitve zaradi lastnega vzroka) kot posledico načrtovanih
naložb;
-       
načrtovano zmanjšanje izgub v omrežju kot posledico načrtovanih naložb.
(5) Pri izračunu ekonomskih kazalnikov
se uporablja družbena diskontna stopnja v skladu z navodili Evropske Komisije
za izvedbo analize stroškov in koristi za investicijske projekte (Guide to Cost
Benefit Analysis of Investment Projects) in znaša najmanj 5,5 %.
V. MERILA ZA UGOTAVLJANJE UČINKOVITOSTI NALOŽB
14. člen
(uporabljena merila)
Merila, ki jih agencija uporablja pri
ocenjevanju naložbenega načrta in ugotavljanju učinkovitosti naložb, so:
-       
razpoložljivost virov financiranja;
-       
skladnost z razvojnimi načrti;
-       
ekonomska učinkovitost.
15. člen
(razpoložljivost virov financiranja)
(1) Agencija pri ocenjevanju
naložbenega načrta ugotavlja, ali je skupna vrednost naložb usklajena z
razpoložljivimi viri financiranja iz prvega odstavka 9. člena tega akta.
(2) Distribucijski operater, ki za
financiranje naložbenega načrta načrtuje dodatno zadolževanje, mora naložbenemu
načrtu priložiti izjavo odgovorne osebe družbe, da izpolnjuje pogoje za dodatno
zadolžitev, če za to potrebuje posebna dovoljenja ali soglasja, ki zavezujejo
distribucijskega operaterja.
(3) Če distribucijski operater, ne
glede na prvi odstavek tega člena, predloži naložbeni načrt, ki presega
razpoložljive vire financiranja iz prvega odstavka 9. člena tega akta (presežne
naložbe), v naložbenem načrtu podrobno razkrije zneske dejanskega reguliranega
donosa na sredstva za zadnja tri leta pred oddajo naložbenega načrta in zneske
iz teh dejanskih reguliranih donosov na sredstva, ki jih je distribucijski
operater porabil za financiranje naložb. V tem primeru agencija šteje, da je
razpoložljivost virov financiranja ustrezna.
16. člen
(skladnost z razvojnim načrtom)
(1) Distribucijski operater mora
naložbenemu načrtu priložiti desetletni razvojni načrt distribucijskega sistema
Republike Slovenije (v nadaljnjem besedilu: razvojni načrt).
(2) Agencija pri ocenjevanju
naložbenega načrta presoja skladnost vsebine naložbenega načrta z veljavnim
razvojnim načrtom. Za veljavni razvojni načrt se šteje načrt, h kateremu je,
skladno s 30. členom Energetskega zakona, dal soglasje minister, pristojen za
energijo.
(3) Naložbeni načrt je usklajen z
razvojnim načrtom, če so vse naložbe iz naložbenega načrta zajete v veljavnem
razvojnem načrtu.
17. člen
(ekonomska učinkovitost)
(1) Agencija pri ocenjevanju
naložbenega načrta presoja učinke, ki jih naložba prinaša distribucijskemu
operaterju in družbi kot celoti.
(2) Naložbeni načrt je ekonomsko
učinkovit, če izsledki ekonomske ocene naložbenega načrta izkazujejo pozitivno
neto sedanjo vrednost in višjo interno stopnjo donosa, kot je družbena
diskontna stopnja, opredeljena v petem odstavku 13. člena tega akta.
VI. POSTOPKI ZA OCENJEVANJE NALOŽBENEGA NAČRTA IN
ODLOČANJE O OBSEGU NALOŽB
18. člen
(ocenjevanje naložbenega načrta)
(1) Agencija presoja skladnost vsebine
in oblike naložbenega načrta z določbami tega akta.
(2) Če agencija ugotovi, da naložbeni
načrt ni izdelan v skladu z določbami tega akta, distribucijskemu operaterju
naloži, da naložbeni načrt dopolni v roku, ki ga določi agencija.
(3) Če naložbeni načrt po vsebini in
obliki ni usklajen z določbami tega akta ali če distribucijski operater
naložbenega načrta ne dopolni v skladu s prejšnjim odstavkom, agencija
naložbeni načrt oceni na podlagi razpoložljivih podatkov in ga ustrezno
upošteva v postopku določitve regulativnega okvira.
(4) Agencija lahko v postopku
ocenjevanja naložbenega načrta od distribucijskega operaterja zahteva dodatna
pojasnila, izračune, analize ali dokazila o naložbenem načrtu kakor tudi o posamezni
naložbi iz naložbenega načrta. Distribucijski operater mora agenciji zahtevano
dokumentacijo posredovati v zahtevanem roku.
19. člen
(odločanje o obsegu naložb)
(1) Agencija v postopku priprave
regulativnega okvira naložbeni načrt presoja glede na izpolnjevanja meril,
opredeljenih v V. poglavju tega akta.
(2) Agencija glede na učinkovitosti
naložb:
-       
naložbeni načrt v celoti upošteva pri pripravi regulativnega okvira ali
-       
v regulativnem okviru upošteva naložbe po prioritetnem vrstnem redu,
vendar le do višine sredstev, ki na omrežnino nima večjega vpliva, kot je
opredeljen v aktu, ki ureja metodologijo za določitev regulativnega okvira in
metodologijo za obračunavanje omrežnine.
VII. POROČILO O IZVAJANJU NALOŽBENEGA NAČRTA
20. člen
(namen in vsebina poročila)
(1) Za namene spremljanja in
ocenjevanja izvajanja naložbenega načrta distribucijski operater najkasneje do
30. aprila tekočega leta agenciji posreduje poročilo o izvajanju
naložbenega načrta v preteklem letu.
(2) Poročilo zajema naložbe v novogradnje
in rekonstrukcije, ki so bile v preteklem letu, v skladu z določbami akta, ki
ureja metodologijo za določitev regulativnega okvira in metodologijo za
obračunavanje omrežnine, po prenosu v uporabo vključena v regulativno bazo
sredstev.
(3) Poročilo mora biti podano ločeno
za naložbe distribucijskega operaterja in ločeno za naložbe distribucijskih
podjetij.
(4) Poročilo mora biti izdelano v
skladu s klasifikacijo naložb iz Priloge II tega akta, ločeno za naložbe v
novogradnje in rekonstrukcije.
(5) Distribucijski operater mora v
poročilu zagotoviti korelacijo posamezne naložbe z registrom sredstev, ki ga
uporablja za namene računovodenja.
(6) V primeru bistvenih časovnih,
finančnih ali drugih odmikov od načrtovanih vrednosti iz naložbenega načrta
lahko agencija od distribucijskega operaterja zahteva podrobnejši opis
razlogov, zaradi katerih je prišlo do odmikov, in posledic, ki iz tega
izhajajo.

Priloga
I: Izračun in razkritje virov financiranja naložb
Priloga
II: Klasifikacija naložb sistemskega operaterja
Priloga
III: Navodilo za izvedbo ekonomske ocene naložbenega načrta

Akt o metodologiji za pripravo in ocenitev
naložbenega načrta distribucijskega operaterja električne energije (Uradni list
RS, št. 97/14) vsebuje naslednjo prehodno in
končni določbi:
»VIII. PREHODNA IN KONČNI DOLOČBI
21. člen
(rok za
pripravo prvega naložbenega načrta)
Distribucijski operater prvi naložbeni
načrt za obdobje 2016–2018 pripravi in predloži agenciji do 10. aprila
2015.
22. člen
(uporaba akta
za operaterja zaprtega distribucijskega sistema)
Za operaterja zaprtega distribucijskega
sistema, ki ne zaprosi za izjemo iz prvega odstavka 93. člena Energetskega
zakona oziroma pri katerem agencija skladno z drugim odstavkom 93. člena
Energetskega zakona določi omrežnino na podlagi zahteve uporabnika zaprtega
distribucijskega sistema, se za določitev prvega regulativnega okvira 16. člen
tega akta ne uporablja.
23. člen
(uveljavitev
akta)
Ta akt začne veljati petnajsti dan po
objavi v Uradnem listu Republike Slovenije.«.

Akt o spremembah Akta o metodologiji za
pripravo in ocenitev naložbenega načrta distribucijskega operaterja električne
energije (Uradni list RS, št. 65/17) vsebuje naslednjo končno določbo:
»KONČNA DOLOČBA
2. člen
Ta akt začne veljati naslednji dan po
objavi v Uradnem listu Republike Slovenije.«.