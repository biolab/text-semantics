1. člen
(vsebina)
Ta pravilnik določa postopek določitve gozdne združbe ter
postopek za določitev, proučitev in spremembo rastiščnega koeficienta (v
nadaljnjem besedilu: RK) za gozdno parcelo (v nadaljnjem besedilu: parcela).
2. člen
(določitev gozdne združbe in pripadajočega RK)
Gozdno združbo po osnovnih načrtovalskih enotah (oddelek oziroma
odsek) določi Zavod za gozdove Slovenije (v nadaljnjem besedilu: Zavod) na
podlagi vseh razpoložljivih fitocenoloških podlag in ostalih podlag, ki so
potrebne za določitev gozdne združbe (kart, študij, baz podatkov, podatkov
drugih inštitucij, ipd.), ob vsakokratni izdelavi gozdnogospodarskega načrta
gozdnogospodarske enote (v nadaljnjem besedilu: GGN GGE). Osnovna načrtovalska
enota lahko zajema eno ali več gozdnih združb. Gozdno združbo in pripadajoči RK
se v GGN GGE v osnovni načrtovalski enoti določa v deležu od površine.
3. člen
(gozdna združba in RK)
(1) Vsaka gozdna združba ima določen samo en RK. Seznam
gozdnih združb s pripadajočim RK je v prilogi, ki je sestavni del tega
pravilnika.
(2) RK se določijo gozdnim združbam z vrednostmi celih
števil od 1 do 17.
(3) Zavod vodi evidenco o gozdnih združbah po GGN GGE za
vsako osnovno načrtovalsko enoto.
(4) Za vsako osnovno načrtovalsko enoto Zavod vodi
podatek o najnižjem RK v enoti.
4. člen
(določitev RK posamezni parceli)
(1) Če je v osnovni načrtovalski enoti ena gozdna
združba, se vsem parcelam v osnovni načrtovalski enoti določi RK te gozdne
združbe.
(2) Če je v osnovni načrtovalski enoti več gozdnih
združb, se v tej osnovni načrtovalski enoti vsem parcelam določi RK, ki ima
najnižjo vrednost.
(3) Če se parcela nahaja v več osnovnih načrtovalskih
enotah, se tej parceli določi najnižji RK tiste osnovne načrtovalske enote, v
kateri je največji delež površine parcele. Če je več enakih največjih deležev,
se določi parceli RK tiste osnovne načrtovalske enote, ki ima najnižji RK.
5. člen
(minimalna površina za ugotavljanje GZ)
(1) Minimalna površina za ugotavljanje gozdne združbe,
ki je hkrati tudi podlaga za določitev RK, ki se pripiše posamezni parceli, je
0,25 ha.
(2) Ne glede na prejšnji odstavek se določi gozdna
združba, ki je hkrati tudi podlaga za določitev RK, tudi za manjšo površino, če
je površina osnovne načrtovalske enote manjša od 0,25.
6. člen
(proučitev RK v času izdelave GGN GGE na pobudo lastnika
gozda)
(1) Lastnik gozda lahko v postopku priprave GGN GGE, od
začetka priprave do konca javne razgrnitve osnutka, poda na Zavod pobudo za
proučitev RK.
(2) V pobudi za proučitev RK mora lastnik gozda navesti
svoje osebno ime in naslov stalnega prebivališča ter za vsako parcelo, za
katero želi proučitev RK, številko parcele, ime in številko katastrske občine
ali ID parcele. Pobuda za proučitev RK mora vsebovati tudi pisno utemeljitev za
proučitev RK.
(3) Zavod pobudo prouči z vidika ustreznosti upoštevanja
fitocenoloških podlag in določitve RK skladno s 3., 4. in 5. členom tega
pravilnika. Pobudo za proučitev obravnava in o pobudi odloča strokovni svet
pristojne območne enote Zavoda pred izdelavo predloga GGN GGE. O odločitvi
Zavod najkasneje v 14 dneh po sprejemu GGN GGE obvesti lastnika gozda, ki je
podal pobudo za proučitev.
(4) RK se potrdi s sprejemom GGN GGE.
(5) Stroške postopka preveritve RK v času izdelave GGN
GGE nosi Zavod.
7. člen
(sprememba RK)
RK parcele se lahko spremeni:
-       
ob spremembi meje parcele,
-       
ob spremembi gozdne združbe zaradi dopolnjenih fitocenoloških strokovnih
podlag,
-       
ob spremembi rastiščnih razmer,
-       
ob spremembi dejanske rabe zemljišča.
8. člen
(postopek spremembe RK na pobudo lastnika gozda)
(1) Pobudo za spremembo RK iz prve in četrte alineje
prejšnjega člena, najkasneje v roku 90 dni po vložitvi pobude s strani lastnika
gozda obravnava in o njej odloča strokovni svet pristojne območne enote Zavoda.
(2) O odločitvi Zavod najkasneje v 14 dneh od odločitve
obvesti lastnika gozda, ki je podal pobudo za spremembo.
9. člen
(sprememba RK ob spremembi meje parcele)
(1) Ob spremembi meje parcele se RK spremenjene parcele določi
na podlagi 4. člena tega pravilnika. Sprememba se izvede na pobudo lastnika
gozda, ki mora pobudi priložiti podatke, določene v drugem odstavku 6. člena
tega pravilnika.
(2) Materialne stroške, ki nastanejo v postopku po tem
členu, nosi lastnik gozda, ki je podal pobudo za spremembo RK.
10. člen
(sprememba RK ob spremembi gozdne združbe zaradi dopolnjenih
fitocenoloških strokovnih podlag)
(1) RK parcel v osnovni načrtovalski enoti se lahko
spremeni zaradi dopolnjenih fitocenoloških podlag in posledično nove določitve
gozdne združbe.
(2) Spremembo RK iz prejšnjega odstavka izvede Zavod po
uradni dolžnosti.
(3) Stroške postopka nosi Zavod.
11. člen
(sprememba RK ob spremembi rastiščnih razmer)
(1) RK se lahko spremeni, če je zaradi delovanja
naravnih sil trajna sposobnost lesne proizvodnje GZ zmanjšana za več kot 25
odstotkov.
(2) Spremembo RK iz prejšnjega odstavka izvede Zavod po
uradni dolžnosti.
(3) Stroške postopka nosi Zavod.
12. člen
(sprememba RK ob spremembi dejanske rabe zemljišča)
(1) Če se spremeni dejanska raba zemljišča iz gozdnega v
negozdno zemljišče, se za celo parcelo oziroma njen del, kjer je bila namenska
raba spremenjena iz gozdnega v negozdno zemljišče, RK črta.
(2) Če se spremeni dejanska raba zemljišča iz negozdnega
v gozdno zemljišče, se za parcelo oziroma njen del, kjer je bila namenska raba
spremenjena iz negozdne v gozdno zemljišče, določi RK na podlagi 4. člena tega
pravilnika.
(3) Spremembo RK po tem členu izvede Zavod na pobudo lastnika
gozda. Stroške nosi lastnik gozda.
13. člen
(prenos podatkov o RK na Geodetsko upravo Republike
Slovenije)
(1) Zavod enkrat letno do 1. aprila posreduje
podatke o RK po osnovnih načrtovalskih enotah na Geodetsko upravo Republike
Slovenije.
(2) Ne glede na določbo prejšnjega odstavka Zavod v
primeru sprememb RK na podlagi 7. člena tega pravilnika posreduje podatke o
spremembah RK Geodetski upravi Republike Slovenije v 14 dneh od odločitve o
pobudi.
14. člen
(prehodna določba)
Za pobudo za spremembo RK gozdnih parcel, ki jo poda lastnik
gozda v skladu z 22. členom Zakona o spremembah in dopolnitvah Zakona o
gozdovih (Uradni list RS, št. 77/16), se smiselno uporabljajo 2., 3., 4. in 5.
člen, drugi odstavek 6. člena, 8. člen in drugi odstavek 13. člena tega
pravilnika.
15. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 007-411/2016
Ljubljana, dne 24. februarja 2017
EVA 2017-2330-0005
Mag. Dejan Židan l.r.
minister
za kmetijstvo, gozdarstvo in prehrano

Priloga:
Seznam gozdnih združb s pripadajočim rastiščnim koeficientom 