I. SPLOŠNA DOLOČBA
1. člen
(1) Ta uredba ureja nadomestila plače
oziroma izgubljenega zaslužka, pogoje za izplačilo in povračila stroškov
pripadnikom Civilne zaščite (v nadaljnjem besedilu: CZ) za čas odsotnosti z
dela med opravljanjem nalog zaščite, reševanja in pomoči v Republiki Sloveniji
in v tujini, na podlagi poziva pristojnega organa.
(2) Pravico do nadomestila plače oziroma
izgubljenega zaslužka in povračila stroškov po tej uredbi imajo tudi
državljani, ki prostovoljno in nepoklicno opravljajo naloge zaščite, reševanja
in pomoči v operativnih sestavah nevladnih organizacij v skladu s predpisi.
(3) Ta uredba ureja tudi postopek in pogoje
za povračilo izpada dohodka delodajalcu zaradi udeležbe pri njem zaposlenega
pripadnika CZ ali državljana iz prejšnjega odstavka ter povračilo nadomestila
plače za čas začasne nezmožnosti za delo, izplačanega pripadniku CZ ali
državljanu zaradi poškodbe ali bolezni, ki jo je utrpel med opravljanjem nalog,
zaščite, reševanja in pomoči.
II. NADOMESTILA
2. člen
(1) Pripadniku CZ, ki je v delovnem
razmerju, pripada nadomestilo plače v višini plače, ki bi jo prejemal, če bi
delal.
(2) Pripadniku CZ, ki prejema pokojnino ali
denarno nadomestilo za primer brezposelnosti, pripada pokojnina oziroma denarno
nadomestilo tudi med opravljanjem nalog zaščite, reševanja in pomoči.
(3) Pripadniku CZ, ki samostojno opravlja
dejavnost, se odmeri nadomestilo izgubljenega zaslužka od bruto osnove,
določene za plačilo prispevka za pokojninsko in invalidsko zavarovanje za mesec
pred mesecem, v katerem je prejel poziv za opravljanje nalog zaščite, reševanja
in pomoči.
(4) Dnevni znesek nadomestila izgubljenega
zaslužka se izračuna tako, da se bruto osnova iz prejšnjega odstavka deli s
številom delovnih dni v mesecu, v katerem je pripadnik CZ opravljal naloge.
3. člen
(1) Pripadniku CZ, ki nima dohodka, se
odmeri denarno nadomestilo od povprečne plače v Republiki Sloveniji, določene
za čas v katerem opravlja naloge zaščite, reševanja in pomoči.
(2) Dnevni znesek denarnega nadomestila se
izračuna tako, da se znesek povprečne plače v Republiki Sloveniji deli s
številom delovnih dni v mesecu, v katerem je pripadnik CZ opravljal naloge, na
katere je bil vpoklican.
4. člen
Pripadniku CZ, ki med opravljanjem nalog
zaščite, reševanja in pomoči prejme nadomestilo plače, nadomestilo izgubljenega
zaslužka, pokojnino ali denarno nadomestilo za primer brezposelnosti v nižjem
znesku od zneska denarnega nadomestila iz prejšnjega člena, pripada razlika do
tega zneska v breme organa, ki je pripadnika CZ vpoklical.
III. POVRAČILA STROŠKOV
5. člen
(1) Pripadnikom CZ med opravljanjem nalog
zaščite, reševanja in pomoči pripada tudi povračilo stroškov na službenem
potovanju.
(2) Za službena potovanja pripadnikov CZ v
tujino se smiselno uporabljajo določbe predpisov o povračilu stroškov za
službena potovanja v tujino, ki veljo za javne uslužbence.
(3) Povračilo stroškov iz prvega odstavka
tega člena obsega povračilo potnih stroškov, povračilo stroškov za prehrano in
povračilo stroškov za prenočišče.
6. člen
(1) Službeno potovanje je vsako potovanje,
na katero je napoten pripadnik CZ, da opravi določena dela v kraju, ki je
oddaljen 10 km ali več od kraja v katerem je sedež štaba, enote ali zavoda v
katerega je pripadnik CZ vpoklican.
(2) Če se pripadnik CZ, skladno s
privoljenjem tistega, ki je odločil o njegovem službenem potovanju, odpravi na
službeno pot od doma, se v čas službenega potovanja všteva tudi čas na poti do
kraja, kamor je napoten in nazaj na sedež štaba, enote ali zavoda. Upošteva se
samo najbližja pot.
7. člen
(1) Prevozni stroški na službenem potovanju
se povrnejo v višini stroškov za prevoz z javnim prevoznim sredstvom, katerega
uporaba je najbolj smotrna glede na naravo dela, ki ga je potrebno opraviti.
Tisti, ki je odločil o službenem potovanju, določi tudi vrsto prevoznega
sredstva.
(2) Pripadniku CZ pripada kilometrina, če
tisti, ki je odločil o službeni poti, določi uporabo lastnega motornega vozila
za prevoz za službeno potovanje.
(3) Pripadniku CZ se povrnejo prevozni
stroški na službenem potovanju v višini stroškov za prevoz s prevoznim
sredstvom, praviloma na podlagi predložene vozovnice ali računa. Pripadnik CZ
je upravičen do povračila ostalih stroškov v zvezi s prevozom, kot so vse vrste
taks, parkirnin, cestnin in podobno, proti predložitvi ustreznih računov.
7.a člen
Pripadniku CZ, ki je vpoklican v zvezi z
opravljanjem nalog zaščite, reševanja in pomoči, se povrnejo stroški prevoza z
javnimi prevoznimi sredstvi od kraja njegovega stalnega oziroma začasnega
prebivališča do kraja, kamor je bil poklican ali napoten, in stroški prevoza
nazaj, če je ta kraj oddaljen več kot 1 km od kraja stalnega ali začasnega
prebivališča pripadnika CZ. Če pripadnik CZ v razdalji več kot 1 km od kraja
stalnega ali začasnega prebivališča nima možnosti prevoza z javnim prevoznim
sredstvom, se mu za razdaljo od kraja prebivališča do prvega javnega prevoznega
sredstva po najkrajši poti obračuna kilometrina v višini, ki je predpisana za
javne uslužbence.
8. člen
(1) Pripadniku CZ pripada dnevnica –
povračilo stroškov prehrane, če na službenem potovanju ni zagotovljena
brezplačna prehrana.
(2) Pripadniku CZ pripada:
-      
cela dnevnica, ki se obračuna na vsakih 24 ur
službenega potovanja, če je službeno potovanje trajalo več kot 12 ur;
-      
polovična dnevnica, če je službeno potovanje
trajalo več kot 8 ur, vendar ne več kot 12 ur;
-      
znižana dnevnica, če je trajalo službeno
potovanje več kot 6 ur, vendar ne več kot 8 ur.
(3) (črtan).
9. člen
Stroški za prenočišče na službenem
potovanju se povrnejo v višini zneska računa za prenočevanje v hotelu, ki ga
odobri tisti, ki je pripadnika CZ vpoklical.
10. člen
Za določitev višine kilometrine, povračila
stroškov za prehrano, dnevnice, izplačilo akontacij za službeno potovanje izven
države in povračila stroškov za prenočišče se uporabljajo predpisi, ki veljajo
za javne uslužbence.
IV. NAČIN IZPLAČEVANJA NADOMESTIL
11. člen
(1) Nadomestila plače se izplačujejo na
naslednji način:
-      
pripadniku CZ, ki je v delovnem razmerju,
izplača nadomestilo plače neposredno delodajalec, ki vloži zahtevo za povračilo
izplačanega nadomestila plače pri Upravi Republike Slovenije za zaščito in
reševanje oziroma pri občinski službi, pristojni za varstvo pred naravnimi in drugimi
nesrečami, ki je vpoklicala pripadnika CZ;
-      
pripadniku CZ, ki prejema pokojnino, se izplača
razlika med pokojnino in višino povprečne plače v Republiki Sloveniji, če je to
za pripadnika ugodneje;
-      
pripadniku CZ, ki prejema denarno nadomestilo
za primer brezposelnosti, se izplača razlika med nadomestilom in višino
povprečne plače v Republiki Sloveniji;
-      
pripadniku CZ, ki samostojno opravlja
dejavnost, se nadomestilo izgubljenega zaslužka obračuna in izplača v višini
bruto zavarovalne osnove, od katere je pripadnik CZ obračunal in plačal
prispevek za pokojninsko in invalidsko zavarovanje za mesec pred prejemom
poziva;
-      
pripadniku CZ, ki ni v delovnem razmerju, ne
opravlja samostojne dejavnosti, ne prejema pokojnine ali denarnega nadomestila
zaradi brezposelnosti oziroma ne pridobiva dohodka na kakšen drug način, se
izplača denarno nadomestilo na podlagi njegove pisne izjave v višini povprečne
plače v Republiki Sloveniji.
(2) Pripadniku CZ iz prve, druge, tretje in
pete alinee prejšnjega odstavka se izplača nadomestilo, zmanjšano za davke in
prispevke. Izplačevalec nadomestila za pripadnika CZ iz prve in tretje alinee
prejšnjega odstavka obračuna in izplača davke in prispevke, ki jih upošteva pri
vložitvi zahteve za povračilo izplačanega nadomestila plače.
(3) Pripadniku CZ iz četrte alinee prvega
odstavka tega člena se izplača nadomestilo v bruto znesku, povečanem za
prispevke za socialno varnost, ki jih plačuje delodajalec.
(4) Pri vložitvi zahteve za povračilo
izplačanega nadomestila plače in pripadajočih prispevkov ter davkov iz prve in
četrte alinee prvega odstavka tega člena lahko delodajalec oziroma upravičenec
od organa, ki je vpoklical pripadnika CZ, zahteva tudi povračilo izpada
dohodka.
(5) Izpad dohodka iz prejšnjega odstavka se
obračuna in izplača v višini 20 odstotkov nadomestila plače, ki ga je
delodajalec izplačal pripadniku CZ, pri čemer se upošteva tudi plačane
prispevke in davke. Pripadniku CZ, ki opravlja samostojno dejavnost, se 20
odstotkov izpada dohodka obračuna od višine nadomestila izgubljenega zaslužka
izplačanega po četrti alinei prvega odstavka tega člena.
(6) Potrdila in druge podatke o dejstvih iz
uradnih evidenc, ki jih vodijo upravni in drugi državni organi, organi občine
in nosilci javnih pooblastil, za obračun nadomestila iz prvega odstavka tega
člena pridobi Uprava Republike Slovenije za zaščito in reševanje oziroma
občinska služba, pristojna za varstvo pred naravnimi in drugimi nesrečami po uradni
dolžnosti.
11.a člen
Delodajalec lahko vloži zahtevo za
povračilo nadomestila plače, ki ga je izplačal pripadniku CZ, ki se je med
opravljanjem nalog zaščite, reševanja in pomoči poškodoval ali zbolel za čas
začasne nezmožnosti za delo, vendar največ do 30 delovnih dni oziroma do največ
120 dni v posameznem koledarskem letu v skladu s predpisi o delovnih razmerjih
in le v višini, kot ga je dejansko izplačal pripadniku CZ med njegovo začasno
nezmožnostjo za delo. Zahtevo delodajalec vloži pri Upravi Republike Slovenije
za zaščito in reševanje ali občinski službi, pristojni za varstvo pred
naravnimi in drugimi nesrečami, ki je pripadnika CZ vpoklicala k opravljanju
nalog zaščite, reševanja in pomoči.
12. člen
(1) Nadomestila se izplačujejo po
opravljeni dolžnosti. Če traja dolžnost več kot en mesec, se nadomestilo
izplačuje mesečno za nazaj. Zahtevek za povračilo nadomestila plače in zahtevek
za nadomestilo izpadlega dohodka se lahko uveljavljata najkasneje v 60 dneh po opravljeni dolžnosti. Zahtevek za povračilo nadomestila
plače, izplačanega v času začasne nezmožnosti za delo zaradi poškodbe ali
bolezni med opravljanjem nalog zaščite, reševanja in pomoči, se lahko
uveljavlja v 30 dneh po vrnitvi pripadnika na delo, če se je vrnil na delo pred
iztekom 30 delovnih dni oziroma najkasneje v 30 dneh po izteku 30 delovnih dni,
ko je bil začasno nezmožen za delo.
(2) Zahtevek za povračilo izplačanega
nadomestila plače, izpadlega dohodka oziroma listine za obračun nadomestila
izgubljenega zaslužka ali denarnega nadomestila se vložijo na obrazcu R-1, R-2,
R-3, R-4, R-5 in R-6, ki so kot priloga sestavni del te uredbe, Upravi
Republike Slovenije za zaščito in reševanje ali pri občinski službi, pristojni
za varstvo pred naravnimi in drugimi nesrečami, ki je vpoklicala pripadnika CZ.
(3) Nadomestilo plače izplača delodajalec v
breme Uprave Republike Slovenije za zaščito in reševanje ali občine, odvisno od
tega, kje je pripadnik CZ razporejen. Če je državljan razporejen v CZ pri
delodajalcu, stroški nadomestila plače bremenijo delodajalca.
V. NAČIN IZPLAČEVANJA POVRAČIL STROŠKOV
13. člen
(1) Pravica do povračila stroškov na
službenem potovanju se uveljavlja z vložitvijo pisne zahteve tistemu, ki je
odločil o službenem potovanju.
(2) Obračun potnih stroškov, predložen na predpisanem
obrazcu potnega naloga se šteje za vloženo zahtevo. Obrazec potnega naloga je
enak kot za javne uslužbence.
(3) K zahtevi za povračilo potnih stroškov
se predložijo dokazila o okoliščinah ali dejstvih, od katerih je odvisna
pravica do povračila stroškov.
14. člen
(1) Zahteva iz prejšnjega člena za
povračilo potnih stroškov se vloži naslednji dan po zaključku službenega
potovanja v državi oziroma najkasneje v treh dneh od zaključka službenega
potovanja v državi oziroma v sedmih dneh od zaključka službenega potovanja v
drugi državi, pri organu, ki je dolžan povrniti stroške.
(2) Izplačilo povračil stroškov se na
podlagi zahteve iz prejšnjega odstavka izvrši najkasneje v 30 dneh po vložitvi
zahteve oziroma ob izplačilu drugih prejemkov v skladu s predpisi o izvrševanju
proračuna Republike Slovenije tako, da se praviloma stroški nakažejo na osebni
račun upravičenca.

Obrazec
R-1: Zahtevek za nadomestilo plače med opravljanjem nalog zaščite, reševanja in
pomoči (izpolni delodajalec)
Obrazec
R-2: Zahtevek za nadomestilo izgubljenega zaslužka med opravljanjem nalog zaščite,
reševanja in pomoči (izpolni oseba, ki opravlja samostojno dejavnost)
Obrazec
R-3: Zahtevek za nadomestilo izgubljenega zaslužka za obdobje izvrševanja nalog
zaščite, reševanja in pomoči (izpolni oseba, ki prejema pokojnino oziroma
štipendijo)
Obrazec
R-4: Zahtevek za nadomestilo izgubljenega zaslužka za obdobje izvrševanja nalog
zaščite, reševanja in pomoči (izpolni oseba, ki nima dohodkov)
Obrazec
R-5: Zahtevek za nadomestilo izgubljenega zaslužka za obdobje izvrševanja nalog
zaščite, reševanja in pomoči (izpolni oseba, ki prejema nadomestilo v času
brezposelnosti)
Obrazec
R-6: Zahtevek za nadomestilo plače med začasno nezmožnostjo za delo (izpolni
delodajalec)

Uredba o nadomestilu plače in povračilih
stroškov med opravljanjem nalog zaščite, reševanja in pomoči (Uradni list RS,
št. 48/99)
vsebuje naslednji končni določbi:
»VI. KONČNI DOLOČBI
15. člen
Z dnem uveljavitve te uredbe se za
pripadnike CZ, ki sodelujejo pri opravljanju naloge zaščite, reševanja in
pomoči, preneha uporabljati odlok o višini denarnega nadomestila med
izvrševanjem določenih dolžnosti obrambe in zaščite (Uradni list RS, št.
13/91-I) in pravilnik o višini povračil stroškov in o načinu izplačevanja
nadomestil in povračil stroškov osebam v zvezi z izvrševanjem vojaške dolžnosti
in med opravljanjem drugih nalog obrambe in zaščite (Uradni list RS, št.
28/91-I in 20/93).
16. člen
Ta uredba začne veljati petnajsti dan po
objavi v Uradnem listu RS.«.

Uredba o spremembah in dopolnitvah Uredbe o
nadomestilu plače in povračilih stroškov med opravljanjem nalog zaščite,
reševanja in pomoči (Uradni list RS, št. 113/07)
vsebuje naslednjo končno določbo:
»KONČNA DOLOČBA
9. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
nadomestilu plače in povračilih stroškov med opravljanjem nalog zaščite,
reševanja in pomoči (Uradni list RS, št. 13/11)
vsebuje naslednjo končno določbo:
»KONČNA DOLOČBA
6. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi Uredbe o nadomestilu plače
in povračilih stroškov med opravljanjem nalog zaščite, reševanja in pomoči
(Uradni list RS, št. 20/13)
vsebuje naslednjo končno določbo:
»2. člen
Ta uredba začne veljati petnajsti dan po
objavi v Uradnem listu Republike Slovenije.«.