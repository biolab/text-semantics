1. člen
(vsebina pravilnika)
S tem pravilnikom se določajo način
uveljavljanja davčnih olajšav za vlaganja v raziskave in razvoj (v nadaljnjem
besedilu: davčne olajšave) v skladu s prvim stavkom prvega odstavka 55. člena
Zakona o davku od dohodkov pravnih oseb (Uradni list RS, št. 117/06, 56/08,
76/08, 5/09, 96/09, 110/09 – ZDavP-2B, 43/10, 59/11, 24/12 in 30/12) ter v
skladu s prvim stavkom prvega odstavka 61. člena Zakona o dohodnini (Uradni
list RS, št. 13/11 – uradno prečiščeno besedilo, 9/11 – ZUKD-1, 24/12, 30/12 in
40/12 – ZUJF), vrste vlaganj, ki štejejo za vlaganja v raziskave in razvoj,
obrazec za uveljavljanje teh davčnih olajšav, metodologija za izpolnjevanje
obrazca in način predložitve obrazca davčnemu organu.
2. člen
(uveljavljanje davčne olajšave)
Davčni zavezanec oziroma davčna zavezanka
(v nadaljnjem besedilu: davčni zavezanec) uveljavlja davčne olajšave na
obrazcu, ki je kot Priloga 1 sestavni del tega pravilnika (v nadaljnjem
besedilu: obrazec), na način, kot je določeno s tem pravilnikom.
3. člen
(poročanje davčnemu organu)
(1) Davčni zavezanec predloži davčnemu
organu obrazec, ki ga izpolni v skladu z metodologijo za izpolnjevanje obrazca,
ki je kot Priloga 2 sestavni del tega pravilnika.
(2) Obrazec za uveljavljanje davčnih
olajšav predloži davčni zavezanec kot prilogo k Davčnemu obračunu davka od
dohodkov pravnih oseb in k Davčnemu obračunu akontacije dohodnine od dohodka iz
dejavnosti hkrati s predložitvijo davčnega obračuna.
(3) Zavezanec v davčnem obračunu lahko
uveljavlja zmanjšanje davčne osnove v višini 100 % zneska vlaganj v raziskave
in razvoj, določenih v 5., 6. in 7. členu tega pravilnika in prikazanih v
obrazcu v skladu s tem členom, vendar največ v višini davčne osnove.
4. člen
(prikazovanje podatkov)
(1) V obrazcu morajo biti prikazani
posebej podatki o stroških vlaganj v notranje raziskovalne in razvojne
dejavnosti zavezanca ter stroških za nakup raziskovalnih in razvojnih storitev.
V okviru stroškov vlaganj v notranje raziskovalne in razvojne dejavnosti morajo
biti prikazani posebej podatki o stroških materiala, stroških storitev,
stroških dela in stroških nakupa opreme. V okviru stroškov vlaganj v nakup
raziskovalno-razvojnih storitev morajo biti prikazani posebej podatki o
stroških pogodb z zunanjimi strokovnjaki in raziskovalci, ki delajo na
raziskovalno-razvojnih projektih in programih, in stroških pogodb za izvajanje
raziskovalno-razvojnih aktivnosti, sklenjenih z raziskovalno-razvojnimi
organizacijami in drugimi osebami, ki so registrirane za opravljanje
raziskovalno-razvojno dejavnost.
(2) Zavezanec izpolni en obrazec za
uveljavljanje olajšav za raziskave in razvoj, v katerem prikaže skupne zneske
vlaganj v raziskave in razvoj v davčnem obdobju za vse projekte oziroma
programe.
5. člen
(dejavnost raziskav in razvoja)
(1) Zavezanec lahko uveljavlja davčno
olajšavo za vlaganja v notranjo in zunanjo raziskovalno-razvojno dejavnost, ki
vključujejo:
a)  stroške
za notranjo raziskovalno-razvojno dejavnost, to je stroške, nastale pri
projektih raziskav in razvoja, ki se izvajajo znotraj podjetja, vključno z
nakupom raziskovalno-raz­vojne opreme, ki se izključno in stalno uporablja pri
izvajanju raziskovalno-razvojne dejavnosti, in
b)  vlaganja
v zunanjo raziskovalno-razvojno dejavnost, ki predstavljajo nakup
raziskovalno-razvojnih storitev, ki jih za zavezanca izvajajo druge osebe,
vključno s povezanimi osebami, oziroma druge javne ali zasebne raziskovalne
organizacije.
(2) Notranja raziskovalna dejavnost
zavezanca pomeni izvirno in sistematično raziskovanje znotraj podjetja
zavezanca, namenjeno pridobivanju novega znanja, ki je relevantno za razvoj
inovacij v podjetju in vključuje iskanje različnih možnih širših in specifičnih
novih rešitev pri materialih, napravah, proizvodih, procesih, sistemih in
storitvah.
(3) Notranja razvojna dejavnost
zavezanca pomeni sistematično uporabo znanja, pridobljenega z raziskovanjem ali
praktičnimi izkušnjami, za razvoj novih ali bistveno izboljšanih materialov,
naprav, proizvodov, procesov, sistemov ali storitev in vključuje na primer:
a)  razvoj
konkretnih praktičnih rešitev za nove ali izboljšane materiale, naprave,
proizvode, procese, sisteme ali storitve;
b)  razvoj
orodij, vzorcev, kalupov in matric nove tehnologije;
c)  konstruiranje
in preizkušanje prototipov in modelov pred začetkom njihovega rednega
proizvajanja in uporabe;
d)  konstruiranje
in delovanje poskusnega obrata, ki nima gospodarsko utemeljenega obsega za
komercialno proizvajanje.
(4) Dejavnosti raziskav in razvoja (v
nadaljnjem besedilu: RR) po tem pravilniku sestavljajo osnovne raziskave,
industrijske raziskave in eksperimentalni razvoj.
(5) Osnovne raziskave pomenijo
eksperimentalno ali teoretično delo, ki se v osnovi opravlja za pridobivanje
novega znanja o temeljih pojavov in dejstev, ki jih je mogoče opazovati, brez
neposredne praktične uporabe.
(6) Industrijske raziskave pomenijo
načrtovane raziskave ali kritične preiskave, usmerjene v pridobivanje novega
znanja in spretnosti za razvoj novih proizvodov, procesov ali storitev ali za
znatno izboljšanje obstoječih proizvodov, procesov ali storitev. Vključujejo
oblikovanje komponent kompleksnih sistemov, ki so potrebni za industrijske
raziskave, zlasti za vrednotenje generične tehnologije, pri čemer so izključeni
prototipi, zajeti v sedmem odstavku tega člena.
(7) Eksperimentalni razvoj pomeni
pridobivanje, združevanje, oblikovanje in uporabo obstoječega znanstvenega,
tehnološkega, poslovnega ali drugega ustreznega znanja in spretnosti za namene
izdelovanja načrtov in ureditev ali oblikovanja za nove, spremenjene ali
izboljšane proizvode, procese ali storitve. Ti lahko vključujejo na primer tudi
druge dejavnosti, usmerjene v konceptualne opredelitve, načrtovanje in dokumentacijo
novih proizvodov, procesov in storitev. Dejavnosti lahko vključujejo proizvodne
osnutke, risbe, načrte ali drugo dokumentacijo, če niso namenjeni tržni
uporabi. Razvoj prototipov za tržno uporabo in pilotnih projektov je prav tako
vključen, pri čemer je prototip nujno končni tržni proizvod in je njegova
izdelava predraga, da bi ga uporabili samo za namene predstavitve in vrednotenja.
V primeru poznejše tržne uporabe predstavitvenih ali pilotnih projektov se
morajo vsi prihodki, ustvarjeni s takšno uporabo, odšteti od upravičenih
stroškov. Eksperimentalna proizvodnja in testiranje proizvodov, procesov ali
storitev sta prav tako upravičena, če teh ni mogoče uporabiti ali preoblikovati
za uporabo v industriji ali tržno uporabo. Eksperimentalni razvoj ne vključuje
rednih ali občasnih sprememb proizvoda, proizvodnih linij, proizvodnih
procesov, obstoječih storitev in drugih tekočih dejavnosti, četudi takšne
spremembe predstavljajo izboljšanje.
(8) Osnovno merilo za razločevanje RR
od z njima povezanih dejavnosti je, da mora biti v RR prisoten pomemben element
novosti in razreševanja znanstvene oziroma tehnološke nejasnosti.
(9) Natančnejši primeri za
razlikovanje oziroma razmejitev med RR in drugimi dejavnostmi v podjetju
zavezanca so prikazani v Prilogi 3, ki je sestavni del tega pravilnika.
6. člen
(notranje raziskovalno-razvojne
dejavnosti)
V znesek, ki predstavlja vlaganje v notranje
raziskovalne in razvojne dejavnosti zavezanca, štejejo:
a)  stroški
dela oseb, ki delajo na konkretnih raziskovalnih oziroma razvojnih projektih v
podjetju v danem obdobju;
b)  nakup
raziskovalno-razvojne opreme, ki se izključno in stalno uporablja pri izvajanju
raziskovalno-razvojne dejavnosti zavezanca;
c)  stroški
materiala in storitev, povezani z raziskovalno-raz­vojno dejavnostjo (vključno
s stroški podpornih storitev za to dejavnost);
d)  stroški
izobraževanja, izključno za potrebe raziskovalnih oziroma razvojnih projektov,
ki se izvajajo v podjetju;
e)  stroški,
povezani z zaščito intelektualne lastnine, ki neposredno izhaja iz
raziskovalnih in razvojnih dejavnosti zavezanca.
7. člen
(zunanja raziskovalno-razvojna dejavnost)
(1) Vlaganja v nakup
raziskovalno-razvojnih storitev, ki jih izvajajo druge osebe, vključno s
povezanimi osebami, oziroma druge javne ali zasebne raziskovalne organizacije,
vključujejo:
a)  stroške
pogodb z zunanjimi strokovnjaki in raziskovalci, ki delajo na
raziskovalno-razvojnem projektu oziroma programu;
b)  stroške
pogodb za izvajanje raziskovalno-razvojnih aktivnosti, sklenjenih z
raziskovalno-razvojnimi organizacijami in drugimi osebami, ki so registrirane
za opravljanje raziskovalno-razvojnih dejavnosti.
(2) Med vlaganja v nakup
raziskovalno-razvojnih storitev se ne šteje nakup licenc.
8. člen
(davčni nadzor)
(1) Vlaganja v notranje
raziskovalno-razvojne dejavnosti iz 5. in 6. člena tega pravilnika ter vlaganja
v nakup raziskovalno-razvojnih storitev iz 7. člena tega pravilnika mora zavezanec
opredeliti v poslovnem načrtu ali posebnem razvojnem projektu oziroma programu
podrobno in na način, da je možno naknadno preverjanje skladnosti s projektom
oziroma razvojnim programom. Poslovni načrt ali posebni razvojni projekt
oziroma program mora vsebovati vsaj: naslov raziskovalno-razvojnega projekta
oziroma programa, opis vsebine raziskovalno-razvojnega projekta oziroma
programa, seznam predvidenih aktivnosti raziskovalno-razvojnega projekta oziroma
programa z oceno stroškov po posameznih aktivnostih in obdobjih, načrtovane
mejnike med izvajanjem raziskovalno-razvojnega projekta oziroma programa,
rezultate raziskovalno-razvojnega projekta oziroma programa. Poslovni načrt ali
posebni razvojni projekt oziroma program se lahko med izvajanjem dejavnosti
spreminja in dopolnjuje.
(2) Davčni zavezanec mora davčnemu organu
na njegovo zahtevo nemudoma predložiti poslovni načrt ali posebni razvojni
projekt oziroma program iz prvega odstavka tega člena ter ločene podatke po
posameznih projektih oziroma programih, za katere je v obrazcu prikazal zbirne
podatke.
(3) Davčni organ lahko glede presoje, ali
se konkretno vlaganje kvalificira kot vlaganje v raziskave in razvoj, za mnenje
zaprosi ministrstvo pristojno za tehnologijo.
9. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o uveljavljanju davčnih olajšav za vlaganja v raziskave in
razvoj (Uradni list RS, št. 138/06).
10. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.
Št. 007-571/2012/18
Ljubljana, dne 26. septembra
2012
EVA 2012-1611-0135
dr. Janez Šušteršič l.r.
Minister za finance

Priloga 1: Obrazec za
uveljavljanje davčne olajšave za vlaganja v raziskave in razvoj za davčno
obdobje (od-do)
Priloga 2:
Metodologija za izpolnjevanje obrazca za uveljavljanje davčnih olajšav za
vlaganja v raziskave in razvoj
Priloga 3: Razmejitve
med RR in drugimi dejavnostmi v podjetju zavezanca