1. člen
(vsebina pravilnika)
Ta pravilnik v skladu z Direktivo
Evropskega Parlamenta in Sveta 2002/22/ES z dne 7. marca 2002 o
univerzalni storitvi in pravicah uporabnikov v zvezi z elektronskimi
komunikacijskimi omrežji in storitvami (UL L št. 108 z dne 24. aprila
2002, str. 51) določa kategorije potrošnikov z nizkimi dohodki oziroma s posebnimi
potrebami, ki so upravičeni do tega, da jim izvajalec univerzalne storitve
ponudi cenovne opcije ali pakete, ki se razlikujejo od tistih, ki jih sicer
zagotavlja pod normalnimi komercialnimi pogoji (v nadaljnjem besedilu:
ugodnejši cenovne opcije ali paketi).
2. člen
(pomen izrazov)
V tem pravilniku uporabljeni izrazi imajo
enak pomen, kakor je določeno v Zakonu o elektronskih komunikacijah (Uradni
list RS, št. 13/07 – uradno prečiščeno besedilo, 102/07 – ZDRad in 110/09; v
nadaljnjem besedilu: zakon) in Zakonu o usmerjanju otrok s posebnimi potrebami
(Uradni list RS, št. 3/07 – uradno prečiščeno besedilo).
3. člen
(potrošnik z nizkimi dohodki)
Za potrošnika z nizkimi dohodki se šteje
naročnik storitev iz 1. točke drugega odstavka 11. člena zakona, ki nimajo
zagotovljenih sredstev za zadovoljevanje minimalnih življenjskih potreb v
višini, ki omogoča preživetje.
4. člen
(potrošnik s posebnimi potrebami)
(1) Za potrošnika s posebnimi
potrebami se šteje naročnik storitev iz 1. točke drugega odstavka 11. člena
zakona, ki je invalid z eno od naslednjih ugotovljenih telesnih okvar:
-      
najmanj 80% telesna okvara zaradi izgube vida ali
-      
najmanj 60% telesna okvara zaradi izgube sluha ali
-      
najmanj 80% telesna okvara zaradi seštevka več telesnih okvar, pri čemer
mora biti ena od njih najmanj 70%.
(2) Za potrošnika s posebnimi
potrebami se šteje tudi naročnik storitev iz 1. točke drugega odstavka 11.
člena zakona, ki je zakoniti zastopnik, skrbnik ali rejnik otroka s posebnimi
potrebami.
5. člen
(dokazovanje upravičenosti)
(1) Izpolnjevanje pogojev iz 3. člena
tega pravilnika se dokazuje:
-      
z veljavno odločbo o upravičenosti do denarne socialne pomoči po zakonu,
ki ureja socialno varstvo, ali
-      
z veljavno odločbo, s katero je podeljena pravica do prejemanja državne
pokojnine ali varstvenega dodatka po zakonu, ki ureja pokojninsko in invalidsko
zavarovanje, ali
-      
z veljavno odločbo, s katero je podeljena pravica do invalidskega
dodatka ali pravica do družinskega dodatka ali pravica do oskrbnine po zakonu,
ki ureja vojne invalide, ali
-      
z veljavno odločbo, s katero je podeljena pravica do veteranskega
dodatka po zakonu, ki ureja vojne veterane, ali
-      
z veljavno odločbo, s katero je podeljena pravica do nadomestila za
invalidnost v skladu z zakonom, ki ureja oblike družbenega varstva zmerno,
težje in težko duševno ter najtežje telesno prizadetih oseb.
(2) Izpolnjevanje pogojev iz
prejšnjega člena tega pravilnika se dokazuje:
-      
z veljavno odločbo ali sklepom pristojnega organa, s katerim je
ugotovljena telesna okvara v skladu s predpisi, ki urejajo pravice invalidov,
ali
-      
z veljavno odločbo oziroma potrdilom o priznanem odstotku vojne
invalidnosti v skladu s predpisi, ki urejajo vojne invalide, ali
-      
z mnenjem izvedenskega organa Zavoda za pokojninsko in invalidsko
zavarovanje Slovenije, ali
-      
z veljavno odločbo o usmeritvi skladno z zakonom, ki ureja usmerjanje
otrok s posebnimi potrebami, potrdilom upravne enote o članih gospodinjstva na
začasnem ali stalnem naslovu naročnika in rojstnem listom ali odločbo
pristojnega organa o skrbništvo ali rejništvu.

Pravilnik o kategorijah potrošnikov, ki so
upravičeni do posebnih cenovnih opcij ali paketov (Uradni list RS, št. 101/05),
vsebuje naslednjo končno določbo:
»6. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o
kategorijah potrošnikov, ki so upravičeni do posebnih cenovnih opcij ali
paketov (Uradni list RS, št. 92/10), vsebuje naslednjo končno določbo:
»3. člen
Ta pravilnik začne veljati 1. januarja
2011.«.