1. člen
(uvodna določba)
(1) Pogodbeni stranki s to kolektivno pogodbo širše
ravni (v nadaljevanju KPN) avtonomno urejata medsebojne pravice, obveznosti in
odgovornosti ter pravice, obveznosti in odgovornosti delavcev in delodajalcev
skladno z zakoni.
(2) KPN je sestavljena iz obligacijskega in normativnega
dela, katerega sestavni del je tudi Tarifna priloga.
2. člen
(stranki KPN)
Pogodbeni stranki KPN sta Gospodarska zbornica Slovenije –
Zbornica za poslovanje z nepremičninami, Dimičeva 13, Ljubljana (v
nadaljevanju: GZS – ZPN) in Sindikat komunale, varovanja in poslovanja z
nepremičninami Slovenije, Dalmatinova 4, Ljubljana (v nadaljevanju: SKVNS).
I. OBLIGACIJSKI DEL
1.1. SPLOŠNO
3. člen
(stvarna in krajevna veljavnost)
(1) Ta kolektivna pogodba velja za delodajalce, ki so
domače in tuje pravne in fizične osebe, so člani podpisnikov te kolektivne
pogodbe, ki na trgu kot pretežno dejavnost praviloma opravljajo naslednje
dejavnosti po SKD 2008:
41.100 – Organizacija izvedbe stavbnih
projektov;
68.100 – Trgovanje z lastnimi nepremičninami;
68.200 – Oddajanje in obratovanje lastnih ali
najetih nepremičnin;
68.310 – Posredništvo v prometu z
nepremičninami;
68.320 – Upravljanje nepremičnin za plačilo
ali po pogodbi;
81.100 – Vzdrževanje objektov; hišniška
dejavnost.
(2) Člani GZS – ZPN so zavezani upoštevati to kolektivno
pogodbo.
(3) Ta kolektivna pogodba velja za delodajalce na
območju Republike Slovenije.
4. člen
(osebna veljavnost)
(1) Ta kolektivna pogodba velja za vse delavce,
zaposlene pri delodajalcih, opredeljenih v določbah o stvarni veljavnosti te
kolektivne pogodbe.
(2) Za poslovodne delavce in prokuriste ta kolektivna
pogodba ne velja, razen, če je tako določeno v pogodbi o zaposlitvi.
(3) Kolektivna pogodba velja tudi za vajence, dijake in
študente na obveznem praktičnem usposabljanju, v obsegu, kot je to določeno v
kolektivni pogodbi.
(4) Določbe te kolektivne pogodbe veljajo tudi za
delavce, ki opravljajo delo pri delodajalcu, skladno s pogodbo o zaposlitvi med
delavcem in delodajalcem, ki opravlja dejavnost zagotavljanja dela delavcev
drugemu uporabniku.
5. člen
(časovna veljavnost)
Ta kolektivna pogodba je sklenjena za nedoločen čas. Tarifna
priloga je sestavni del normativnega dela te kolektivne pogodbe in je sklenjena
za obdobje dveh let. Če do izteka veljavnosti Tarifne priloge ni sklenjena
nova, se njena veljavnost avtomatično podaljša vsakokrat za eno leto.
6. člen
(veljavnost in objava KPN)
(1) KPN v obligacijskem delu stopi v veljavo z dnem
podpisa pogodbenih strank. V normativnem delu začne KPN veljati osmi dan po
objavi v Uradnem listu RS. Tarifna priloga, ki je sestavni del normativnega
dela, se začne uporabljati na dan kot določa KPN oziroma njena Tarifna priloga.
(2) Stroške objave KPN v Uradnem listu RS nosi vsaka od
strank do ene polovice.
1.2. PRAVICE IN OBVEZNOSTI POGODBENIH STRANK
7. člen
(izvedbena dolžnost)
(1) Stranki te kolektivne pogodbe si morata z vsemi
sredstvi, ki so jima na voljo, prizadevati za pravilno izvrševanje te
kolektivne pogodbe in spoštovanje njenih določb.
(2) Stranki sta dolžni opustiti vsako dejanje, ki bi
nasprotovalo izvrševanju te kolektivne pogodbe.
8. člen
(sprememba ali dopolnitev KPN)
(1) Vsaka pogodbena stranka lahko kadarkoli predlaga
spremembo oziroma dopolnitev te kolektivne pogodbe.
(2) Pogodbena stranka, ki želi spremembo oziroma
dopolnitev kolektivne pogodbe, predloži drugi stranki pisni predlog sprememb in
dopolnitev z obrazložitvijo razlogov in ciljev za spremembe.
(3) Druga pogodbena stranka se je dolžna do predloga
pisno opredeliti v roku 30 dni od prejema predloga.
(4) Če druga stranka ne sprejme predloga za spremembo ali
dopolnitev pogodbe oziroma se do predloga ne opredeli v 30 dneh, lahko stranka
predlagateljica začne postopek posredovanja pred organom, ki ga določa ta
kolektivna pogodba.
9. člen
(sklenitev nove KPN)
(1) Postopek za sklenitev nove kolektivne pogodbe se
začne na obrazloženo pobudo ene od pogodbenih strank kadarkoli.
(2) Do pisne in obrazložene pobude za sklenitev nove
kolektivne pogodbe se je druga pogodbena stranka dolžna opredeliti v roku 30
dni od prejema pobude.
(3) V primeru, da druga pogodbena stranka ne sprejme
pobude za sklenitev nove kolektivne pogodbe, oziroma se do pisne pobude v roku,
ki ga določa prejšnji odstavek tega člena, ne opredeli, se postopek za
sklenitev nove kolektivne pogodbe ustavi.
10. člen
(odpoved KPN)
(1) Vsaka od strank lahko KPN odpove s šestmesečnim odpovednim
rokom.
(2) Odpoved KPN mora biti pisna in obrazložena.
(3) Po prenehanju veljavnosti KPN se do sklenitve nove,
vendar najdlje eno leto, uporabljajo določbe normativnega dela KPN.
(4) Po odpovedi KPN lahko vsaka stranka predlaga
sklenitev nove kolektivne pogodbe.
II. NORMATIVNI DEL
PRAVICE IN OBVEZNOSTI DELAVCEV IN
DELODAJALCEV
2.1. SPLOŠNO
11. člen
(pomen izrazov v tej kolektivni pogodbi)
(1) V kolektivni pogodbi uporabljena izraza
»delodajalec« in »delavec«, zapisana v moški slovnični obliki, sta uporabljena
kot nevtralna za ženske in moške.
(2) Pogodbena stranka je podpisnik te kolektivne
pogodbe.
(3) Manjši delodajalec po tej kolektivni pogodbi je
delodajalec, ki zaposluje deset ali manj delavcev in ga tako opredeljuje zakon,
ki ureja delovna razmerja.
(4) Poslovodne osebe in prokuristi so osebe, ki
zastopajo pravno osebo in vodijo poslovanje pri delodajalcu in so s temi
pooblastili vpisane v ustrezni register.
(5) Vodilni delavec vodi poslovno področje ali
organizacijsko enoto pri delodajalcu in ima pooblastila za sklepanje pravnih
poslov ali za samostojne kadrovske in organizacijske odločitve. Delodajalec jih
določi s sistemizacijo delovnih mest ali drugim ustreznim aktom, manjši
delodajalec pa lahko s pogodbo o zaposlitvi.
(6) V primeru, da pri delodajalcu ni organiziranega
sindikata, je splošni akt, akt delodajalca, ki na splošen način ureja posamezna
vprašanja v zvezi z delovnimi razmerji.
(7) Izraz »organizacijska enota« pomeni sestavni del
družbe, ki združuje delavce pri opravljanju določenega delovnega procesa. Organizacijske
enote določi delodajalec.
(8) Akt o sistemizaciji in organizaciji je splošni akt
delodajalca, ki določa delovna mesta ali skupek sorodnih delovnih mest, ki
tvorijo vrsto dela, določa pogoje za opravljanje dela na posameznem delovnem
mestu in/ali vrste del ter opis del in nalog posameznega delovnega mesta.
(9) Vrsta del je skupek sorodnih delovnih mest, za
katera se zahtevata enaka raven in vrsta izobrazbe.
(10) Delovno mesto je najmanjša organizacijska enota v
strukturi delodajalca, v okviru katere se izvajajo posamezne naloge.
(11) Sindikalni zaupnik je imenovana ali izvoljena
oseba, ki zastopa interese delavcev pri delodajalcu skladno s pravili
sindikata.
(12) Izraz “družba” v tej kolektivni pogodbi pomeni vse
statusne oblike gospodarskih subjektov po zakonu, ki ureja status gospodarskih
subjektov.
(13) Pomen izrazov, ki se nanašajo na izobraževanje,
izpopolnjevanje in usposabljanje je opredeljen med določbami, ki urejajo te
vsebine.
(14) Pomen izrazov, ki se nanašajo na plače in druge
osebne prejemke, je opredeljen v poglavju o plačah.
12. člen
(minimalni standardi)
(1) Ta KPN predstavlja minimalne standarde, ki
zavezujejo vse delodajalce, za katere velja ta KPN.
(2) Odstopanja od minimalnih standardov, ki so v tej
kolektivni pogodbi dogovorjeni, so na ravni delodajalca dovoljena v primeru
predhodnega pisnega dogovora med delodajalcem in sindikatom pri delodajalcu, ob
soglasju sindikata sklenitelja KPN, v primeru težje finančne situacije
delodajalca, ki ogroža njegov obstoj in z namenom ohranitve delovnih mest.
(3) Pisni dogovor je lahko sklenjen najdalj za 6 mesecev
in mora obvezno vsebovati dogovor glede načina in rokov povračila prikrajšanja.
13. člen
(razvrstitev del)
(1) Delovna mesta se pri posameznem delodajalcu
razvrstijo v devet tarifnih razredov na podlagi izobrazbe, zahtevane za zasedbo
tega delovnega mesta, dodatnih znanj, daljših delovnih izkušenj, večje
odgovornosti ter z delom povezanih naporov.
(2) Delodajalec lahko
razvrsti delovna mesta tudi samo na podlagi izobrazbe, zahtevane za zasedbo
tega delovnega mesta, in sicer na naslednji način:


TR

ZAHTEVNOST DELA

STOPNJA (RAVEN) IZOBRAZBE

VRSTA IZOBRAZBE


I. 

(enostavna dela)

nedokončana osnovnošolska obveznost

11001 – nepopolna nižja stopnja osnovnošolske izobrazbe
11002 – popolna nižja stopnja osnovnošolske izobrazbe
11003 – nepopolna višja stopnja osnovnošolske izobrazbe
11099 – nepopolna osnovnošolska izobrazba, drugje
  nerazporejeno


II.

(manj zahtevna dela)

osnovnošolska
izobrazba

12001 – osnovnošolska izobrazba
12099 – osnovnošolska izobrazba, drugje nerazporejeno


III.

(srednje zahtevna dela)

nižja poklicna in podobna izobrazba

13001 – nižja poklicna izobrazba
13099 – nižja poklicna in podobna izobrazba, drugje
  nerazporejeno


IV.

(zahtevna dela)

srednja poklicna in podobna izobrazba

14001 – srednja poklicna izobrazba
14099 – srednja poklicna in podobna izobrazba, drugje
  nerazporejeno


V.

(bolj zahtevna dela)

srednja strokovna in splošna izobrazba

15001 – srednja strokovna izobrazba
15002 – srednja splošna izobrazba
15099 – srednja strokovna in splošna izobrazba, drugje
  nerazporejeno


VI.

(zelo zahtevna dela)

višješolska, višja strokovna in podobna izobrazba

16101 – višja strokovna izobrazba
16102 – višješolska izobrazba (pred bolonjsko reformo)
16199 – višješolska, višja strokovna in podobna
  izobrazba, drugje nerazporejeno


VII.

(zelo zahtevna dela)

visokošolska izobrazba prve stopnje,
visokošolska strokovna izobrazba (pred bolonjsko
  reformo) in podobna izobrazba

16201 – specializacija po višješolski izobrazbi (pred
  bolonjsko reformo)
16202 – visokošolska strokovna izobrazba (pred
  bolonjsko reformo)
16203 – visokošolska strokovna izobrazba (prva
  bolonjska stopnja)
16204 – visokošolska univerzitetna izobrazba (prva
  bolonjska stopnja)
16299 – visokošolska izobrazba prve stopnje podobna
  izobrazba, drugje nerazporejeno


VIII.

(visoko zahtevna dela)

visokošolska izobrazba druge stopnje in podobna
  izobrazba

17001 – specializacija po visokošolski strokovni
  izobrazbi (pred bolonjsko reformo)
17002 – visokošolska univerzitetna izobrazba (pred
  bolonjsko reformo) 
17003 – magistrska izobrazba (druga bolonjska stopnja)
17099 – visokošolska izobrazba druge stopnje, drugje
  nerazporejeno


IX.

(najbolj zahtevna dela)

visokošolska izobrazba tretje stopnje
in podobna izobrazba

18101 – specializacija po univerzitetni izobrazbi (pred
  bolonjsko reformo)
18102 – magisterij znanosti (pred bolonjsko re­formo)
18199 – magistrska (pred bolonjsko reformo) in podobna
  izobrazba, drugje nerazporejeno
18201 – doktorat znanosti (pred bolonjsko reformo)
18202 – doktorska izobrazba (tretja bolonjska stopnja)
18299 – doktorska znanstvena in podobna izobrazba,
  drugje nerazporejeno


(3) Delovna mesta posameznega tarifnega razreda se lahko
v podjetniških kolektivnih pogodbah razvrstijo v posamezne plačilne razrede.
Podlaga za razvrščanje v posamezne plačilne razrede so zahteve po dodatnih
znanjih, daljših delovnih izkušnjah, večji odgovornosti, z delom povezani
napori in težje delovne razmere.
(4) Delodajalec je dolžan pred sprejemom akta o
sistemizaciji delovnih mest oziroma njegovih sprememb in dopolnitev, pridobiti
mnenje sindikata.
(5) V primeru, da manjši delodajalec, skladno z zakonom,
ki ureja delovna razmerja, ni dolžan sprejeti akta o sistemizaciji in
organizaciji delovnih mest, se delovno mesto razvršča primerljivo glede na
zahtevano stopnjo izobrazbe za to delovno mesto oziroma kot izhaja iz objave.
2.2. SKLENITEV POGODBE O ZAPOSLITVI, PRAVICE IN
OBVEZNOSTI V ČASU TRAJANJA POGODBE O ZAPOSLITVI IN PRENEHANJE POGODBE O
ZAPOSLITVI
14. člen
(objava prostega delovnega mesta)
Delodajalec je dolžan, skladno z zakonom, ki ureja delovna
razmerja, objaviti prosto delovno mesto.
15. člen
(predhodni preizkus)
(1) Delodajalec lahko pred izbiro preizkusi
usposobljenost za delo prijavljenih kandidatov, pri čemer določi ustrezen strokovni
način preizkusa.
(2) Delodajalec imenuje strokovno komisijo, organizacijo
ali pooblaščeno osebo, ki opravi preizkus v skladu s pravili stroke.
Delodajalec lahko preizkusi le strokovno usposobljenost, znanje, veščine in
spretnosti ter psihofizične sposobnosti, ki so potrebne pri delu.
(3) Kandidat, ki se takega preizkusa ne udeleži, ne more
biti upoštevan pri izbiri.
(4) Kandidat ima pravico do odškodnine v primeru delovne
nesreče v zvezi s preizkusom usposobljenosti, razen če ni ravnal skladno z
navodili delodajalca pri poteku predhodnega preizkusa.
(5) Predhodni preizkus usposobljenosti ne sme trajati
dalj kot en dan in poteka pod stalnim nadzorom delodajalca oziroma od njega
pooblaščenega delavca.
16. člen
(vročitev predloga pogodbe o zaposlitvi)
Delodajalec je dolžan vročiti pisni predlog pogodbe o
zaposlitvi delavcu najmanj tri dni pred predvidenim dnem sklenitve pogodbe o
zaposlitvi oziroma nastopom dela.
17. člen
(pogodba o zaposlitvi)
(1) S pogodbo o zaposlitvi delavec in delodajalec
uredita vprašanja, kot zahteva zakon.
(2) V pogodbi o zaposlitvi se poleg sestavin, ki jih
določa zakon, lahko navede tudi tarifni in plačilni razred za delovno mesto, za
katerega se sklepa delovno razmerje. Delavec in delodajalec se lahko v pogodbi
o zaposlitvi dogovorita za opravljanje poskusnega dela, pripravništva ali
uvajanja v delo.
(3) Delodajalec delavca pred sklenitvijo pogodbe o
zaposlitvi seznani z naravo dela, dejansko vsebino delovnega mesta in s tem
povezanimi tveganji. Kot prilogo, ki ni sestavni del pogodbe o zaposlitvi,
delodajalec delavcu vroči tudi kopijo ocene tveganja za njegovo delovno mesto.
(4) V pogodbi o zaposlitvi se glede vprašanj o dnevnem
ali tedenskem delovnem času in razporeditvi delovnega časa, določil o drugih
sestavinah plače delavca, o plačilnem obdobju, plačilnem dnevu in o načinu
izplačevanja plače, določil o letnem dopustu oziroma načinu določanja letnega
dopusta in dolžine odpovednih rokov, stranki lahko sklicujeta na veljavne
zakone, kolektivne pogodbe oziroma splošne akte delodajalca.
(5) Delodajalec delavcu pred podpisom pogodbe o
zaposlitvi omogoči seznanitev z vsebino kolektivnih pogodb in splošnih aktov,
ki določajo njegove pravice in obveznosti.
(6) Delodajalec mora kolektivne pogodbe in splošne akte
hraniti na dostopnem mestu, na katerem se lahko delavci brez nadzora seznanijo
z njihovo vsebino.
(7) Podpisnika te kolektivne pogodbe si bosta
prizadevala za spodbujanje oblikovanja primerov dobre prakse pri obveščanju
kandidatov in zaposlenih o pogojih dela.
18. člen
(opravičeni razlogi, zaradi katerih delavec ne prične
delati)
(1) V primeru, da delavec ne prične z delom na
dogovorjeni datum v skladu s pogodbo o zaposlitvi, kot opravičen razlog šteje:
-       
bolezen, ki se izkaže z zdravniškim potrdilom;
-       
vabilo k upravnim ali sodnim organom, brez krivde delavca;
-       
smrt zakonca ali zunajzakonskega partnerja, smrt otrok, posvojencev in
otrok zakonca ali zunajzakonskega partnerja ter smrt staršev;
-       
drug naknadno sprožen nepredviden dogodek, ki v času sklenitve pogodbe o
zaposlitvi ni bil znan ali predvidljiv.
(2) V primeru, da delavec ne nastopi dela na dogovorjeni
datum iz drugih razlogov, se šteje, da delovno razmerje ni nastalo, razen če se
delavec in delodajalec dogovorita drugače.
19. člen
(konkurenčna prepoved)
(1) Med trajanjem delovnega razmerja delavec ne sme brez
pisnega soglasja delodajalca za svoj ali tuj račun opravljati del ali sklepati
poslov ali ustanavljati podjetja z dejavnostjo, ki sodi v dejavnost, ki jo
dejansko opravlja delodajalec in pomeni ali bi lahko pomenila za delodajalca
konkurenco.
(2) Če delavec krši določbo prvega odstavka tega člena,
krši pogodbene in druge obveznosti iz pogodbe o zaposlitvi in delodajalec mu
lahko redno odpove pogodbo o zaposlitvi iz krivdnega razloga.
20. člen
(sklepanje pogodbe o zaposlitvi za določen čas)
(1) Če delavec sklene delovno razmerje za določen čas,
morata biti v pogodbi o zaposlitvi določena:
a.     
razlog, na podlagi katerega je bilo sklenjeno delovno razmerje za
določen čas,
b.     
čas trajanja pogodbe za določen čas, kot datumska opredelitev ali
obdobje, ko gre za nadomeščanje določene osebe v času odsotnosti.
(2) Pogodba o zaposlitvi za določen čas se lahko poleg
primerov, določenih v zakonu, sklene tudi za zaposlitev pripravnika in za
primere projektnega dela.
(3) Pogodba o zaposlitvi za določen čas se lahko sklene
z delavcem v primeru uvajanja novih tehnologij in nove organizacije dela, pod
pogojem, da se z delavcem, s katerim bo sklenjena taka pogodba o zaposlitvi,
dogovori suspenz obstoječe pogodbe o zaposlitvi za čas trajanja pogodbe o
zaposlitvi za določen čas. Po prenehanju pogodbe za določen čas stopi v veljavo
prvotna pogodba o zaposlitvi delavca.
(4) Manjši delodajalec lahko sklene pogodbo o zaposlitvi
za določen čas poleg primerov, ki jih določa zakon, še v naslednjih primerih:
-       
če gre za izvedbo enkratnega posla, in sicer za čas izvedbe tega posla;
-       
v prvem letu, ko prvič začne opravljati dejavnost.
21. člen
(projektno delo)
(1) Za projektno delo se šteje delovni proces, ki
izpolnjuje naslednje značilnosti:
-       
v procesu se izvajajo naloge oziroma programi z določenim ciljem,
-       
o procesu se vodi projektna dokumentacija,
-       
projekt ima opredeljenega nosilca ali osebe za vodenje,
-       
projekt je časovno določen in finančno ovrednoten.
(2) V čas trajanja projekta se štejejo tudi vsa njegova
podaljšanja, ki so razvidna iz ustrezne dokumentacije.
(3) Dogovorjeno projektno delo iz tega člena velja samo
za delodajalce, ki so člani GZS – ZPN.
22. člen
(poskusno delo)
(1) Delavec in delodajalec, ki se v pogodbi o zaposlitvi
dogovorita o poskusnem delu, opredelita tudi njegovo trajanje in način
spremljanja.
(2) Trajanje poskusnega dela za posamezna dela znaša:
-       
za dela I. do III. tarifnega razreda največ en mesec,
-       
za dela IV. tarifnega razreda največ dva meseca,
-       
za dela V. tarifnega razreda največ tri mesece,
-       
za dela VI., VII., VIII. in IX. tarifnega razreda največ šest mesecev.
(3) Z nastopom dela delavca delodajalec imenuje izmed
delavcev, zaposlenih v družbi oziroma zunanjih sodelavcev strokovno komisijo
ali pooblaščenega delavca, ki spremlja delavčevo delo v poskusni dobi. Člani
strokovne komisije oziroma pooblaščeni delavec morajo imeti primerno
usposobljenost, da lahko spremljajo in ugotavljajo uspešnost poskusnega dela.
(4) Če komisija ni imenovana, opravlja to nalogo
neposredno nadrejeni.
(5) Delavec lahko v času trajanja poskusnega dela
kadarkoli redno odpove pogodbo o zaposlitvi s sedemdnevnim odpovednim rokom.
(6) Delodajalec lahko kadarkoli v času trajanja
poskusnega dela poda pisno oceno o uspešno opravljenem delu.
(7) Če delodajalec v času trajanja poskusnega dela poda
pisno oceno o neuspešno opravljenem poskusnem delu, lahko delavcu redno odpove
pogodbo o zaposlitvi. Redna odpoved se vroči do izteka poskusne dobe.
23. člen
(uvajanje v delo)
(1) Ko se delavec pri delodajalcu prvič zaposli, ga
delodajalec uvede v delo.
(2) Uvajanje v delo sestavlja:
-       
seznanitev delavca z dejavnostjo delodajalca, njegovo organizacijo in s
poslovanjem,
-       
seznanitev z vsebino dela, delovnimi in drugimi postopki na delovnem
mestu ali z vrsto dela, za katero je delavec sklenil pogodbo o zaposlitvi,
-       
seznanitev s sodelavci, s katerimi bo delavec redno sodeloval pri
izvajanju svojih delovnih nalog,
-       
seznanitev z oceno tveganja, vključno z ukrepi za zagotavljanje varnosti
in zdravja pri delu,
-       
izvajanje delovnih nalog na delovnem mestu ali vrsti dela (sprva pod
nadzorom, kasneje samostojno),
-       
seznanitev s podatki, ki so poslovna skrivnost in s postopki ravnanja s
temi podatki,
-       
seznanitev z varstvom osebnih podatkov,
-       
seznanitev z drugimi obveznostmi delavca, ki izhajajo iz zakona,
splošnih aktov delodajalca in pogodbe o zaposlitvi.
(3) Delodajalec ob pričetku uvajanja v delo lahko
imenuje enega ali več pooblaščenih delavcev, ki delavca uvedejo v delo.
Pooblaščeni delavec mora imeti primerno usposobljenost, da lahko uvaja v delo.
24. člen
(pripravništvo)
(1) Pripravništvo se lahko dogovori v pogodbi o
zaposlitvi le v primeru, ko se delavec zaposli prvič po končanem izobraževanju in
sicer z namenom, da se usposobi za samostojno opravljanje dela, če v okviru
programa izobraževanja za poklic ni imel praktičnega usposabljanja ali obvezne
prakse v takšnem obsegu, da bi lahko samostojno opravljal delo.
(2) Pripravništvo se določi za različno dolga obdobja
glede na stopnjo strokovne izobrazbe:
-       
za dela IV. in V. stopnje strokovne izobrazbe največ 6 mesecev,
-       
za dela VI. stopnje strokovne izobrazbe največ 9 mesecev,
-       
za dela nad VI. stopnjo strokovne izobrazbe največ 12 mesecev.
(3) Delodajalec mora pripravniku določiti mentorja, ki
mora imeti primerno usposobljenost, da lahko usposablja in spremlja potek
pripravništva.
(4) Pripravništvo poteka po programu, ki ga pripravi
mentor in ga ob nastopu pripravništva izroči pripravniku. Program mora
vsebovati tudi način spremljanja in ocenjevanja pripravništva.
(5) Mentor je dolžan skrbeti za izvajanje programa
pripravništva, uvajati pripravnika v delo, mu dajati strokovne nasvete,
navodila in pomoč pri praktičnem delu ter napisati poročilo o delu pripravnika.
(6) Delodajalec praviloma imenuje tričlansko strokovno
komisijo, pred katero pripravnik opravlja strokovni izpit. Člani strokovne
komisije morajo imeti primerno usposobljenost, da lahko ugotavljajo uspešnost
pripravništva. Mentor ni član komisije.
(7) Mentor in člani komisije se lahko imenujejo izmed
delavcev, zaposlenih pri delodajalcu ali zunanjih sodelavcev.
(8) Pripravništvo se zaključi s strokovnim izpitom, ki
ga določi strokovna komisija. Pripravnik opravlja strokovni izpit najkasneje do
izteka pripravniške dobe.
(9) O opravljanju strokovnega izpita se piše zapisnik
ter se izda potrdilo o opravljenem pripravništvu, ki vsebuje:
-       
ime in priimek ter rojstne podatke pripravnika,
-       
dan opravljanja strokovnega izpita,
-       
dan, mesec in leto izdaje potrdila,
-       
delovno mesto oziroma vrsto del, za katere je pripravnik opravil
strokovni izpit,
-       
podpis predsednika strokovne komisije in pooblaščenega delavca
delodajalca.
(10) Na ravni dejavnosti poslovanja z nepremičninami se
oblikuje seznam oziroma lista strokovnjakov članov strokovnih komisij za
opravljanje pripravniškega izpita. Delodajalec lahko z liste izbere potrebno
število članov komisije za opravljanje pripravniškega izpita. Upravni odbor ZPN
določi način imenovanja, delovanja in financiranja liste strokovnjakov.
25. člen
(medsebojno izključevanje)
Poskusno delo in pripravništvo se med seboj izključujeta.
26. člen
(fundacija za izboljšanje zaposlitvenih možnosti in
izobraževanja delavcev in delodajalcev)
(1) Za izboljšanje konkurenčnosti, možnosti ohranitve
zaposlitve in zaposlitvenih možnosti ranljivih oziroma drugih dogovorjenih skupin
delavcev se podpisniki te kolektivne pogodbe lahko dogovorijo o ustanovitvi fundacije.
(2) Namen fundacije je namensko zbiranje sredstev za
pomoč delodajalcem pri razvoju konkurenčnosti in zagotavljanju potrebnih
aktivnosti za dvig znanja, veščin in splošne razgledanosti in s tem lažje
zaposljivosti delavcev v dejavnosti.
(3) Financiranje aktivnosti iz tega člena in način
pridobivanja sredstev prek različnih državnih institucij in različnih javnih
razpisov, koordinacija in standardizacija delovanja ter zagotavljanja
kvalitetnejših, cenejših ter enotnejših programov in spremljanje namembnosti
uporabe sredstev, se določi v pravilih fundacije.
(4) Izbiro izvajalcev, ki sodelujejo pri izvedbi
programov iz prejšnjega odstavka opravijo ustanovitelji fundacije.
27. člen
(obveznost opravljanja drugega dela)
(1) Delavec mora začasno, namesto dela za katerega je
sklenil pogodbo o zaposlitvi, opravljati tudi drugo delo, ki ni predmet pogodbe
o zaposlitvi, v naslednjih primerih:
-       
zmanjšanja ali povečanja obsega dela pri delodajalcu,
-       
nadomeščanja drugega delavca v trajanju do dveh mesecev,
-       
nenadne okvare strojev in drugih sredstev za delo na delovnem mestu,
-       
nadomeščanja delavca, ki iz objektivnih razlogov ne sme zapustiti
delovnega mesta, zaradi zagotovitve odmora med delom,
-       
izvajanja ukrepov za varnost in zdravje pri delu,
-       
v primeru začasnih zdravstvenih omejitev delavca, ki izhajajo iz mnenja
izvajalca medicine dela in ko delavec svojega dela iz teh razlogov ne more
opravljati,
-       
v primeru nadomeščanja delavca, ki mu je odpovedana pogodba o zaposlitvi
iz razloga nesposobnosti.
(2) Potrebe po opravljanju drugega dela pisno odredi
delodajalec v roku najmanj tri delovne dni pred datumom pričetka dela in
izjemoma najkasneje v roku treh delovnih dni po začetku dela delavcu izročiti
pisni nalog za drugo delo, razen v primeru iz četrte alineje naštetih primerov,
ko lahko delodajalec takoj odredi delo brez predhodnega obvestila. V vseh
zgoraj naštetih primerih lahko traja opravljanja drugega dela največ tri mesece
v koledarskem letu.
(3) Delavcu pripada v času opravljanja drugega dela iz
prvega odstavka tega člena tista plača, ki je zanj bolj ugodna.
(4) Delavec mora biti usposobljen za varno opravljanje
drugega dela.
28. člen
(opravljanje drugega dela poleg rednega dela)
(1) V primeru, da je delavcu opravljanje drugega dela v
primerih iz prvega odstavka 27. člena odrejeno poleg opravljanja dela za katero
je sklenil pogodbo o zaposlitvi, mu pripada dodatek za povečan obseg dela v
višini najmanj 10 % od osnovne plače. Nadomeščanje za čas letnega dopusta ne
predstavlja podlage za izplačilo tega dodatka.
(2) Nadurno delo in dodatek za povečan obseg dela se ne
izključujeta.
29. člen
(napotitev delavca na delo v drug kraj)
(1) Delodajalec lahko napoti delavca na delo v drug kraj
brez njegove privolitve, če je kraj opravljanja dela v pogodbi o zaposlitvi
širše opredeljen in pod pogojem, da kraj novega delovnega mesta ni oddaljen več
kot tri ure vožnje v obe smeri od kraja, kjer delavec biva.
(2) Na delo v drug kraj ne more biti napoten:
-       
delavec invalid, ki ne more neovirano uporabljati javnih prevoznih
sredstev,
-       
delavec ali delavec samohranilec, ki ima otroka v starosti do 15 let,
-       
delavec, pri katerem taka razporeditev lahko vpliva na poslabšanje
njegovega zdravja, na podlagi mnenja pooblaščenega zdravnika;
-       
delavec, ki neguje težje duševno ali telesno prizadetega družinskega
člana.
(3) Omejitve iz prejšnjega odstavka tega člena ne
veljajo, če delodajalec zagotovi delavcu in njegovi družini enakovredne pogoje
bivanja.
30. člen
(delo na domu)
(1) Ob sklenitvi pogodbe o zaposlitvi ali v času
trajanja delovnega razmerja se lahko delodajalec in delavec s pogodbo ali
aneksom k pogodbi o zaposlitvi dogovorita o delu na domu oziroma o delu na
daljavo.
(2) Delo na domu oziroma delo na daljavo se lahko
organizira pod naslednjimi pogoji:
-       
če gre za takšna dela in naloge, ki jih ni potrebno opravljati v
prostorih delodajalca,
-       
če delavec razpolaga s primernimi poslovnimi ali drugimi prostori,
-       
če je zagotovljena varnost pri delu,
-       
če je zagotovljeno sprotno obveščanje delavcev, ki delo opravljajo na
domu.
(3) V primeru dela delavca na domu oziroma na daljavo
delodajalec lahko preveri, ali so zagotovljeni minimalni pogoji za varno delo
in varno delovno okolje ter občasno nadzoruje izvajanje zakonskih obvez
varnosti in zdravja pri delu. V primerih, ko delavec opravlja delo doma,
se občasni nadzor opravlja na podlagi predhodne najave delodajalca.
(4) Pravice, obveznosti in dolžnosti, ki izhajajo iz
posebnosti dela na domu oziroma dela na daljavo ter posebni pogoji za
opravljanje tega dela in posebni načini medsebojnega informiranja se uredijo s pogodbo
ali aneksom k pogodbi o zaposlitvi, upoštevaje določbe zakona, ki ureja delovna
razmerja. Delodajalec lahko v pogodbi o zaposlitvi ali aneksu k pogodbi o
zaposlitvi določi delavcu neposredno nadrejenega vodjo in obseg njegovih
pooblastil, podrobnejši način poročanja o opravljenem delu in odrejanje
tekočega dela ter omejitve glede uporabe informacijske tehnologije in opreme. V
kolikor vprašanja iz prejšnjega stavka ne ureja pogodba ali aneks k pogodbi o
zaposlitvi, mora delodajalec pred začetkom dela delavca izdati pisna navodila
in jih vročiti delavcu neposredno ter ga obvestiti o sankcijah za primer
kršitev.
(5) Delavec in delodajalec se v pogodbi o zaposlitvi ali
v aneksu k pogodbi o zaposlitvi dogovorita o obsegu dela, ki mora biti
opravljen v določenem času in morebitni pripadajoči nagradi v primeru doseganja
boljših delovnih rezultatov. Delavec, ki opravlja delo doma oziroma na daljavo
sam organizira dnevni delovni čas, zato mu ne pripadajo dodatki iz naslova
neugodnega delovnega časa, razen v primeru, ko narava dela zahteva ali
delodajalec odredi, da se mora delo opraviti v nočnem času ali na dela prosti
dan ali dan državnega praznika. V teh primerih delavcu pripada poseben dodatek,
kot ga določa kolektivna pogodba pri delodajalcu ali pogodba o zaposlitvi
oziroma aneks k pogodbi o zaposlitvi.
(6) Delavec in delodajalec se dogovorita o načinu
informiranja z namenom, da se delavcu omogoči redne stike s sodelavci in dostop
do podatkov o dogajanju v podjetju, enak dostop do usposabljanja in s tem razvoja
karierne poti.
(7) Delodajalec in delavec s pogodbo ali aneksom k
pogodbi o zaposlitvi določita povračilo stroškov, ki so neposredno povezani z
delom (npr. stroški komunikacije) in nadomestilom za uporabo delavčevih
sredstev najmanj v višini amortizacije.
(8) V primeru, da delavec zavrne ponujeno delo na domu
oziroma delo na daljavo, se njegov delovno pravni status ne sme spremeniti.
31. člen
(določanje presežnih delavcev)
Delodajalec lahko določi delavce, katerih delo postane trajno
nepotrebno, le v skladu z zakonom.
32. člen
(pravice presežnih delavcev)
(1) Delodajalec je dolžan delavce obveščati o vseh
aktivnostih, povezanih z nastankom in reševanjem presežnih delavcev, delavci pa
morajo biti osebno seznanjeni z možnimi načini reševanja svojega delovnega
položaja.
(2) Program reševanja presežnih delavcev mora biti
finančno ovrednoten.
(3) Odpravnina, ki pripada delavcu, ki mu iz poslovnih
razlogov ni mogoče zagotoviti dela pod pogoji iz pogodbe o zaposlitvi, mora
biti izplačana najkasneje do izteka odpovednega roka oziroma ob izplačilu
zadnje plače. Delavec ima pravico do odpravnine v višini več kot 10-kratnika
osnove, ki jo določa zakon, ki ureja delovna razmerja, ko mu glede na trajanje
delovne dobe pri delodajalcu ta pripada.
33. člen
(delovni čas)
Polni delovni čas znaša najmanj 36 ur in največ 40 ur
tedensko.
34. člen
(vrste oziroma oblike delovnega časa)
(1) Pri delodajalcih se glede na potrebe delovnega
oziroma poslovnega procesa na posameznih področjih dela uporabljajo praviloma
naslednje vrste oziroma oblike delovnega časa:
a)    
nepremični delovni čas,
b)    
premični delovni čas,
c)    
delno premični delovni čas,
d)    
deljen delovni čas,
e)    
izmenski delovni čas.
(2) Nepremični delovni čas je čas, pri katerem je točno
določen čas prihoda in odhoda z dela.
(3) Premični delovni čas je čas, pri katerem je čas
prihoda in odhoda z dela določen v razponu. V sistemu premičnega delovnega časa
imajo posamezni pojmi naslednji pomen:
-       
»Dovoljen delovni čas« je razpon, v katerem lahko delavec opravi svojo
delovno obveznost. Omejuje ga ura najzgodnejšega dovoljenega prihoda na delo in
ura najkasnejšega dovoljenega odhoda z dela.
-       
»Obvezni delovni čas« je tisti del dovoljenega delovnega časa, ko
delavec mora biti prisoten na delu.
-       
»Premakljivi del delovnega časa« je časovni razpon, v katerem lahko
delavec sam odloča o trenutku prihoda na delo in/ali odhoda z dela, razen če
narava dela zahteva, da delavec ostane na delu, dokler ne konča posameznega
opravila, ki je vezano na rok ali sodelovanje z drugimi delavci.
(4) Delno premični delovni čas je čas, pri katerem je
točno določen čas prihoda na delo oziroma odhoda z dela, čas odhoda z dela
oziroma prihoda na delo, pa je določen v razponu. Delno premični delovni čas se
določi v primerih, ko zaradi narave dela ni mogoče vnaprej določiti začetka oziroma
konca delovnega časa.
(5) Deljen delovni čas je čas, ko delavec opravlja delo
s prekinitvijo polnega dnevnega delovnega časa, prekinitev pa traja najmanj eno
uro. Delavcu, ki dela s krajšim delovnim časom do štiri ure, ni dovoljeno
odrejati dela v deljenem delovnem času, razen če se delavec in delodajalec
dogovorita drugače.
(6) Izmenski delovni čas je čas, ko se delo izmenoma
opravlja v dopoldanski, popoldanski ali tudi v nočni izmeni, ki glede na pet
ali šestdnevni delovni teden traja od šest do osem ur dnevno in se praviloma
ponavlja vsak teden oziroma dnevno, tako da delavec dela en teden oziroma dan v
dopoldanski in drug teden oziroma dan v popoldanski oziroma nočni izmeni.
(7) Za delo v popoldanski izmeni se šteje delo, ko
delavec izpolni 75 % in več svoje redne dnevne delovne obveznosti po 12.00 uri.
(8) Za delo v nočni izmeni se šteje delo, ko delavec
izpolni 75 % in več svoje redne dnevne delovne obveznosti med 22.00 in 7.00 uro
naslednjega dne.
35. člen
(pripravljenost na domu)
(1) Pripravljenost na domu je čas, ko je delavec
prisoten doma ali na drugem kraju po lastni izbiri, in je v vsakem trenutku dosegljiv
osebno ali po telefonu tako, da lahko v primeru, ko ga delodajalec ali stranka
potrebuje, pride na delovno mesto ali na kraj, kjer je potrebna intervencija, v
času, ki ga običajno porabi za pot na delo in izvaja svojo delovno obveznost.
(2) Za čas pripravljenosti na delo na domu pripada
delavcu dodatek.
(3) Čas pripravljenosti se ne všteva v delovni čas.
(4) V primeru ponovnega prihoda na delo v času
pripravljenosti na domu, delavcu pripada povračilo dejanskih stroškov za prihod
na delo, dejansko opravljene ure pa se štejejo za nadure.
36. člen
(dežurstvo)
(1) Dežurstvo je čas, ko je delavec prisoten na delovnem
mestu za primer, če bi moral delovno intervenirati.
(2) V času dežurstva je delodajalec dolžan delavcu
določiti prioritete opravljanja del.
(3) Čas dežurstva se všteva v delovni čas.
37. člen
(razporeditev delovnega časa)
(1) Pred začetkom koledarskega oziroma poslovnega leta
delodajalec določi letni razpored delovnega časa. Pri tem upošteva potrebe
delovnega procesa in z zakoni zagotovljene odmore in počitke delavcev.
(2) Delavci morajo biti seznanjeni z letnim delovnim
koledarjem za naslednje koledarsko ali poslovno leto 15 dni pred pričetkom tega
leta na pri delodajalcu običajen način.
38. člen
(obdobje neenakomerne razporeditve in začasna
prerazporeditev delovnega časa)
(1) V primerih, ko to narekujejo objektivni, tehnični
razlogi ali razlogi organizacije dela, se pri neenakomerni razporeditvi ter
začasni prerazporeditvi delovnega časa upošteva polni delovni čas kot povprečna
delovna obveznost v obdobju 12 mesecev od uvedbe.
(2) V primeru, da delodajalec nima ustreznega akta, se
objektivni, tehnični in organizacijski razlogi iz prvega odstavka tega člena
opredelijo v pogodbi o zaposlitvi.
(3) Neenakomerni delovni čas ne vključuje dodatka za
deljen delovni čas.
39. člen
(primeri in pogoji za neenakomerno razporeditev delovnega
časa ter primeri in pogoji za začasno prerazporeditev delovnega časa)
(1) Zaradi narave ali organizacije dela ali potreb
uporabnikov je delovni čas lahko neenakomerno razporejen.
(2) V primeru neenakomerne razporeditve delovnega časa
in začasne prerazporeditve delovnega časa delovni čas ne sme trajati več kot 56
ur na teden.
(3) Neenakomerne razporeditve delovnega časa in začasne
prerazporeditve delovnega časa ni mogoče odrediti delavcem, za katere velja
prepoved dela preko polnega delovnega časa.
(4) Delovni čas lahko delodajalec začasno prerazporedi v
primerih:
-       
izjemoma povečanega obsega dela,
-       
če je potrebno nadaljevanje delovnega ali proizvodnega procesa, da bi se
preprečila materialna škoda ali nevarnost za življenje in zdravje ljudi,
-       
če je nujno, da se odvrne okvara delovnih sredstev, ki bi povzročila
prekinitev dela,
-       
če je potrebno, da se zagotovi varnost ljudi in premoženja ter varnost
prometa,
-       
nepredvidenega zmanjšanega obsega dela,
-       
sezonskih vplivov na potrebe po produktih in storitvah delodajalca,
-       
začasnega pomanjkanja surovin (kot npr.: reprodukcijskih materialov,
sestavnih delov) in energije (kot npr.: elektrika, para, plin),
-       
nepredvidene začasno povečane odsotnosti delavcev z dela,
-       
neugodnih vremenskih pogojev.
(5) Delodajalec je dolžan v pisni obliki obvestiti
posameznega delavca, na kakšen način in za koliko časa se začasno prerazporeja
delovni čas. Obvestiti ga je dolžan najmanj 24 ur pred pričetkom začasne
prerazporeditve delovnega časa.
(6) Delavcem invalidom II. in III. kategorije in
delavcem v času medicinske rehabilitacije, ki imajo pravico delati s krajšim delovnim
časom od polnega, se trajanje dnevnega delovnega časa v primeru prerazporeditve
delovnega časa ne sme podaljšati.
40. člen
(krajši delovni čas zaradi starševstva)
Če eden od staršev uveljavlja pravico do krajšega delovnega časa
zaradi starševstva, se razporeditev delovnega časa določi s pisnim dogovorom
med delavcem in delodajalcem.
41. člen
(odreditev nadurnega dela)
(1) Delodajalec lahko odredi nadurno delo v primerih, ki
jih določa zakon, ki ureja delovna razmerja.
(2) Delavec je dolžan na zahtevo delodajalca opravljati
nadurno delo v primerih, ki jih določa zakon ter v drugih izjemnih, nujnih in
nepredvidenih primerih, ki so nastopili po presoji delodajalca.
(3) Delodajalec mora delavcu nadurno delo odrediti v
pisni obliki praviloma pred začetkom dela. Če zaradi narave dela ali nujnosti
opravljanja nadurnega dela delavcu ni možno odrediti nadurnega dela pisno pred
začetkom dela, se lahko nadurno delo odredi tudi ustno. V tem primeru se pisna
odreditev vroči delavcu naknadno, vendar najkasneje do konca delovnega tedna po
opravljenem nadurnem delu. Pisna odredba za opravljanje nadur je hkrati nalog
za obračun in plačilo nadurnega dela, razen če se delavec in delodajalec
dogovorita drugače.
(4) Dnevna, tedenska in mesečna časovna omejitev
nadurnega dela, določena z zakonom, se lahko upošteva kot povprečna omejitev v
obdobju šestih mesecev.
(5) Delodajalec vodi evidenco dejansko opravljenih
nadur.
42. člen
(Prepoved opravljanja nadurnega dela)
Nadurnega dela ni dovoljeno naložiti:
-       
delavcu, ki neguje otroka do treh let starosti, razen če s takim delom
pisno soglaša,
-       
delavki v času nosečnosti in še eno leto po porodu, oziroma ves čas, ko
doji otroka, razen če s takim delom pisno soglaša,
-       
enemu od delavcev – staršev, ki ima otroka mlajšega od sedem let ali
hudo bolnega otroka ali otroka s telesno ali duševno prizadetostjo, in ki živi
sam z otrokom in skrbi za njegovo vzgojo in varstvo, razen če s takim delom
soglaša,
-       
starejšemu delavcu, razen če s takim delom soglaša,
-       
delavcu, ki še ni dopolnil 18 let,
-       
delavcu, ki bi se po pisnem mnenju pooblaščenega zdravnika, oblikovanem
ob upoštevanju mnenja osebnega zdravnika, zaradi takega dela lahko poslabšalo
zdravstveno stanje,
-       
delavcu, ki ima polni delovni čas krajši od 36 ur na teden zaradi dela
na delovnem mestu, kjer obstajajo večje nevarnosti za poškodbe ali zdravstvene
okvare in
-       
delavcu, ki dela krajši delovni čas v skladu s predpisi o pokojninskem
in invalidskem zavarovanju, predpisi o zdravstvenem zavarovanju ali predpisi,
ki urejajo starševsko varstvo in družinske prejemke.
43. člen
(evidenca delovnega časa)
(1) Delodajalec je dolžan sproti voditi evidenco o
delovnem času tako, da je razvidna prisotnost delavcev na delu.
(2) Delavec ima pravico preveriti točnost podatkov v
evidenci, zahtevati pisni izpis evidence delovnega časa in zahtevati popravek
morebitnih nepravilnosti.
44. člen
(odmor med delom)
(1) Odmor med delom se določi skladno z zakonom.
(2) Delodajalec ne sme delavcu določiti izrabe odmora
med delom na začetku ali na koncu delovnega časa.
(3) Trajanje odmora med delom se določi v sorazmerju s
časom, prebitim na delu.
45. člen
(pravica do odsotnosti z dela z nadomestilom plače)
(1) Delavec ima pravico do plačane odsotnosti z dela do
skupaj največ sedem delovnih dni v posameznem koledarskem letu, v primerih,
določenih s to kolektivno pogodbo. Delavec se o izrabi odsotnosti dogovori z
delodajalcem.
(2) Plačana odsotnost za
posamezni primer traja:


lastna poroka 

2 dni


rojstvo otroka 

2 dni


smrt zakonca ali osebe, ki je
  z delavcem živela v skupnosti, ki je izenačena z zakonsko zvezo, smrt otrok,
  staršev, posvojencev in pastorkov

2 dni


smrt bratov, sester, starih
  staršev

1 dan


selitev delavca in njegove
  družine enkrat na leto

2 dni


elementarna nesreča, ki je
  zadela delavca in njegovo družino

3 dni


(3) Odsotnost iz prvega
odstavka tega člena je mogoče izrabiti samo ob nastopu dogodka.
(4) Nadomestilo plače za primere iz prvega odstavka tega
člena izplača delodajalec.
46. člen
(darovanje krvi)
Delavec ima pravico do odsotnosti z dela zaradi darovanja krvi
na dan, ko prostovoljno daruje kri. V tem primeru izplača delodajalec
nadomestilo plače v breme zdravstvenega zavarovanja.
47. člen
(druge plačane odsotnosti z dela)
(1) Delodajalec mora delavcu omogočiti odsotnost z dela
zaradi opravljanja:
-       
državljanskih dolžnosti,
-       
odziva na vabilo sodišča ali drugega državnega organa,
-       
opravljanja funkcije v predstavniških organih republike in lokalnih
skupnosti.
(2) Če v primerih odsotnosti iz prejšnjega odstavka ni
predpisana možnost povrnitve nadomestila, je taka odsotnost v breme delavca,
razen če se delavec in delodajalec dogovorita drugače.
48. člen
(pravica do odsotnosti z dela brez nadomestila plače)
(1) Delavec ima pravico do odsotnosti z dela brez
nadomestila plače zlasti v naslednjih primerih:
-       
neodložljivih osebnih opravkov,
-       
zasebnega potovanja,
-       
nege družinskega člana, ki ni medicinsko utemeljena,
-       
popravila hiše oziroma stanovanja,
-       
zdravljenja na lastne stroške,
-       
drugih utemeljenih odsotnosti z dela, glede katerih se delavec in
delodajalec tako dogovorita.
(2) Med odsotnostjo z dela po prvem odstavku tega člena delovno
razmerje ne preneha, vse pravice in obveznosti delavca pa v tem času mirujejo,
razen pravice do socialnega zavarovanja.
(3) Glede obveznosti plačila prispevkov se delavec in
delodajalec dogovorita pred nastopom odsotnosti.
49. člen
(način izrabe odsotnosti z dela brez nadomestila plače)
(1) Delavec mora pisno zaprositi delodajalca za
odobritev odsotnosti z dela brez nadomestila plače najmanj sedem delovnih dni
pred nameravano odsotnostjo.
(2) Delodajalec lahko delavčevo zahtevo po neplačani
odsotnosti z dela zavrne, če zahteve delovnega procesa tega ne dopuščajo.
(3) Delodajalec in delavec se lahko v primeru, ko gre za
primere neplačane odsotnosti z dela, dogovorita za suspenz pogodbe o zaposlitvi
za določeno obdobje. V času suspenza pravice delavca iz delovnega razmerja
mirujejo.
50. člen
(letni dopust)
(1) Delavec ima v posameznem koledarskem letu pravico do
letnega dopusta, ki ne more biti krajši kot štiri tedne, kar pomeni:
-       
16 delovnih dni, če dela 4 dni na teden,
-       
20 delovnih dni, če dela 5 dni na teden,
-       
24 delovnih dni, če dela 6 dni na teden.
(2) Poleg osnovnega dopusta iz prvega odstavka delavcu
pripada daljše trajanje letnega dopusta na podlagi naslednjih kriterijev:
a)    
Za neprekinjeno delovno dobo pri zadnjem delodajalcu, ki jo je delavec
dosegel do datuma izdaje obvestila o letnem dopustu, pripada:
- 
od 5 do 10 let            1 dan
- 
od 11 do 15 let     2 dni
- 
od 16 do 20 let     3 dni
- 
od 21 do 25 let     4 dni
- 
od 26 do 30 let     5 dni
- 
od 31 do 35 let     6 dni
- 
36 let in več              7 dni
Za delovno dobo pri zadnjem delodajalcu se štejejo tudi
delovne izkušnje, ki jih delodajalec opredeli kot pogoj za zasedbo delovnega
mesta.
b)    
S podjetniško kolektivno pogodbo ali splošnim aktom se lahko določi, da
delavcu zaradi zahtevnosti delovnega mesta pripada dodatni letni dopust do 3
dni.
c)    
S podjetniško kolektivno pogodbo ali splošnim aktom se lahko določi, da
delavcu za delovne pogoje kot so pretežno težko fizično delo in delo v
prisiljenem položaju, večje psihomotorične in senzorične obremenitve,
neustrezni mikroklimatski pogoji, ropot, sevanje, delo v mokroti, vlagi in
umazaniji, temperaturne razlike, kemikalije, plini, prah, nevarnost nezgod,
nočno delo in neugodna razporeditev delovnega časa, pripada dodatni letni
dopust do 2 dni.
(3) Za delovno uspešnost, o kateri odloča delodajalec,
pripada delavcu dodatni letni dopust do 2 dni.
(4) Delavcu zaradi posebnih socialnih in zdravstvenih
razmer, ki jih opredeljuje zakon, pripada dodatni letni dopust v trajanju kot
to opredeljuje zakon, ki ureja delovna razmerja.
(5) V podjetniški kolektivni pogodbi, v splošnem aktu
delodajalca ali v pogodbi o zaposlitvi se lahko določijo dodatni kriteriji za
odmero dodatnih dni letnega dopusta.
51. člen
(uporaba osnov oziroma kriterijev za določitev letnega
dopusta)
(1) Pri odmeri letnega dopusta se upošteva vse osnove
oziroma kriteriji, ki jih delavec izpolni do dne izdaje obvestila o odmeri
letnega dopusta.
(2) Osnove oziroma kriteriji za odmero letnega dopusta,
ki jih izpolni delavec do izteka tekočega koledarskega leta, se upoštevajo pri
odmeri letnega dopusta za naslednje koledarsko leto.
(3) Delodajalec je dolžan delavca oziroma delavce
obvestiti o številu delovnih dni letnega dopusta najkasneje do 31. marca v
letu, za katerega se odmerja letni dopust.
52. člen
(izraba letnega dopusta)
(1) Letni dopust delavec praviloma izrabi v letu, za
katerega se odmerja, skladno s potrebami organizacije in poteka dela pri
delodajalcu.
(2) Odstopanja od upoštevanja plana letnega dopusta pri
koriščenju letnih dopustov so dopustna v utemeljenih primerih. V takem primeru
se o tem dogovorita delavec in delodajalec.
53. člen
(izraba letnega dopusta na predlog delavca)
(1) Delodajalec omogoča delavcu izrabo enega dneva
letnega dopusta na dan, ki ga delavec sam določi, če o tem obvesti delodajalca
najmanj dva dni prej.
(2) Ne glede na določbe prvega odstavka tega člena lahko
delavec en dan letnega dopusta izrabi brez predhodnega obvestila v primerih:
-       
nesreče, ki je neposredno prizadela delavca,
-       
smrti ožjega družinskega člana,
-       
odvzema prostosti delavcu v trajanju enega dneva.
54. člen
(bolniška odsotnost in letni dopust)
Če delavec med trajanjem letnega dopusta zboli ali v drugih
primerih odsotnosti z dela, se mu ta čas ne šteje v letni dopust.
55. člen
(izraba letnega dopusta ob prenehanju pogodbe o zaposlitvi)
Če delavec zaradi prenehanja delovnega razmerja ne more
izrabiti celotnega ali dela letnega dopusta iz razlogov na strani delodajalca,
se delavec in delodajalec dogovorita o nadomestilu za neizrabljen del letnega
dopusta.
56. člen
(dolžina odpovednega roka delavca in odpravnina)
(1) Delavec, ki je pri delodajalcu zaposlen več kot 25
let, ima v primeru odpovedi pogodbe o zaposlitvi iz poslovnega razloga
odpovedni rok 60 dni.
(2) Višina odpravnine v primeru, ko delodajalec odpove
pogodbo o zaposlitvi iz poslovnih razlogov ali iz razloga nesposobnosti, lahko
presega 10-kratnik osnove, določene v zakonu, če je odpravnina izračunana
skladno s kriteriji iz ZDR-1.
57. člen
(odpravnina ob upokojitvi)
Delodajalec je delavcu, ki je bil pri delodajalcu zaposlen najmanj
pet let in se upokoji, ob prenehanju pogodbe o zaposlitvi dolžan izplačati
odpravnino v višini najmanj dveh povprečnih mesečnih plač delavca za pretekle
tri mesece oziroma v višini dveh povprečnih mesečnih plač v Republiki Sloveniji
za pretekle tri mesece, če je to za delavca ugodneje, vendar največ do višine
zneska, ki se ne všteva v davčno osnovo.
58. člen
(varnost in zdravje pri delu)
(1) Delodajalec zagotavlja varne in zdrave delovne
pogoje delavcem, ki delajo pri delodajalcu. Delo se izvaja v skladu z
ustreznimi predpisi s področja varnosti in zdravja pri delu in na njihovi
osnovi sprejetimi splošnimi akti delodajalca, ki natančneje opredeljujejo
izvajanje potrebnih varstvenih ukrepov.
(2) Vsi ukrepi v zvezi z varnostjo in varovanjem zdravja
delavcev pri delu so strošek delodajalca.
(3) Vsak delavec je dolžan skrbeti za lastno varnost in
zdravje v skladu s svojo usposobljenostjo, pisnimi ter ustnimi navodili
delodajalca.
59. člen
(izobraževanje, izpopolnjevanje ali usposabljanje)
(1) Delavci imajo pravico in dolžnost do stalnega
izobraževanja, izpopolnjevanja ali usposabljanja v skladu s potrebami delovnega
procesa.
(2) Delavec se je dolžan izobraževati, izpopolnjevati
ali usposabljati, če ga delodajalec napoti na izobraževanje, izpopolnjevanje ali
usposabljanje.
(3) Če gre za izobraževanje, izpopolnjevanje in
usposabljanje v interesu delavca, se lahko delavec in delodajalec o medsebojnih
pravicah in obveznostih dogovorita s pogodbo o izobraževanju.
(4) Sindikalni zaupnik ima pravico do izpopolnjevanja o
kolektivnem dogovarjanju in delovno pravni zakonodaji v trajanju, kot je
določeno s to kolektivno pogodbo.
60. člen
(pomen izrazov)
(1) Izobraževanje pomeni izobraževanje v skladu s
potrebami delovnega procesa, ki poteka po programih, na podlagi katerih delavec
pridobi javno veljavno izobrazbo (to je izobrazbo, ki se izkazuje z javno
listino), na primer izredni študij na univerzi oziroma na katerikoli stopnji
izobraževanja.
(2) Izpopolnjevanje pomeni nadgrajevanje, poglabljanje
in razširjanje posameznih znanj, potrebnih za opravljanje dela pri delodajalcu,
na primer seminarji, delavnice, konference, tečaji ipd.
(3) Usposabljanje pomeni strokovno usposabljanje za delo
pri delodajalcu na obstoječem ali predvidenem delu ali usposabljanje za
specifične vsebine in spretnosti na področjih, kot so varstvo pri delu,
kakovost ipd.
61. člen
(vsebina pogodbe o izobraževanju)
(1) Obseg pravic in obveznosti v zvezi z napotitvijo na
izobraževanje določita delodajalec in delavec s pogodbo, v kateri se opredli
trajanje izobraževanja, število prostih dni ob opravljanju posameznih izpitov,
obseg povrnitve stroškov izobraževanja in drugih obveznosti ter obveznosti
delavca med trajanjem in po prenehanju izobraževanja.
(2) Delavcu povračilo stroškov v zvezi z izobraževanjem
ne pripada, če delodajalec sam krije stroške, povezane z njegovim izobraževanjem.
62. člen
(povračilo stroškov povezanih z izpopolnjevanjem in
usposabljanjem)
(1) Delavcu, ki je napoten na izpopolnjevanje in
usposabljanje v interesu delodajalca, ta krije zlasti naslednje stroške:
-       
prevoz,
-       
kotizacija ali šolnina,
-       
stroški prehrane,
-       
stroški bivanja.
(2) Delavcu povračilo teh stroškov ne pripada, če
delodajalec sam krije stroške, povezane z izpopolnjevanjem in usposabljanjem.
63. člen
(dijaki in študenti na praksi)
Delodajalec zagotavlja dijakom in študentom na obveznem praktičnem
usposabljanju:
-       
seznanitev z nevarnostmi, povezanimi z delom in ustrezna zaščitna
sredstva,
-       
zavarovanje za primer poklicnih bolezni in poškodb pri delu,
-       
ustrezno mentorstvo in uvajanje v delo,
-       
nagrado za opravljeno delo v skladu z določili te kolektivne pogodbe,
-       
prevoz na delo in z dela,
-       
prehrano med delom.
64. člen
(obveščanje sindikata)
(1) Delodajalec je dolžan na podlagi pisne obrazložene
zahteve reprezentativnega sindikata pri delodajalcu v roku 30 dni od
prejema zahteve pisno obvestiti sindikat glede predvidenih poslovnih odločitev
in sprejetih ukrepov pri poslovanju delodajalca, ki lahko vplivajo na položaj
delavcev.
(2) Delodajalec je dolžan zaprositi sindikat za mnenje
glede tistih aktov, za katere zakon tako določa (predhodno mnenje).
(3) Delodajalec enkrat letno po preteku poslovnega leta,
na zahtevo reprezentativnemu sindikatu pri delodajalcu, poroča o doseženih
rezultatih poslovanja v preteklem obdobju in o planiranem poslovanju za tekoče
leto.
(4) Pri obravnavi vsebin iz prejšnjega odstavka lahko
reprezentativni sindikat samostojno poda predloge za posamezne ukrepe glede
izrabe delovnega časa pri delodajalcu.
(5) Delodajalec in sindikat pri delodajalcu se za
doseganje učinkovitega varstva pred nasiljem, trpinčenjem, nadlegovanjem in
drugimi oblikami psihosocialnega tveganja na delovnih mestih medsebojno
obveščata, oblikujeta predloge in se dogovarjata o ukrepih za odpravo oziroma
zmanjšanje vseh tveganj, ki lahko ogrozijo zdravje delavcev.
(6) Dolžnosti obveščanja ni, če gre za poslovno
skrivnost.
65. člen
(pogoji za delovanje sindikata)
(1) S kolektivno pogodbo se ne posega v svobodno
ustanavljanje in delovanje sindikatov pri delodajalcih ter v pravice sindikata,
da v skladu s svojo vlogo in nalogami daje pobude, predloge, stališča in
zahteve pristojnim organom.
(2) Delodajalec zagotavlja reprezentativnemu sindikatu,
organiziranemu pri delodajalcu, prost dostop zunanjih sindikalnih predstavnikov
na osnovi predhodnega obvestila ter svobodo sindikalnega obveščanja in širjenja
sindikalnega tiska z namenom obveščanja članov sindikata.
(3) Delodajalec zagotavlja reprezentativnemu sindikatu
tehnične, organizacijske in administrativne pogoje za njegovo delo v obsegu,
kot to določa kolektivna pogodba na ravni podjetja ali pogodba o zagotavljanju
pogojev za delo sindikata.
(4) Delodajalec zagotavlja reprezentativnemu sindikatu,
skladno z njegovimi pisnimi navodili, brezplačen obračun in nakazovanje članarine
za njegove člane.
(5) Reprezentativni sindikat lahko sklicuje članske
sestanke med delovnim časom po predhodnem dogovoru z delodajalcem, vendar
največ dvakrat letno v trajanju največ dveh ur.
66. člen
(materialni pogoji za sindikalno delo reprezentativnega
sindikata)
(1) S kolektivno pogodbo pri delodajalcu, oziroma s
pogodbo o zagotavljanju pogojev za sindikalno delo med reprezentativnimi sindikati
in delodajalcem se določijo materialni pogoji za delo reprezentativnega
sindikata.
(2) Delodajalec lahko namenja sredstva za kulturno,
športno in rekreativno dejavnost zaposlenih ter za vzdrževanje kulturnih,
športnih in rekreativnih objektov.
(3) Če ni s kolektivno pogodbo pri delodajalcu oziroma s
pogodbo o zagotavljanju pogojev za sindikalno delo določeno drugače, se za delo
reprezentativnega sindikata v podjetju zagotovi najmanj:
-       
ena plačana ura za vsakega člana sindikata in pol ure na vsakega izmed
ostalih delavcev, vendar ne manj kot 30 ur letno, če je pri delodajalcu
zaposlenih do 20 delavcev in ne manj kot 60 ur letno, če je pri delodajalcu
zaposlenih več kot 20 delavcev. V tako določeno število ur se ne všteva
sodelovanje sindikalnih zaupnikov v organih sindikalnih central in v organih
sindikatov dejavnosti;
-       
dva plačana delovna dneva letno za usposabljanje sindikalnih zaupnikov;
-       
prostorsko tehnične pogoje in administrativne storitve za delo
sindikatov, njihovih organov in sindikalnih zaupnikov;
-       
ter tehnična izvedba obračuna in plačevanje članarine sindikatom za
člane sindikata.
(4) Število sindikalnih zaupnikov, ki uživajo delovno
pravno zaščito pri delodajalcu se določi s kolektivno pogodbo podjetja oziroma
s pogodbo o zagotavljanju pogojev za sindikalno delo med reprezentativnimi
sindikati in delodajalcem, upoštevaje organiziranost delovnega procesa, delo v
izmenah, dislociranost in podobno.
(5) Sindikalnemu zaupniku reprezentativnega sindikata
pri delodajalcu lahko delodajalec prizna, zaradi dodatnih obremenitev, mesečni
dodatek. Višina dodatka se opredeli v pogodbi o zagotavljanju pogojev za
sindikalno delo.
67. člen
(imuniteta sindikalnega zaupnika)
(1) Sindikalni zaupnik, ki uživa delovnopravno varstvo,
je sindikalni zaupnik, ki je izvoljen ali imenovan v okviru dogovorjenega števila
zaupnikov, ki uživajo varstvo v skladu z zakonom in katerega ime je pisno
sporočeno delodajalcu.
(2) Imuniteta sindikalnega zaupnika iz tega člena traja
še eno leto po prenehanju funkcije sindikalnega zaupnika.
(3) Sindikalnemu zaupniku, ki ravna v skladu z
veljavnimi zakoni, kolektivnimi pogodbami in akti podjetja, brez soglasja
sindikata ni mogoče znižati plače ali zoper njega začeti disciplinski ali
odškodninski postopek, ki je nastal zaradi sindikalnega dela ali ga kako
drugače postavljati v manj ugoden oziroma podrejen položaj.
(4) Reprezentativni sindikat mora o imenovanju oziroma
izvolitvi sindikalnega zaupnika in o prenehanju njegove funkcije obvestiti
delodajalca pisno, v osmih dneh po imenovanju oziroma izvolitvi in prenehanju.
68. člen
(stavka)
Če sindikat pri delodajalcu organizira stavko, jo je dolžan
organizirati v skladu z zakonom.
69. člen
(organizacija stavke)
(1) Stavka se napove in organizira, če predhodna
pogajanja o vsebinah, ki so razlog za morebitno napoved stavke, niso uspešna.
(2) Stavka mora biti napovedana najkasneje 5 dni pred
začetkom. Napoved stavke vsebuje datum začetka stavke, njeno predvideno
trajanje, stavkovne zahteve in sestavo stavkovnega odbora.
(3) V času od dneva napovedi stavke do predvidenega dne
njenega začetka sta organizator stavke in delodajalec dolžna izvesti pogajanja
v zvezi s stavkovnimi zahtevami in si prizadevati doseči sporazum.
(4) V času predhodnih pogajanj o vsebini in pogajanj o
stavkovnih zahtevah sta se dolžna sindikat in delodajalec vzdržati vsakega
dejanja, ki bi lahko otežilo pogajanja in sporazumno rešitev spora.
2.3. TARIFNI DEL
PLAČA, DODATKI, NADOMESTILA
70. člen
(vrste osebnih prejemkov delavca v delovnem razmerju)
(1) Delavec ima pravico do prejemkov v delovnem
razmerju, določenih z zakonom in s to kolektivno pogodbo.
(2) Osebni prejemki delavca v delovnem razmerju po tej
kolektivni pogodbi so:
a)    
plača oziroma nadomestilo plače;
b)    
druge vrste plačil, kamor sodijo drugi osebni prejemki in povračila
stroškov v zvezi z delom.
(3) Drugi osebni prejemki so:
-       
regres za letni dopust,
-       
odpravnina ob upokojitvi in druge vrste odpravnin,
-       
jubilejna nagrada,
-       
solidarnostna pomoč,
-       
božičnica.
(4) Povračila stroškov v zvezi z delom so:
-       
povračilo za prevoz na delo in z dela,
-       
povračilo za prehrano med delom,
-       
povračilo stroškov za službena potovanja,
-       
terenski dodatek,
-       
nadomestilo za ločeno življenje.
Delavcem, ki delajo z delovnim časom krajšim od polnega, pripada
povračilo stroškov za prevoz na delo in z dela v celoti, druga povračila
stroškov in drugi osebni prejemki pa v sorazmerju s časom, prebitim na delu.
Delavci prejemajo druge vrste plačil iz tega člena na bančni račun, razen v
primeru, ko ta kolektivna pogodba določi primere in pogoje za izplačilo v
nedenarni obliki.
71. člen
(terenski dodatek)
Terenski dodatek delavcu pripada, ko dva dni zaporedoma dela
in prenočuje izven kraja svojega običajnega prebivališča in izven kraja sedeža
delodajalca.
72. člen
(nadomestilo za ločeno življenje)
Nadomestilo za ločeno življenje delavcu pripada v primeru, da
opravlja delo izven kraja, kjer živi s svojo družino, ter zato zaradi službenih
potreb v času delovnih obveznosti prebiva ločeno od svoje družine.
73. člen
(splošne določbe o osebnih prejemkih)
(1) Vsi zneski v tej kolektivni pogodbi, ki se nanašajo
na plače in nadomestila plač, so v bruto zneskih.
(2) Povračila stroškov v zvezi z delom in drugi osebni
prejemki se izplačujejo v višini, kot jih določa ta kolektivna pogodba, vendar
pod pogoji in največ v zneskih, ki se ne vštevajo v davčno osnovo dohodka iz
delovnega razmerja in osnovo za prispevke za socialno varnost.
74. člen
(plača)
Plačo delavca sestavlja:
-       
osnovna plača,
-       
dodatki po posameznih vrstah,
-       
del plače na podlagi delovne uspešnosti in
-       
del plače iz naslova poslovne uspešnosti.
75. člen
(najnižja osnovna plača)
(1) Najnižja osnovna plača je vrednost najmanj
zahtevnega dela v tarifnem razredu za polni delovni čas.
(2) Na podjetniški ravni se lahko socialni partnerji
dogovorijo tudi za dodatno rast plač.
(3) V kolikor se podjetniška kolektivna pogodba sklicuje
na izhodiščne plače iz KPN, se lahko sindikat pri delodajalcu in delodajalec dogovorita,
da je s tem mišljena najnižja osnovna plača.
76. člen
(osnovna plača)
(1) V pogodbi o zaposlitvi delavec in delodajalec
določita znesek osnovne plače.
(2) Osnovna plača se določi v mesečnem znesku.
Dogovorjeni mesečni znesek velja za:
-       
povprečni mesečni delovni čas, preračunan iz letnega delovnega časa, ki
znaša 174 ur za poln delovni čas pri 40-urnem delovnem tednu;
-       
za zahtevnost dela na delovnem mestu oziroma vrsti del, za katero
oziroma katere je delavec sklenil pogodbo o zaposlitvi;
-       
plačilo v normalnih delovnih pogojih, ki jih predstavljajo običajne
obremenitve pri delu, običajni neugodni vplivi okolja in običajna nevarnost pri
delu;
-       
za vnaprej določene delovne rezultate, ki jih dosega večina delavcev na
enakih ali sorodnih delih.
77. člen
(zneski najnižjih osnovnih plač)
(1) Višina najnižje osnovne plače je določena v Tarifni
prilogi, ki je sestavni del te kolektivne pogodbe.
(2) Zneski najnižjih osnovnih plač za posamezni tarifni
razred se uporabljajo od 1. 1. 2017 dalje.
78. člen
(dodatki za posebne obremenitve)
(1) Delavcu pripadajo dodatki za težje delovne pogoje,
ki izhajajo iz posebnih obremenitev pri delu, neugodne vplive okolja, nevarnost
pri delu in dodatki za delo v delovnem času, ki je za delavca manj ugoden.
(2) Dodatki se obračunavajo za čas, ko je delavec delal
v pogojih, zaradi katerih mu dodatek pripada. Osnova za izračun dodatkov je
osnovna plača delavca za polni delovni čas oziroma ustrezna urna postavka.
(3) V podjetniški kolektivni pogodbi delodajalca,
splošnem aktu ali v pogodbi o zaposlitvi se določijo dodatki in višina dodatkov
za težje pogoje dela, ki izhajajo iz posebnih obremenitev pri delu, neugodnih
vplivov okolja in nevarnosti pri delu.
(4) Delavcu pripadajo
dodatki zaradi razporeditve delovnega časa, ki je za delavca manj ugoden v
naslednjih odstotkih od osnovne plače:


za izmensko delo v popoldanski
  in nočni izmeni oziroma turnusno delo 

10 %


za nočno delo med 22. uro in
  7. uro naslednjega dne

30 %


za delo prek polnega delovnega
  časa

40 %


za delo v nedeljo

50 %


za delo na dela proste dneve
  po zakonu

50 %


za delo v deljenem delovnem
  času 

10 %


za pripravljenost na domu 

10 %


(5) Za pripravljenost na domu
je potreben pisni nalog delodajalca. V primeru, ko je dodatek za pripravljenost
na domu že vsebovan v osnovni plači delavca, na podlagi pogodbe o zaposlitvi,
se ne obračunava dodatno, pri čemer pripravljenost na domu ne sme presegati
treh delovnih dni na mesec.
(6) Dodatki se med seboj ne izključujejo, razen dodatka
za delo v nedeljo in dodatka za delo na praznik in dela proste dneve po zakonu.
79. člen
(dodatek za delovno dobo)
(1) Delavcu, ki je zaposlen pri delodajalcu na dan
uveljavitve te KPN, pripada dodatek za skupno delovno dobo v višini 0,5 % od
osnovne plače za vsako izpolnjeno leto delovne dobe, ki jo je dosegel do dneva
uveljavitve te kolektivne pogodbe.
(2) Dodatek za skupno delovno dobo se delavcu obračunava
v času trajanja delovnega razmerja pri delodajalcu mesečno od vsakokratne
osnovne plače.
(3) V skupno delovno dobo iz drugega odstavka tega člena
se vštevajo izpolnjena leta delovne dobe, ki jih je delavec prebil na delu, ali
v delovnem razmerju doma, ali pri opravljanju samostojne dejavnosti, ki so
izkazana z ustreznim dokumentom.
Dokupljena, beneficirana in posebne zavarovalne dobe ne
štejejo kot dobe pri uveljavljanju dodatka na skupno delovno dobo.
(4) Delavcu, ki nadaljuje delo pri delodajalcu tudi po
uveljavitvi te kolektivne pogodbe, se štetje delovne dobe ne pretrga oziroma
spremeni, zato mu pripada dodatek za delovno dobo pri zadnjem delodajalcu v
višini 0,5 % od osnovne plače za vsako nadaljnje izpolnjeno leto delovne dobe,
dokler je zaposlen pri tem delodajalcu.
(5) Delavcu, ki se zaposli pri delodajalcu po
uveljavitvi te KPN, pripada dodatek za delovno dobo v višini 0,5 % osnovne
plače za vsako izpolnjeno leto delovne dobe pri zadnjem delodajalcu.
(6) Za delovno dobo pri zadnjem delodajalcu se štejejo
tudi delovne izkušnje, ki jih delodajalec postavi kot pogoj za zasedbo
delovnega mesta.
(7) Dodatek za skupno delovno dobo in dodatek za delovno
dobo pri zadnjem delodajalcu se na obračunskem listu delavca prikažeta ločeno.
80. člen
(nadomestila plače)
(1) Delavcu pripada nadomestilo plače za čas upravičene
odsotnosti z dela skladno z zakonom in to kolektivno pogodbo.
(2) Nadomestilo plače delavca ne more biti višje od
plače, ki bi jo delavec prejel, če bi delal.
(3) Za čas stavke so delavci upravičeni do nadomestila
plače v višini 50 % povprečne plače delavca, izplačane v zadnjih treh mesecih,
ki jo je delavec prejel oziroma bi jo prejel, če bi delal, vendar ne več kot je
povprečna plača na zaposlenega v RS, pod naslednjima pogojema, ki morata biti
izpolnjena hkrati:
-       
da delavci stavkajo zaradi kršitev kolektivne pogodbe glede plač,
regresa za letni dopust ali imunitete sindikalnih zaupnikov in
-       
da je stavka organizirana v skladu z zakonom.
81. člen
(del plače na podlagi delovne uspešnosti delavca)
(1) Del plače na podlagi delovne uspešnosti delavca se
določi upoštevaje gospodarnost, kvaliteto in obseg opravljanja dela, za katero
je delavec sklenil pogodbo o zaposlitvi.
(2) V kolektivni pogodbi na ravni delodajalca ali v
splošnem aktu delodajalca se po predhodnem mnenju sindikata določijo kriteriji
za ugotavljanje delovne uspešnosti. Delovna uspešnost se ugotavlja za
posameznega delavca in/ali za skupino delavcev.
82. člen
(izplačilo iz naslova uspešnosti poslovanja)
(1) V primeru, ko se delodajalec odloči za izplačilo iz
naslova uspešnosti poslovanja, se za izplačilo delavcem upoštevajo v
podjetniški kolektivni pogodbi oziroma aktu dogovorjena merila.
(2) V podjetniški kolektivni pogodbi se delodajalec in
reprezentativni sindikat v podjetju dogovorita o konkretnih merilih, roku in
načinu izplačila iz naslova uspešnosti poslovanja oziroma se konkretna merila,
roki in način izplačila iz naslova uspešnosti poslovanja opredeli v splošnem
aktu.
(3) Do tega izplačila so upravičeni vsi delavci
sorazmerno glede na čas efektivnega dela pri delodajalcu v letu, na katerega se
to izplačilo nanaša.
(4) Plačilo za poslovno uspešnost je izključeno iz osnov
za nadomestilo plač.
83. člen
(obračun plače)
(1) Delavcu mora biti ob izplačilu plače vročen pisni
obračun, ki vsebuje zlasti naslednje podatke:
-       
osnovno plačo delavca;
-       
število obračunanih ur za mesec, na katerega se nanaša pisni obračun
plače;
-       
dodatke po posameznih vrstah;
-       
plačo iz naslova delovne uspešnosti;
-       
del plače iz poslovne uspešnosti;
-       
nadomestila plače po posameznih vrstah;
-       
bruto plačo;
-       
zneske prispevkov za socialno varnost;
-       
davčni odtegljaj (akontacija dohodnine);
-       
neto plačo;
-       
odtegljaje od plače (administrativne in sodne prepovedi, premije za
dodatno prostovoljno zdravstveno in pokojninsko zavarovanje ipd.);
-       
neto izplačilo plače.
(2) Ob obračunu plače lahko delodajalec na istem
obračunskem listu delavcu obračuna vse prejemke iz delovnega razmerja, in sicer
povračila stroškov v zvezi z delom in druge osebne prejemke.
(3) Pisni obračun plače delavca je lahko tudi v
elektronski obliki, če delavec s tem pisno soglaša.
(4) Delodajalec mora v navzočnosti delavca opraviti
pregled pisnega obračuna plače in nadomestila ter obrazložiti vse okoliščine v
zvezi z obračunom, če to zahteva delavec ali sindikalni zaupnik na delavčev
pisni predlog.
DRUGI OSEBNI PREJEMKI
84. člen
(regres za letni dopust)
(1) Višina regresa za letni dopust je določena v Tarifni
prilogi te kolektivne pogodbe.
(2) V primeru nelikvidnosti delodajalca oziroma v
primeru, ko bi izplačilo celotnega regresa povzročilo nelikvidnost delodajalca,
se lahko regres za letni dopust izplača v več delih in sicer tako, da se do
30. junija tekočega koledarskega leta izplača najmanj polovica, preostanek
pa do 1. novembra tekočega koledarskega leta.
85. člen
(božičnica)
Božičnica se lahko dogovori s kolektivno pogodbo pri
delodajalcu ali se določi s splošnim aktom delodajalca, v primeru izkazane
poslovne uspešnosti delodajalca. Božičnica se lahko izplača v nedenarni obliki.
86. člen
(jubilejna nagrada)
(1) Članom reprezentativnega sindikata, podpisnika KPN,
pripada jubilejna nagrada za 10, 20, 30 in 40 let delovne dobe pri zadnjem
delodajalcu. Višina jubilejne nagrade se določi v Tarifni prilogi.
(2) Za delovno dobo pri zadnjem delodajalcu se upošteva
tudi delovna doba pravnih prednikov in tista delovna doba, ki je bila zahtevana
za zasedbo delovnega mesta.
(3) Jubilejna nagrada se izplača v enem mesecu po
dopolnitvi delovne dobe iz prejšnjega odstavka na podlagi pisnega predloga
reprezentativnega sindikata, podpisnika KPN.
(4) Jubilejna nagrada se lahko, če je tako dogovorjeno v
podjetniški kolektivni pogodbi, izplača vsem zaposlenim delavcem.
87. člen
(solidarnostna pomoč)
(1) V primeru smrti delavca pripada solidarnostna pomoč
v višini 80 % povprečne plače v Republiki Sloveniji za pretekle tri mesece,
vendar največ v višini, kot jo določa davčna uredba, ki opredeljuje stroške, ki
se delodajalcu štejejo kot odhodek.
(2) Delavcu pripada solidarnostna pomoč v višini 50 %
povprečne plače v Republike Slovenije za pretekle tri mesece, vendar največ v
višini, kot jo določa davčna uredba, ki opredeljuje stroške, ki se delodajalcu
štejejo kot odhodek, in sicer v naslednjih primerih:
-       
smrt ožjega družinskega člana (zakonec, izvenzakonski partner, otroci –
zakonski in izvenzakonski in posvojenci),
-       
elementarna nesreča ali požar,
-       
invalidnost II. ali III. kategorija.
88. člen
(nagrada dijakom in študentom na praktičnem usposabljanju)
V času praktičnega usposabljanja za delo oziroma v času
obvezne prakse imajo dijaki in študenti pravico do nagrade za polni delovni čas
v višini zgornjega zneska, ki ga določa davčna uredba, ki opredeljuje stroške,
ki se delodajalcu štejejo kot odhodek.
89. člen
(prejemki mentorjev)
Delavcu mentorju pripravnika in delavcu mentorju praktičnega usposabljanja
na delovnem mestu ter delavcu mentorju uvajanja v delo pri delodajalcu pripada
dodatek za mentorstvo v višini do 15 % osnovne plače.
POVRAČILA STROŠKOV V ZVEZI Z DELOM
90. člen
(prehrana med delom)
(1) Delavec je upravičen do povračila stroškov za
prehrano med delom za dneve prisotnosti na delu.
(2) Do sorazmernega povračila prehrane med delom so
upravičeni delavci, ki so zaposleni za delovni čas, krajši od polnega ter
dijaki in študentje na obveznem praktičnem usposabljanju.
(3) Če delavec dela več kot deset ur, mu pripada dodatno
povračilo stroškov za prehrano med delom v višini, kot je določeno v Tarifni
prilogi.
(4) Če delavec dela pri dveh delodajalcih, mu pripada
pri vsakem delodajalcu sorazmerni del povračila za prehrano med delom.
91. člen
(prevoz na delo in z dela)
(1) Delavec je upravičen do povračila stroškov za prevoz
na delo in z dela za dneve prisotnosti na delu od kraja bivališča, določenega v
pogodbi o zaposlitvi do sedeža delodajalca oziroma do mesta opravljanja dela,
če je prebivališče delavca oddaljeno najmanj 1 km. Sprememba bivališča med
trajanjem pogodbe o zaposlitvi pomeni spremembo podlage za obračun povračila
stroškov prevoza, če se tako dogovorita delavec in delodajalec.
(2) Delavec je upravičen do povračila stroškov prevoza
na delo in z dela v višini, kot je določeno v Tarifni prilogi.
(3) Delavec je upravičen do povračila stroškov prevoza
na delo in z dela tudi v primeru nujnega prihoda na delo.
(4) Do povračila stroškov za prevoz na delo in z dela so
upravičeni tudi dijaki in študentje na obveznem praktičnem usposabljanju.
92. člen
(povračilo stroškov za službeno potovanje)
Za povračilo stroškov, ki so jih imeli delavci na službenem potovanju,
se šteje
-       
dnevnica, ki predstavlja povračilo stroškov za prehrano,
-       
povračilo stroškov za prenočevanje in
-       
povračilo stroškov za prevoz.
93. člen
(povračilo stroškov za službeno potovanje v Sloveniji)
Povračila stroškov za prevoz na službenem potovanju v
Sloveniji in stroškov za prenočevanje na službenem potovanju v Sloveniji se
izplačujejo v zgornjem znesku kot določa vsakokrat veljavna davčna uredba, ki
opredeljuje stroške, ki se delodajalcu štejejo kot odhodek.
94. člen
(povračilo stroškov za službeno potovanje v tujini)
Delavec, ki ga je delodajalec napotil na službeno pot v
tujino, je upravičen do dnevnice, ki predstavlja povračilo stroškov za
prehrano, povračila stroškov za prevoz in povračila stroškov za prenočevanje, v
zgornjem znesku kot določa vsakokrat veljavna davčna uredba, ki opredeljuje
stroške, ki se delodajalcu štejejo kot odhodek.
95. člen
(Tarifna priloga)
Tarifna priloga je sestavni del te kolektivne pogodbe in
določa zneske najnižjih osnovnih plač, način usklajevanja najnižjih osnovnih
plač, zneske povračil stroškov v zvezi z delom ter drugih prejemkov delavcev.
III. PREPREČEVANJE IN REŠEVANJE SPOROV
96. člen
(komisija za razlago določb KPN)
(1) Stranki te kolektivne pogodbe imenujeta tričlansko
komisijo za razlago določb KPN (v nadaljevanju: komisija). Vsaka pogodbena
stranka imenuje enega člana, sporazumno pa imenujeta predsednika komisije, ki
je priznan strokovnjak z delovnopravnega področja. Stranki si delita morebitne
stroške za delovanje predsednika komisije.
(2) Komisija iz prvega odstavka tega člena se
konstituira najkasneje v roku 90 dni po sklenitvi KPN. Podrobnejše določbe o
delovanju komisije ta opredeli v poslovniku o svojem delu. Komisija odloča
soglasno. Sodelovanje v komisiji je častno.
(3) Komisija spremlja izvajanje KPN in sprejema razlage,
mnenja in priporočila.
(4) Mnenje delodajalcem za izvajanje določb te
kolektivne pogodbe predstavlja strokovno mnenje komisije o načinu izvajanja določenega
instituta v praksi.
(5) Priporočilo strankama je strokovni predlog komisije
za ureditev določenega vprašanja.
(6) Razlago posamezne določbe kolektivne pogodbe poda
komisija v primeru, ko je potrebno posebno pojasnilo glede vsebine razumevanja
posamezne določbe. Razlaga ne spreminja same vsebine določbe kolektivne pogodbe
in se objavi na enak način kot KPN.
(7) Vsaka pogodbena stranka lahko predlaga, da se k delu
komisije pritegne tudi zunanje strokovne sodelavce, vendar le kot konzultante.
(8) Komisija je dolžna pri svojem delu upoštevati
mednarodne delovnopravne konvencije, predpise s področja delovnih razmerij,
ustaljeno sodno prakso in namen, ki sta ga stranki hoteli doseči s posamezno
pravno normo.
97. člen
(reševanje sporov med pogodbenima strankama KPN)
(1) Pogodbeni stranki KPN lahko medsebojne kolektivne
spore, ki izhajajo iz KPN in jih ni bilo mogoče rešiti s pogajanji, rešujeta na
miren način s posredovanjem ali arbitražo.
(2) Za spore iz prvega odstavka tega člena se štejeta
spor o pravicah in interesni spor, ki izvirata iz te kolektivne pogodbe.
(3) Reševanje kolektivnih in individualnih delovnih
sporov o pravici na miren način s posredovanjem ali arbitražo, ki izhajajo iz
obligacijskega ali normativnega dela te kolektivne pogodbe, je prostovoljno in
ne šteje za procesno predpostavko v primeru spora pred sodiščem.
(4) Spori se rešujejo ob smiselni uporabi predpisov, ki
urejajo kolektivne pogodbe, arbitražo, mediacijo ali druge načine mirnega
reševanja sporov.
98. člen
(mirno reševanje kolektivnih sporov s posredovanjem)
(1) Postopek mirnega reševanja sporov s posredovanjem (v
nadaljevanju: posredovanje) se začne na podlagi pisnega predloga ene od
pogodbenih strank KPN (v nadaljevanju: predlagatelj), v katerem je navedeno
sporno vprašanje ali razmerje ter sočasno predlagan priznan delovno pravni
strokovnjak za posredovanje.
(2) Nasprotni udeleženec se mora o predlogu izjasniti v
roku desetih delovnih dni tako, da nedvoumno izjavi, da sprejema postopek
posredovanja. Obenem nasprotni udeleženec sprejme predlaganega strokovnjaka za
posredovanje ali posreduje svoj predlog. Udeleženca spora o strokovnjaku za
posredovanje dosežeta soglasje v roku petih delovnih dni od začetka postopka
posredovanja. Če tak sporazum ni dosežen, se šteje, da postopek posredovanja ni
uspel in se ustavi.
(3) Med postopkom posredovanja lahko katerakoli stranka
kadarkoli izjavi, da ne želi nadaljevati s postopkom. Postopek se ustavi.
99. člen
(postopek posredovanja)
(1) V postopku posredovanja se uporabljajo predpisi, ki
urejajo mediacijo.
(2) V primeru uspešnega zaključka posredovanja pogodbeni
stranki skladno s svojimi pooblastili skleneta zavezujoč pisni sporazum.
(3) Pisni sporazum strank, ki dopolnjuje ali spreminja
vsebino KPN, se objavi na enak način kot KPN.
100. člen
(reševanje individualnih delovnih sporov z mediacijo)
(1) Stranki individualnega delovnega spora se lahko v
roku, ki ga določa zakon, pisno dogovorita za reševanje spora z mediacijo.
(2) Če mediacija ni uspešno zaključena najkasneje v roku
90 dni od sklenitve dogovora o mediaciji, lahko delavec v nadaljnjem roku 30
dni od neuspešno zaključene mediacije uveljavlja sodno varstvo pred delovnim
sodiščem.
(3) V postopku mediacije se uporabljajo predpisi ki
urejajo mediacijo v delovnih sporih.
101. člen
(arbitraža za reševanje kolektivnih delovnih sporov)
(1) Stranki kolektivnega delovnega spora se lahko ob
nastanku spora, najkasneje pa v roku, ki ga določa zakon, pisno dogovorita za
arbitražno reševanje spora.
(2) Arbitražni postopek se praviloma vodi pred arbitrom
posameznikom, s katerim soglašata obe stranki spora ali pred tri članskim arbitražnim
senatom, v katerega vsaka stranka predlaga enega člana, tretjega, ki je
predsednik senata, pa imenujeta soglasno.
102. člen
(arbitražni postopek)
(1) Arbitražni postopek se začne na podlagi pisnega
predloga ene od strank spora, v katerem je navedeno sporno vprašanje ali
razmerje in podan predlog za člana arbitražnega senata in predsednika arbitraže
ali soglasje glede arbitra posameznika.
(2) Nasprotna stranka se mora o predlogu izjasniti v
roku desetih delovnih dni od prejema predloga tako, da nedvoumno izjavi, da
sprejema postopek arbitraže. Obenem nasprotna stranka sprejme predlaganega
predsednika arbitraže ali arbitra posameznika oziroma posreduje svoj predlog.
Stranki spora o predsedniku arbitražnega senata oziroma arbitru posamezniku
dosežeta soglasje v roku petih delovnih dni od sprejema izjave o začetku
arbitražnega postopka. Če tak sporazum ni dosežen, se arbitražni postopek
ustavi.
(3) Za postopek pred arbitražnim senatom ali arbitrom
posameznikom se smiselno uporabljajo določbe predpisa ki ureja arbitražo.
(4) Odločitev arbitražnega senata oziroma arbitra
posameznika v kolektivnem delovnem sporu je dokončna. Odločitev arbitražnega
senata oziroma arbitra posameznika v kolektivnem delovnem sporu se objavi na
enak način kot ta kolektivna pogodba.
103. člen
(arbitraža za reševanje individualnih delovnih sporov)
(1) Na predlog ene od strank je individualne delovne
spore dopustno reševati z arbitražo za reševanje individualnih delovnih sporov.
Arbitraža deluje v sestavi arbitražnega senata ali kot arbiter posameznik.
(2) Delavec in delodajalec se lahko sporazumeta o
reševanju spora pred arbitražo najkasneje v roku 30 dni od poteka roka za
izpolnitev obveznosti oziroma odpravo kršitev s strani delodajalca. Stranki o
tem skleneta pisni dogovor in v njem opredelita sestavo arbitraže, postopek in
druga vprašanja, pomembna za delo arbitraže.
(3) Za delovanje arbitraže se smiselno uporablja
predpis, ki ureja delovanje delovno pravnih arbitraž.
(4) Odločitev arbitražnega senata oziroma arbitra
posameznika v individualnem delovnem sporu je dokončna.
(5) Če arbitraža ne odloči v roku 90 dni, lahko delavec
v nadaljnjem roku 30 dni zahteva sodno varstvo pred delovnim sodiščem.

Tarifna
priloga (Uradni list RS, št. 46/19)
Tarifna
priloga (Uradni list RS, št. 99/22)

Kolektivna pogodba za dejavnost poslovanja z
nepremičninami (Uradni list RS, št. 67/16) vsebuje naslednje prehodne in
končne določbe:
»IV. PREHODNE IN KONČNE DOLOČBE
104. člen
(prenehanje veljavnosti
kolektivne pogodbe)
(1) Z dnem uveljavitve te kolektivne pogodbe preneha
veljati Kolektivna pogodba za dejavnost poslovanja z nepremičninami, Uradni
list RS, št. 9/98, 35/00, 78/03 – razlaga, 117/04, 87/05.
(2) Ta kolektivna pogodba stopi v veljavo 1. 1.
2017.«.