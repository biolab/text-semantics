1. člen
Ta pravilnik v skladu s Prilogo III, Prilogo III A in
Prilogo III B Direktive 2001/18/ES Evropskega parlamenta in Sveta z dne
12. marca 2001 o namernem sproščanju gensko spremenjenih organizmov v
okolje in razveljavitvi Direktive Sveta 90/220/EGS (UL L št. 106, z dne
17. 4. 2001, str. 1), zadnjič spremenjene z Uredbo (EU) 2019/1381
Evropskega parlamenta in Sveta z dne 20. junija 2019 o preglednosti in
trajnosti ocenjevanja tveganja v prehranski verigi v EU ter o spremembah uredb
(ES) št. 178/2002, (ES) št. 1829/2003, ES) št. 1831/2003, (ES)
št. 2065/2003, (ES) št. 1935/2004, (ES) št. 1331/2008, (ES)
št. 1107/2009, (EU) 2015/2283 in Direktive 2001/18/ES (UL L št. 231 z
dne 6. 9. 2019, str. 1), ureja podrobnejšo vsebino prijave za
pridobitev dovoljenja za namerno sproščanje gensko spremenjenih organizmov (v
nadaljnjem besedilu: GSO) v okolje.
2. člen
Izrazi, uporabljeni v tem pravilniku, pomenijo:
1.     
prejemni organizem je celica ali organizem, ki sprejema genski material
iz izvornega organizma ali okolja, ga podvaja in informacijo lahko tudi izrazi
ter jo lahko prenaša na potomce;
2.     
starševski organizem je prejemni organizem pred izvedeno gensko
spremembo;
3.     
izvorni organizem je organizem, iz katerega se pridobi genski material
za prenos v prejemni organizem;
4.     
vektor je prenašalec genskega materiala ali ustreznih celičnih sestavin
iz izvornega organizma v prejemni organizem;
5.     
vključek je genski material, ki se ga vključi v vektor;
6.     
višje rastline so rastline, ki se uvrščajo v taksonomsko skupino semenk
(Spermatophytae) (golosemenke – Gymnospermae in kritosemenke – Angiospermae).
3. člen
(1) Prijavitelj vloži prijavo za pridobitev dovoljenja
za namerno sproščanje katerih koli GSO v okolje, ki niso višje rastline, na
obrazcu iz Priloge 1, ki je sestavni del tega pravilnika, glede na značilnosti
GSO, obseg in pogoje sproščanja ali glede na predvidene pogoje uporabe GSO.
(2) Prijavitelj vloži prijavo za pridobitev dovoljenja
za namerno sproščanje gensko spremenjenih višjih rastlin na obrazcu iz Priloge
2, ki je sestavni del tega pravilnika, glede na značilnosti GSO, obseg in
pogoje sproščanja ali glede na predvidene pogoje uporabe GSO.
(3) Prijavi iz prvega in drugega odstavka tega člena se
priložijo:
-       
povzetki in rezultati študij iz prijave, vključno z razlago, zakaj so
pomembni za oceno tveganja za okolje;
-       
priloge s podrobnimi podatki o navedenih študijah, vključno z opisom
uporabljenih metod in materialov ali sklicem na standardizirane ali mednarodno
priznane metode ter imenom organa, odgovornega za opravljanje študij.
4. člen
Prijavi iz prvega in drugega odstavka prejšnjega člena se
priloži tudi kopija zemljiškokatastrskega načrta območij, na katerih je
predvideno namerno sproščanje GSO v okolje, z vrisanimi površinami.
5. člen
(1) Če gre za prijavo namernega sproščanja katerih koli
GSO v okolje, razen višjih rastlin, je del prijave tudi povzetek informacij
prijave v skladu s 1. delom Priloge Odločbe Sveta 2002/813/ES z dne
3. oktobra 2002 o določitvi, skladno z Direktivo 2001/18/ES Evropskega
parlamenta in Sveta, oblike povzetka informacij za prijavo namernega sproščanja
gensko spremenjenih organizmov v okolje za druge namene kakor za dajanje na trg
(UL L št. 280 z dne 18. 10. 2002, str. 62), zadnjič spremenjene
z Uredbo Sveta (ES) št. 1791/2006 z dne 20. novembra 2006 o
prilagoditvi nekaterih uredb ter odločb in sklepov na področjih prostega
pretoka blaga, prostega gibanja oseb, prava družb, politike konkurence,
kmetijstva (vključno z veterinarsko in fitosanitarno zakonodajo), prometne
politike, obdavčitve, statistike, energetike, okolja, sodelovanja na področjih
pravosodja in notranjih zadev, carinske unije, zunanjih odnosov, skupne zunanje
in varnostne politike ter institucij zaradi pristopa Bolgarije in Romunije (UL
L št. 363 z dne 20. 12. 2006, str. 1), (v nadaljnjem besedilu:
Odločba 2002/813/ES).
(2) Če gre za prijavo namernega sproščanja gensko
spremenjenih višjih rastlin, je del prijave tudi povzetek informacij prijave v
skladu z 2. delom Priloge Odločbe 2002/813/ES.
6. člen
Prijavo iz prvega in drugega odstavka 3. člena tega
pravilnika ter povzetek informacij prijave iz prvega in drugega odstavka
prejšnjega člena prijavitelj vloži v slovenskem in angleškem jeziku v pisni in
elektronski obliki, ki je dostopna na osrednjem spletnem mestu državne uprave
med vsebinami ministrstva, pristojnega za okolje in prostor.
7. člen
Prijava iz prvega in drugega odstavka 3. člena tega
pravilnika ter povzetek informacij prijave iz prvega in drugega odstavka
5. člena tega pravilnika morata biti vidno označena z nazivom ali imenom
in priimkom prijavitelja.
KONČNI DOLOČBI
8. člen
Z dnem uveljavitve tega pravilnika preneha veljati Pravilnik
o vsebini prijave namernega sproščanja gensko spremenjenih organizmov v okolje
(Uradni list RS, št. 42/05).
9. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-50/2020
Ljubljana, dne 24. februarja 2021
EVA 2019-2550-0004
Mag. Andrej Vizjak
minister 
za okolje in prostor
Soglašam!
Dr. Jože Podgoršek
minister
za kmetijstvo, gozdarstvo in prehrano

Priloga
1: Prijava namernega sproščanja GSO v okolje, razen višjih rastlin
Priloga
2: Prijava namernega sproščanja gensko spremenjenih višjih rastlin (GSVR)