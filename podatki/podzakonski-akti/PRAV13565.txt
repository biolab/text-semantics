I. SPLOŠNI DOLOČBI
1. člen
(vsebina)
Ta pravilnik podrobneje ureja izvrševanje kazni zapora,
mladoletniškega zapora in hišnega zapora, ki se v skladu z zakonom, ki ureja
izvrševanje kazenskih sankcij, izvršujejo v zavodih za prestajanje kazni zapora
(v nadaljnjem besedilu: zavod).
2. člen
(varovanje človekovih pravic in temeljnih svoboščin
obsojenca)
(1) Osebe, ki obravnavajo obsojenca med prestajanjem
kazni zapora, ves čas ravnajo tako, da so zagotovljene in varovane njegove
človekove pravice in temeljne svoboščine, še posebno skrb pa posvečajo varstvu
njegovih pravic in dostojanstva pri postopku oddaje urina, postopku preizkusa
prisotnosti alkohola, uresničevanju verske svobode in pri zagotavljanju
ustreznih pogojev namestitve.
(2) Za obsojenca, ki zaradi starosti, bolezni ali
invalidnosti potrebuje dodatno pomoč pri zadovoljevanju osebnih potreb, si
zavod v okviru svojih zmožnosti prizadeva, da ga vključuje v različne
aktivnosti v zavodu.
II. OBVEŠČANJE OŠKODOVANCA O IZHODU, ODPUSTU IN POBEGU
OBSOJENCA
3. člen
(sklenitev dogovora z oškodovancem)
(1) Zavod po prejemu podatkov o oškodovancu od sodišča ali
oškodovanca tega pozove k sklenitvi dogovora o načinu obveščanja o izhodu,
odpustu in pobegu obsojenca (v nadaljnjem besedilu: dogovor o obveščanju).
(2) Če je sklenjen dogovor o obveščanju, se oškodovanca
obvešča tako, kot je določeno v dogovoru o obveščanju.
(3) Ne glede na prejšnji odstavek se oškodovanca obvešča
takoj, ko zavod ugotovi, da je obsojenec neupravičeno zunaj zavoda.
(4) Če se okoliščine, na podlagi katerih je bil sklenjen
dogovor o obveščanju, spremenijo, zavod po uradni dolžnost ali na pobudo
oškodovanca tega pozove k sklenitvi novega dogovora o obveščanju v osmih dneh
od evidentiranega nastanka novih okoliščin oziroma od prejema pobude.
(5) Če zavod ugotovi, da oškodovanec obsojenca ogroža, se
obveščanje prekine ne glede na sklenjeni dogovor o obveščanju, oškodovanca pa
se pozove k sklenitvi novega dogovora.
III. SPREJEM OBSOJENCA V ZAVOD
4. člen
(poziv za nastop kazni)
(1) Zavod sprejme obsojenca na prestajanje kazni zapora
na podlagi poziva za nastop kazni, ki ga predloži obsojenec ali ki ga zavod
pridobi po uradni dolžnosti.
(2) Ne glede na prejšnji odstavek zavod obsojenca
sprejme, če ugotovi, da je sodišče poziv za nastop kazni zapora že odposlalo. O
poizvedbi na sodišču oseba, ki sprejme obsojenca, naredi uradni zaznamek.
(3) Če je obsojenec prišel na prestajanje kazni zapora
na drug dan, kot je določeno v pozivu, ga zavod sprejme.
5. člen
(odvzem nedovoljenih stvari)
(1) Ob sprejemu v zavod sme imeti obsojenec v osebni
prtljagi stvari, kot so določene v 77. členu tega pravilnika (dovoljene stvari).
(2) Ob sprejemu v zavod se obsojencu stvari, ki jih ne
sme imeti pri sebi, odvzamejo in se z njimi ravna v skladu z 78. členom
tega pravilnika (nedovoljene stvari).
6. člen
(higienski ukrepi)
Ob sprejemu v zavod se obsojenec oprha. Po potrebi se
odredijo tudi dezinfekcija oziroma dezinsekcija in drugi higienski ukrepi.
7. člen
(ravnanje z oblačili)
(1) Oblačila in obutev, v katerih je prišel obsojenec na
prestajanje kazni zapora, se po potrebi razkužijo.
(2) Če obsojenec nima primernih oblačil ali obutve, mu
jih zagotovi zavod. Če obsojenec želi, se mu njegova oblačila in obutev vrnejo,
sicer pa se v zavodu shranijo.
8. člen
(zdravstveni pregled)
(1) Zdravnik, ki opravlja zdravstveno dejavnost v zavodu
(v nadaljnjem besedilu: zdravnik), nemudoma po sprejemu, najpozneje pa
naslednji delovni dan po sprejemu, z obsojencem opravi razgovor in ga pregleda.
(2) Zdravnik pri pregledu ugotavlja morebitne poškodbe
in druge zdravstvene posebnosti obsojenca ter jih dokumentira.
9. člen
(drugi ukrepi ob sprejemu)
Zavod ob sprejemu obsojenca:
-       
pripravi oceno njegove samomorilne ogroženosti;
-       
preveri, ali njegovo zdravstveno stanje zahteva takojšnje ukrepanje, pri
čemer se upoštevajo tudi ugotovitve o samomorilni ogroženosti;
-       
oceni potrebo po pregledu pri psihiatru in potrebo po pregledu pri
zdravniku specialistu;
-       
zabeleži posebnosti, ki so pomembne za namestitev in nadaljnjo obravnavo
obsojenca, zlasti: invalidnost, podatek o tem, ali obsojenec kadi, morebitno
ogrožanje ali motenje drugih obsojencev, ogroženost od drugih obsojencev,
prilagoditvene težave, potrebo po razgovoru s psihologom ali drugim
svetovalcem, socialne težave;
-       
od obsojenca pridobi izjavo o tem, koga naj zavod obvesti v primeru
njegove hospitalizacije ali smrti.
10. člen
(fotografiranje)
Zavod obsojenca po sprejemu fotografira. Obsojenčeva
fotografija se shrani v njegovem osebnem spisu. Obsojenec je fotografiran tudi
na vsakih pet let prestane kazni zapora oziroma ob bistvenih spremembah
njegovega videza.
IV. POSTOPEK Z OBSOJENCEM V SPREJEMNEM OBDOBJU
11. člen
(bivanje)
(1) V sprejemnem obdobju obsojenci bivajo v prostorih,
ki so ločeni od prostorov ostalih obsojencev.
(2) Če zavod ne razpolaga z zadostnimi prostorskimi
možnostmi, sme izjemoma obsojence v sprejemnem obdobju namestiti tudi skupaj z
ostalimi obsojenci, če za to ne obstajajo varnostni, zdravstveni ali drugi
zadržki, kar se navede v uradnem zaznamku.
12. člen
(naloge strokovnih delavcev v sprejemnem obdobju)
(1) V sprejemnem obdobju obsojenca obravnavajo strokovni
delavci vzgojne službe (v nadaljnjem besedilu: strokovna skupina), tako da:
-       
preverijo ugotovitve zavoda iz prve do četrte alineje 9. člena tega
pravilnika;
-       
poučijo obsojenca o njegovih pravicah in obveznostih na prestajanju
kazni zapora, življenju in delu v zavodu ter mu dajo potrebna pojasnila in
nasvete;
-       
seznanijo obsojenca s predpisi s področja izvrševanja kazenskih sankcij
in hišnim redom zavoda;
-       
pridobijo in dopolnijo že obstoječo dokumentacijo v obsojenčevem osebnem
spisu;
-       
predlagajo napotitev obsojenca na zdravstveni pregled zaradi
ugotavljanja zdravstvenih sposobnosti za razporeditev na delo;
-       
zberejo podatke o obsojenčevi osebnosti in druge podatke, ki so potrebni
za sestavo obsojenčevega osebnega načrta;
-       
pripravijo oceno potreb in tveganj obsojenca za čas prestajanja kazni
zapora in po odpustu;
-       
predlagajo napotitev obsojenca v specializirane organizacije;
-       
sestavijo osebni načrt in ga obsojencu ponudijo v seznanitev, kar ta
potrdi s podpisom.
(2) Strokovna skupina v obsojenčevem osebnem načrtu
zabeleži podatke o:
-       
namestitvi obsojenca,
-       
režimu prestajanja kazni,
-       
stikih z ožjimi družinskimi člani in drugimi osebami,
-       
oblikah in programih obravnave obsojenca,
-       
izobraževanju in prostočasnih aktivnostih,
-       
delu,
-       
ugodnostih in
-       
načrtu socialnega vključevanja.
V. BIVALNI IN DRUGI PROSTORI TER OPREMA
13. člen
(funkcionalna in varna razporeditev prostorov)
(1) Zavod si glede na svoje prostorske zmožnosti
prizadeva, da so posamezni prostori oddelki in druge namensko zaokrožene
prostorske enote funkcionalni in varni.
(2) Obsojenci, ki prestajajo kazen zapora v različnih
režimih, so med seboj prostorsko ločeni, razen če za zagotavljanje varnosti to
ni nujno potrebno.
14. člen
(prostori za opravljanje zdravstvene dejavnosti)
Zavod zagotavlja prostor, v katerem izvajalec zdravstvene
dejavnosti opravlja svojo dejavnost in ga vzdržuje tako, kot vzdržuje druge
prostore zavoda.
15. člen
(prilagojeni prostori ali oddelki)
Prostor ali oddelek, namenjen obsojencem, ki zaradi starosti,
bolezni ali invalidnosti potrebujejo dodatno pomoč pri zadovoljevanju osnovnih
potreb, je opremljen s prilagojeno opremo, ki omogoča varno izvajanje
aktivnosti na vseh področjih življenja.
16. člen
(bivalni prostori)
(1) Obsojenci bivajo v dnevnih prostorih, spijo pa v
enoposteljnih ali večposteljnih sobah.
(2) Sobe morajo biti svetle, suhe in zračne.
(3) Sanitarije so obsojencem vsak čas dostopne.
17. člen
(površinski standardi bivalnih prostorov)
(1) Površinski standard v samski sobi je 9 m2.
(2) Površinski standard v večposteljni sobi je 7 m2
površine na obsojenca.
(3) Med stenama v prostoru mora biti najmanj 2 m
prostora, višina stropa pa mora biti najmanj 2,5 m. Soba iz prvega in drugega
odstavka tega člena mora imeti tudi sanitarni prostor v površini najmanj
1,5 m2.
(4) Zavod ravna v skladu s standardi iz prvega, drugega
in tretjega odstavka tega člena pri novogradnjah in izračunu prostorskih
zmogljivosti zavoda ter si prizadeva ravnati v skladu s temi standardi tudi pri
adaptacijah obstoječih objektov.
18. člen
(oprema v sobah)
(1) Zavod si prizadeva, da sobe opremi z omarami, ki
omogočajo funkcionalno bivanje v prostoru.
(2) Vsak obsojenec ima svojo posteljo, ki je opremljena
z vložkom, dvema rjuhama ali prevlekama, blazino in potrebnim številom odej.
(3) Posteljnina se zamenja najmanj vsakih 14 dni.
19. člen
(skrb za prostore)
(1) Obsojenci skrbijo, da so njihove sobe pospravljene
in prezračene.
(2) Za ohranjanje čistoče in reda za normalno življenje
v zavodu obsojenci v okviru dolžnosti čistijo sobe, delovne in druge prostore,
dvorišča in okolico zavoda.
VI. REŽIMI PRESTAJANJA KAZNI ZAPORA
20. člen
(režim prestajanja kazni)
(1) Glede na stopnjo varovanja in način omejevanja
svobode gibanja obsojenec kazen zapora prestaja v zaprtem, polodprtem ali
odprtem režimu.
(2) Režimi se razlikujejo glede na stopnjo nadzora nad
obsojencem, spremljanje obsojenca ob izhodu iz zavoda in število ugodnosti
prostih izhodov, ki jih je obsojenec lahko deležen.
(3) Stopnja nadzora nad obsojenci je praviloma:
-       
v zaprtem režimu višja, obsojenci so redno nadzorovani, na delo zunaj
zavoda pa odhajajo praviloma pod nadzorom pravosodnih policistov;
-       
v polodprtem režimu nižja, obsojenci so občasno nadzorovani, na delo
odhajajo sami in med delom niso redno nadzorovani;
-       
v odprtem režimu najnižja, obsojenci so občasno nadzorovani, prosto se
gibajo v okolici zavoda ali oddelka, ki se določi s hišnim redom zavoda, na
delo odhajajo sami in med delom niso redno nadzorovani.
(4) Na sodišče in druge državne organe, v zdravstvene
zavode in druge institucije, ki so pomembne za izvajanje obsojenčevega osebnega
načrta, praviloma odhajajo obsojenci:
-       
v zaprtem režimu v spremstvu pravosodnih policistov;
-       
v polodprtem in odprtem režimu brez spremstva pravosodnih policistov.
(5) Pri odločanju o podelitvi ugodnosti prostega izhoda
se glede na režim obsojenca uporablja 65. člen tega pravilnika.
(6) Obsojenci, ki prestajajo kazen zapora v različnih
režimih, so med seboj ločeni, razen če za zagotavljanje varnosti to ni nujno
potrebno.
(7) Direktor zavoda s hišnim redom podrobneje določi
način izvrševanja določb tega člena.
21. člen
(oddelki zavoda)
(1) Zavod glede na svoje prostorske zmožnosti lahko
oblikuje posebne prostore ali oddelke za obsojence, ki kazen zapora prestajajo
v enakem režimu.
(2) V zaprtih oddelkih so prostori, v katerih bivajo in
delajo obsojenci, zaklenjeni, če je to nujno potrebno za zagotavljanje
varnosti.
(3) Prostori, v katerih bivajo in delajo obsojenci, se v
polodprtih oddelkih praviloma ne zaklepajo. Vhodna vrata polodprtega oddelka so
praviloma zaklenjena le ponoči.
(4) Odprti oddelki praviloma niso opremljeni z
arhitekturnimi in tehničnimi ovirami za preprečitev bega, lahko pa imajo ograjo
in sisteme tehničnega varovanja za preprečitev vstopa v območje oddelka.
Prostori, v katerih bivajo in delajo obsojenci, se praviloma ne zaklepajo.
Vhodna vrata odprtega oddelka se ponoči praviloma zaklepajo.
VII. PREHRANA OBSOJENCEV
22. člen
(zagotavljanje prehrane)
(1) Obsojenci dnevno dobijo tri obroke hrane: zajtrk,
kosilo in večerjo.
(2) Prehrana je uravnotežena, pestra in prilagojena
dnevnim energijskim potrebam obsojencev.
(3) Jedilnik se objavi za najmanj teden dni vnaprej.
(4) Ustreznost prehrane se ugotavlja tudi tako, da pred
delitvijo obroka jed poskusi direktor zavoda ali delavec zavoda, ki ga on
določi.
(5) Obsojencem, ki delajo v gospodarskih dejavnostih
zavoda, na delih, potrebnih za normalno poslovanje zavoda, in obsojencem, ki
delajo v okviru delovne terapije, zavod zagotovi dodatni obrok hrane za vsak
dan, ko delajo. Dodatni obrok je pripravljen v skladu s priporočili normativov
za prehrano glede na vrsto in telesno obremenjenost pri posameznih vrstah dela.
23. člen
(prilagojena prehrana)
(1) Obsojencu, ki določenih živil iz verskih ali drugih
svetovnonazorskih prepričanj ne je, zavod pri posameznem obroku zagotovi
ustrezno pripravljeno nadomestno živilo.
(2) Bolnemu obsojencu se zagotavlja hrana po navodilih
zdravnika. Zavod obsojencu zagotavlja dietno hrano, ki jo predpiše zdravnik.
Zdravnik preverja, ali se pri obsojencu v zvezi s pripravo hrane ravna v skladu
z njegovimi navodili. O ugotovitvah poroča direktorju zavoda.
VIII. OBLAČILA, OBUTEV IN OSEBNA HIGIENA OBSOJENCA
24. člen
(primernost oblačil)
(1) Obsojenčeva oblačila po vrsti, kroju ali
obrabljenosti ne smejo vzbujati pozornosti ali žaliti človekovega dostojanstva.
(2) Obsojenec dobi oblačila, ki so primerna letnemu
času.
25. člen
(zagotavljanje oblačil)
(1) Obsojenec lahko nosi svoja oblačila in obutev, če so
ta primerno vzdrževana.
(2) Obsojencu se na njegovo prošnjo lahko dodelijo
zavodska oblačila in obutev, in sicer: en suknjič, dvoje hlač oziroma dvoje
kril, dve srajci, pet spodnjih majic, pižama, pet spodnjih hlač, pet parov
nogavic, eni nizki čevlji in eni natikači. Po potrebi se mu dodelijo še dodatna
oblačila in pokrivalo.
(3) Nogavice se nadomestijo z novimi praviloma na šest
mesecev, nizki čevlji in natikači na dve leti, osebno perilo in ostala oblačila
pa enkrat letno.
26. člen
(vzdrževanje oblačil)
(1) Obsojenec skrbi, da so njegova oblačila in obutev
vzdrževana in čista.
(2) Zavod zagotavlja pogoje, da se oblačila čistijo v
zavodski pralnici najmanj enkrat mesečno, spodnje perilo in brisače pa najmanj
enkrat tedensko.
27. člen
(delovna obleka)
(1) Obsojencu, ki dela, se zagotovijo oblačila, obutev
in oprema za osebno varnost pri delu, ki ustreza predpisom, ki urejajo varnost
in zdravje pri delu (v nadaljnjem besedilu: delovna obleka).
(2) Zavod zagotovi delovno obleko za obsojenca, ki dela
na delih, potrebnih za normalno poslovanje zavoda, in obsojenca, ki dela v
okviru delovne terapije. Za obsojenca, ki dela v gospodarskih dejavnostih
zavoda, in obsojenca, ki dela pri pravnih ali fizičnih osebah zunaj zavoda,
delovno obleko zagotovi delodajalec, pri katerem obsojenec dela.
(3) Obsojenec v času, ko ne dela, ne sme nositi delovne
obleke.
28. člen
(osebna higiena)
(1) Zavod obsojencu omogoči prhanje praviloma vsak dan.
(2) Obsojencu, ki nima sredstev za nakup osnovnih
higienskih pripomočkov, te zagotovi zavod po seznamu artiklov, ki je določen s
hišnim redom zavoda.
(3) Obsojencu se na njegovo prošnjo dodelita dve
zavodski brisači, ki se nadomestita z novima praviloma enkrat letno.
(4) Nadzor nad higieno obsojencev in higienskimi pogoji
v zavodu opravljata zdravstveni delavec in delavec zavoda, ki ga izmed članov
strokovne skupine določi direktor zavoda.
IX. DELO OBSOJENCA
29. člen
(delo zunaj zavoda)
Zaradi dela zunaj zavoda pri pravnih ali fizičnih osebah sme
biti obsojenec odsoten iz zavoda samo toliko časa, kolikor dejansko dela in
kolikor je potrebno, da pride do delovnega mesta in nazaj.
30. člen
(pogodba o delu zunaj zavoda)
(1) Pogodba o opravljanju dela obsojenca zunaj zavoda
vsebuje opis dela, ki ga bo obsojenec opravljal, višino plačila oziroma način
obračunavanja opravljenega dela, delovni čas, način prevoza obsojenca na delo
in z dela, plačilo stroškov zdravstvenega pregleda zaradi ugotavljanja
obsojenčevih delovnih zmožnosti, obveznosti glede zagotavljanja varnosti in
zdravja pri delu, način opravljanja nadzora pri delu nad obsojencem in dolžnost
delodajalca, da obvešča zavod o kršitvi delovne discipline in drugih
ugotovljenih nepravilnostih. Kadar se pri istem delodajalcu zaposli večje
število obsojencev, zavod lahko sklene z delodajalcem eno pogodbo za več
obsojencev.
(2) V pogodbi o opravljanju dela se dogovori, da zavod
odstopi od pogodbe, če so pri obsojencu naknadno ugotovljeni zdravstveni
razlogi za prenehanje opravljanja dela ali če se ugotovi, da je njeno izvajanje
škodljivo za izvajanje obsojenčevega osebnega načrta, nevarno za red in
disciplino v zavodu ali da iz drugih razlogov ni smotrno, da bi obsojenec še
naprej delal zunaj zavoda.
(3) Če zavod odstopi od pogodbe o opravljanju dela,
razporedi obsojenca na delo v okviru možnosti zavoda.
31. člen
(nezgoda pri delu)
(1) V primeru nezgode pri delu, v kateri je bil
obsojenec telesno poškodovan, direktor zavoda ustanovi tričlansko komisijo izmed
delavcev zavoda, ki razišče okoliščine, pomembne za ugotovitev vzrokov in
posledic nezgode, ter druge okoliščine, ki so pomembne za morebitno
uveljavljanje odškodnine zaradi posledic nezgode pri delu. Eden od članov
komisije je zdravstveni delavec zavoda.
(2) Komisija o svojih ugotovitvah sestavi zapisnik, s
katerim seznani direktorja zavoda.
32. člen
(odmera letnega dopusta)
(1) Če bo obsojenec odpuščen s prestajanja kazni zapora
pred koncem koledarskega leta, se mu določita dva dneva letnega dopusta za vsak
polni mesec dela. Če je v prvem ali zadnjem mesecu delal najmanj deset dni, se
mu za vsak tak mesec določi po en dan dopusta.
(2) Število dni letnega dopusta določi direktor zavoda
oziroma vodja dislociranega oddelka na podlagi predloga strokovne skupine.
Doba, ko obsojenec po svoji krivdi ne dela, se ne všteva v dobo za pridobitev
pravice do letnega dopusta.
(3) V odločbi o odmeri letnega dopusta se navede, koliko
mesecev in dni je obsojenec v koledarskem letu delal, število dni letnega in
dodatnega letnega dopusta ter skupno število dni letnega dopusta.
33. člen
(merila za odmero dodatnega letnega dopusta)
Obsojencu se lahko na način iz prejšnjega člena določi do
šest dni dodatnega letnega dopusta, in sicer na podlagi naslednjih meril:
-       
prizadevanje in doseganje uspehov pri delu;
-       
kakovost dela;
-       
spoštovanje delovne discipline;
-       
vsakodnevno opravljanje delovnih obveznosti s polnim delovnim časom v
daljšem časovnem obdobju brez zapuščanja delovnega mesta iz neupravičenih
razlogov.
34. člen
(koriščenje letnega dopusta)
Direktor zavoda obsojencu na njegovo prošnjo dovoli, da letni
dopust koristi med koledarskim letom v višini dni, ki mu nesporno pripadajo za
vsak mesec dela, v katerem je izpolnil delovno obveznost.
35. člen
(odmera letnega počitka obsojencu, ki se izobražuje)
(1) Obsojencu se letni počitek odmeri praviloma ob
zaključku šolskega oziroma študijskega leta. Za čas koriščenja letnega počitka
obsojenec ne prejema nadomestila.
(2) Obsojencu, ki se izobražuje in hkrati dela, se
odmerita letni počitek in letni dopust v skupnem trajanju največ 30 dni.
36. člen
(depozit)
(1) Denar, ki ga obsojenec zasluži z delom, vključno z
obveznim prihrankom, se hrani kot njegov depozit na depozitnem računu zavoda.
(2) Obsojenec sme z denarjem, ki ga ima na depozitu,
razen z obveznim prihrankom, prosto razpolagati, pri čemer v času, ko je v
zavodu, ravna v skladu z določbami hišnega reda zavoda.
X. ZDRAVSTVENO VARSTVO OBSOJENCA
37. člen
(zaupnost)
(1) Zavod obsojencu omogoča zaupnost pri komunikaciji z
zdravnikom, zlasti pri prijavljanju na obisk pri zdravniku, izročanju
zdravstvene dokumentacije in zdravstveni obravnavi.
(2) Obsojencu se omogoči, da na svojo željo odda
pisanja, ki so namenjena zdravniku, v zaprti ovojnici.
(3) Zdravstveni pregledi se opravljajo zunaj vidnega in
slušnega polja delavcev zavoda, razen če je prisotnost delavca nujno potrebna
za ohranitev varnosti, reda in discipline.
38. člen
(zdravstvene dejavnosti zunaj zavoda)
(1) Po napotilu zdravnika zavod obsojencu omogoči
zdravljenje oziroma zdravstveni pregled pri izvajalcu zdravstvene dejavnosti
zunaj zavoda. Zdravnik obsojenca napoti na zdravljenja oziroma pregled v
najbližje bolnišnice oziroma zdravstvene ustanove, razen če oceni, da je nujno
potrebno, da ga napoti v točno določeno zdravstveno ustanovo.
(2) Ne glede na prejšnji odstavek je obsojenec, ki
potrebuje psihiatrično zdravljenje, napoten v Enoto za forenzično psihiatrijo
Univerzitetnega kliničnega centra v Mariboru.
(3) Obsojenec, pri katerem so ugotovljene težave z
alkoholom ali nedovoljenimi psihoaktivnimi snovmi, je lahko napoten na
zdravljenje v ustrezen zdravstveni zavod ali drugo ustanovo zunaj zavoda, če
glede na varnostno oceno obsojenca, z napotitvijo soglaša direktor zavoda.
(4) Če je bil obsojenec poslan na zdravljenje zunaj
zavoda, direktor zavoda odredi ukrepe za preprečitev bega obsojenca, pri čemer
ukrepe določi glede na njegovo varnostno oceno, mnenje zdravnika o njegovih
fizičnih sposobnostih in druge pomembne okoliščine.
39. člen
(obsojenka z otrokom)
(1) Pristojni center za socialno delo na pobudo zavoda
in v sodelovanju z obsojenko in zavodom pripravi načrt za varstvo in nego
otroka v času, ko obsojenka, ki v zavodu biva skupaj z otrokom, zaradi
sodelovanja na obravnavi ali zaradi drugih razlogov sama ne zmore skrbeti za
otroka.
(2) Prošnjo obsojenke za podaljšanje otrokovega bivanja
pri njej pošlje zavod skupaj s svojim mnenjem in osebnim spisom obsojenke
generalnemu direktorju Uprave za izvrševanje kazenskih sankcij (v nadaljnjem
besedilu: generalni direktor).
40. člen
(obravnava oseb s težavami zaradi uživanja psihoaktivnih
snovi ali alkohola)
(1) Obsojenca s težavami zaradi uživanja ali odvisnosti
od alkohola ali nedovoljenih psihoaktivnih snovi se motivira za vključitev v
programe obravnave in se mu, glede na motiviranost, zagotovi možnost vključitve
v takšne programe.
(2) Podrobnejše smernice obravnave iz prejšnjega
odstavka sprejme generalni direktor.
41. člen
(preizkus alkoholiziranosti)
(1) Preizkus alkoholiziranosti je napovedan ali
nenapovedan in ga izvede pravosodni policist.
(2) Če se obsojenec ne strinja z rezultatom preizkusa
alkoholiziranosti, se ga na njegovo zahtevo odpelje na odvzem krvi za potrebe
kontrolnega preizkusa prisotnosti alkohola.
(3) Postopek preizkusa alkoholiziranosti se podrobneje
uredi z navodilom, ki ga izda generalni direktor.
42. člen
(urinski test)
(1) Za namen ugotavljanja prisotnosti nedovoljene
psihoaktivne snovi obsojenec odda urin za urinski test.
(2) Urinski test je napovedan ali nenapovedan.
(3) Urinski test opravi zdravstveni delavec.
(4) Postopek oddaje urina sme trajati do ene ure od
poziva na oddajo urina. V tem času lahko obsojenec pije vodo.
(5) Nezmožnost oddaje urina iz zdravstvenih razlogov
obsojenec izkaže s potrdilom zdravnika specialista.
(6) Postopek urinskega testa se podrobneje uredi z
navodilom o oddaji urina, ki ga izda generalni direktor.
(7) Če se obsojenec ne strinja z rezultatom preizkusa,
se na njegovo zahtevo opravi kontrolni preizkus oddanega urina, ki se opravi v
toksikološkem laboratoriju.
43. člen
(obveščanje o bolezni ali hospitalizaciji)
Če obsojenec sam ni zmožen o svoji bolezni ali hospitalizaciji
obvesti oseb iz pete alineje 9. člena tega pravilnika, to v njegovem imenu
stori zavod.
44. člen
(ravnanje v primeru obsojenčeve smrti)
(1) Če obsojenec med prestajanjem kazni zapora umre v
zavodu, zavod o tem nemudoma obvesti osebo iz pete alineje 9. člena tega
pravilnika, pristojnega matičarja, pristojno policijsko postajo, preiskovalnega
sodnika in pristojno okrožno sodišče.
(2) Truplo pokojnega obsojenca se izroči osebam iz pete
alineje 9. člena tega pravilnika. Če trupla ne prevzamejo, se pokop opravi
na stroške zavoda na krajevnem pokopališču zavoda.
(3) Generalni direktor izmed delavcev generalnega urada
imenuje tričlansko komisijo, ki ugotovi okoliščine obsojenčeve smrti in se
opredeli tudi do pravilnosti ravnanja zavoda v zvezi z dogodkom.
XI. INVALIDSKO ZAVAROVANJE OBSOJENCA
45. člen
(pomoč pri uveljavljanju pravic iz invalidskega zavarovanja)
Zavod obsojencu pomaga pri uveljavljanju pravic iz
invalidskega zavarovanja, zlasti tako, da mu zagotovi potrebne obrazce za
prijavo škodnega primera in mu omogoči stik z institucijo, pristojno za
invalidsko zavarovanje.
46. člen
(poklicna rehabilitacija)
Z dovoljenjem generalnega direktorja se poklicna
rehabilitacija obsojenca, glede na njegovo varnostno oceno, izvaja tudi v
specializiranih zavodih za rehabilitacijo.
XII. DOPISOVANJE, PREJEMANJE POŠILJK, KI NISO PISEMSKE,
SPREJEMANJE OBISKOV IN TELEFONSKI POGOVORI
47. člen
(pisemske pošiljke)
(1) Obsojenec lahko pisemsko pošiljko, ki jo je treba
oddati do določenega roka, odda pravosodnemu policistu ali drugi osebi v
zavodu, ta pa sprejem pošiljke nemudoma potrdi na ovojnici s svojim podpisom
ter jo opremi z datumom in uro prejema.
(2) Obsojenec na ovojnici pisemske pošiljke, ki jo
pošilja, navede tudi svoje ime in priimek.
(3) Obsojenec pošilja in sprejema pisemske pošiljke,
razen pisemskih pošiljk iz prvega odstavka tega člena, po urniku in tako, kot
je podrobneje določeno v hišnem redu zavoda.
48. člen
(dopisovanje med obsojenci)
(1) Če si obsojenec želi dopisovati z obsojencem, ki
prestaja kazen zapora v drugem zavodu, se tako dopisovanje dovoli, če s tem
soglašata direktorja obeh zavodov.
(2) Če se ugotovi, da dopisovanje iz prejšnjega odstavka
škodljivo vpliva na red in disciplino ter varnost zavoda, direktor zavoda
odloči, da se tako dopisovanje ne dovoli oziroma da se prekine.
49. člen
(nadzor in pregled pisemskih pošiljk)
(1) Pravosodni policist opravlja nadzor nad pisemskimi
pošiljkami vizualno ali s tehničnimi sredstvi.
(2) V primeru suma, da je v pisemski pošiljki
nedovoljena stvar, pravosodni policist na podlagi odredbe opravi pregled
pisemske pošiljke.
(3) Pravosodni policist iz prejšnjega odstavka pri
vsakem pregledu pisemske pošiljke sestavi zapisnik, v katerem navede ime in
priimek pošiljatelja in prejemnika, če sta napisana na zunanji strani pisemske
ovojnice, razloge za pregled ter druge ugotovitve. Zapisnik se vloži v
obsojenčev osebni spis.
(4) Če se v pisemski pošiljki odkrijejo nedovoljene
stvari, se te odvzamejo in se z njimi ravna v skladu z 78. členom tega
pravilnika.
(5) Če v zavod prispe pisemska pošiljka, ki jo je
obsojencu poslala oseba, s katero mu dopisovanje ni dovoljeno, ali pošiljka, za
katero ni mogoče ugotoviti, kdo jo je obsojencu poslal, zavod o tem obvesti
obsojenca. Hkrati mu sporoči, da bo pisemska pošiljka v zavodu shranjena in mu
bo izročena, ko bo odpuščen s prestajanja kazni zapora ali premeščen v
svobodnejši režim.
(6) Če se pošiljatelj pisemske pošiljke iz prejšnjega
odstavka naknadno ugotovi, direktor zavoda dovoli, da se ta pošiljka izroči
obsojencu, če to ne ogroža varnosti, reda in discipline v zavodu in če to ni v
nasprotju z obsojenčevim osebnim načrtom.
50. člen
(prejemanje pošiljk, ki niso pisemske)
(1) Pošiljke, ki jih prejema obsojenec po pošti ali po
obiskovalcih, ali jih obsojenec prinese v zavod ob vračanju z izhodov, morajo
biti zavite in označene z naslovnikovim imenom in priimkom.
(2) V pošiljkah ni dovoljeno prejemati hitro
pokvarljivih živil, pijače in živil, ki jih je treba hraniti v hladilniku ali
jih pred uporabo termično obdelati, tobaka, tobačnih izdelkov in pripomočkov za
kajenje, energetskih napitkov, športnih in prehranskih dodatkov.
(3) Če so v pošiljki različne stvari, med katerimi je
tudi eden ali več prehrambnih artiklov, se takšna pošiljka šteje v zakonsko
dovoljeno kvoto pošiljk s hrano.
(4) V hišnem redu zavoda se glede na tehnične ali druge
možnosti kakovostnega opravljanja pregledov določi dopustna teža in velikost
paketne pošiljke.
(5) Nadzor prinesene ali po pošti prejete pošiljke se
zaradi ugotavljanja in preprečevanja vnosa nedovoljenih stvari opravi tako, da
se pošiljka pred izročitvijo obsojencu v njegovi navzočnosti pazljivo pregleda.
(6) Če so obsojencu poslane nedovoljene stvari, se te
odvzamejo in se z njimi ravna v skladu z 78. členom tega pravilnika.
51. člen
(vrste obiskov)
Obiski obsojenca v posebej varovanem režimu so nadzorovani, obiski
obsojencev v drugih režimih pa so lahko nadzorovani ali nenadzorovani.
52. člen
(nadzorovani obisk)
Nadzorovani obisk se izvaja znotraj zavoda ali varovanega območja
zavoda in traja največ dve uri.
53. člen
(nenadzorovani obisk)
Nenadzorovani obisk se izvaja znotraj zavoda ali varovanega območja
zavoda in traja največ tri ure.
54. člen
(način izvajanja obiskov)
(1) V skladu z možnostmi zavoda se lahko v hišnem redu
določi, da se čas obiska različnih obiskovalcev obsojenca v posameznem dnevu
razdeli na več povezanih ali nepovezanih časovnih enot, ki skupaj ne smejo
presegati ene ure oziroma dovoljenega trajanja podeljene ugodnosti podaljšanega
obiska.
(2) Obiski obsojenčevega pooblaščenca potekajo v skladu z
dnevnim redom tako, kot je podrobneje določeno s hišnim redom zavoda, in smejo
trajati največ tri ure. Obisk konzularnega predstavnika države, katere
državljan je obsojenec, ali države, ki varuje njegove koristi oziroma
predstavnikov uradne organizacije, ki varuje koristi beguncev, lahko traja tudi
več kot tri ure, zlasti če ga poredko obiščejo.
(3) Če način izvajanja obiska to omogoča, sme obsojenec
neposredno od obiskovalcev prejemati le denar, in sicer tako, kot je določeno v
57. členu tega pravilnika.
55. člen
(prekinitev obiska)
O prekinitvi obiska ustno odloči pravosodni policist, ki
nadzira obiske.
56. člen
(omogočanje telefonskih pogovorov)
(1) Zavod zagotavlja zasebnost telefonskih pogovorov
obsojencev z določitvijo polja diskretnosti, s fizičnimi preprekami ali drugimi
podobnimi ukrepi.
(2) Zavod v okviru tehničnih možnosti obsojencu omogoča video
telefonski stik v skladu s hišnim redom.
57. člen
(prejemanje denarja v gotovini)
(1) Obsojenec sme prejemati denar v gotovini neposredno od
obiskovalcev ali preko pošiljk v znesku, ki je določen s hišnim redom zavoda.
(2) Ne glede na prejšnji odstavek sme obsojenec prejeti v
enem dnevu od obiskovalcev ali preko pošiljk denar v višjem znesku, če izkaže,
da ga potrebuje za dovoljen namen. V tem primeru se denar, ki presega dovoljeni
znesek, shrani v zavodski blagajni.
58. člen
(vnos in posedovanje tehnične naprave ter elektronsko
komuniciranje)
(1) Tehnično napravo pred začetkom njene uporabe na
stroške obsojenca tehnično pregleda oseba, ki za zavod opravlja pregled tehničnih
predmetov.
(2) Naprava iz prejšnjega odstavka se ponovno pregleda v
primeru suma zlorabe. V tem primeru zavod predhodno založi stroške pregleda in
jih v primeru ugotovljene zlorabe zaračuna obsojencu.
(3) S pregledom naprav iz prvega in drugega odstavka
tega člena se ugotavlja in preprečuje vnos nedovoljenih stvari ter pripomočkov
ali sestavnih delov naprav, ki lahko omogočajo nedovoljene načine elektronskega
komuniciranja.
(4) Oseba, ki za zavod opravlja pregled tehničnih
predmetov, opravi pregled iz prvega in drugega odstavka tega člena tako, da
pregleda samo tehnično strukturo naprave in ne vpogleda v podatke in druge
vsebine v napravi.
(5) Direktor zavoda obsojencu na njegovo prošnjo dovoli
posedovanje in uporabo sredstva za elektronsko komunikacijo, če so v zavodu
zagotovljeni tehnični pogoji za uporabo te naprave in če se ocenjuje, da njena
uporaba ne bo ogrožala varnosti v zavodu in zunaj njega.
(6) Če obsojenec zlorabi napravo tako, da z njo ogroža
varnost v zavodu ali zunaj njega, se mu naprava odvzame in se z njo ravna v
skladu z 78. členom tega pravilnika.
59. člen
(stik z mediji)
(1) Stik obsojenca z mediji dovoli direktor zavoda in se
uresničuje prek dopisovanja, obiskov ali telefonskih pogovorov.
(2) Kot medij se po tem pravilniku štejejo mediji, ki so
vpisani v razvid medijev pri ministrstvu, pristojnem za kulturo.
(3) Odločanje o stiku obsojenca z mediji se začne na
prošnjo obsojenca ali na pobudo medija po predhodno pridobljenem soglasju
obsojenca.
(4) Pri odločanju o stiku obsojenca z mediji se razlogi
varnosti, zaščite javnega interesa ali varovanja integritete žrtev, drugih
obsojencev ali delavcev Uprave Republike Slovenije za izvrševanje kazenskih
sankcij presojajo zlasti glede na namen stika, obsojenčevo varnostno oceno,
morebitne odprte kazenske postopke, odprte pritožbene postopke po zakonu, ki
ureja izvrševanje kazenskih sankcij, režim prestajanja kazni zapora, odnos do
storjenega kaznivega dejanja, odnos do kazni in pomembnost stika za javno
mnenje.
(5) Odločitev glede stika z mediji se zapiše v
obsojenčev osebni spis. Zavod o odločitvi in razlogih zanjo obvesti generalni urad.
XIII. UGODNOSTI OBSOJENCA
60. člen
(odločanje)
(1) Prošnjo obsojenca za podelitev ugodnosti predhodno
obravnava strokovna skupina, ki svoj predlog skupaj s prošnjo obsojenca
posreduje direktorju zavoda.
(2) O podelitvi ugodnosti odloča direktor zavoda.
(3) Ugodnosti, ki so podeljene obsojencu, se vpisujejo v
njegov osebni spis.
61. člen
(način presojanja)
(1) Pri odločanju o utemeljenosti podelitve posamezne
ugodnosti se presojajo okoliščine, ki kažejo na možnost zlorabe podeljene
ugodnosti, zlasti pa obsojenčev odnos do kaznivega dejanja in žrtve kaznivega
dejanja, povrnitev škode, povzročene s kaznivim dejanjem, uspeh v programu
obravnave in že prestani del kazni zapora.
(2) Pri podeljevanju ugodnosti, ki jih obsojenec koristi
zunaj zavoda, se praviloma ravna v skladu z načelom postopnosti.
62. člen
(izhod iz zavoda s spremstvom)
(1) Ugodnost izhoda iz zavoda s spremstvom pooblaščene uradne
osebe traja največ 12 ur s tem, da se pri določitvi časa trajanja izhoda
upošteva predviden čas opravila in oddaljenost zavoda od kraja, v katerega je
namenjen obsojenec.
(2) Stroški izhoda v spremstvu pooblaščene uradne osebe
se obračunavajo v skladu z internimi akti, ki veljajo za povračila, nadomestila
in druge prejemke za zaposlene v državni upravi.
63. člen
(prosti izhod in izraba letnega dopusta zunaj zavoda)
(1) Ugodnosti prostih izhodov iz zavoda in delne ali
popolne izrabe letnega dopusta zunaj zavoda se obsojencu praviloma podelijo po
prestani četrtini kazni zapora, vendar ne pred eno petino prestane kazni.
(2) Obsojencu, ki je obsojen zaradi storitve kaznivega
dejanja z elementi nasilja, kaznivega dejanja trgovine z ljudmi, kaznivega
dejanja spravljanja v suženjsko razmerje, kaznivega dejanja, povezanega s
prepovedanimi drogami, ali kaznivega dejanja zoper spolno nedotakljivost, ter
obsojencu, ki je predhodno že bil pravnomočno obsojen za kaznivo dejanje, ki se
preganja po uradni dolžnosti, se ugodnosti iz prejšnjega odstavka praviloma
podelijo po prestani polovici kazni zapora.
(3) Ne glede na prvi odstavek tega člena se obsojencu,
ki je kazen zapora nastopil sam, se ugodnosti prostih izhodov iz zavoda in
delne ali popolne izrabe letnega dopusta zunaj zavoda praviloma podelijo po
prestani petini kazni zapora.
(4) Obsojencu, ki mu je podeljena ugodnost prostega
izhoda, lahko generalni direktor na njegovo prošnjo, in po predhodni pridobitvi
mnenja zavoda, dovoli odhod iz države.
64. člen
(izraba letnega dopusta ali letnega počitka zunaj zavoda)
(1) Obsojencu, ki mu je podeljena ugodnost izrabe
letnega dopusta ali letnega počitka zunaj zavoda, direktor zavoda dovoli izrabo
dopusta ali počitka v času, kot ga navede obsojenec, zlasti če ga namerava
izrabiti za opravljanje nujnih ali neodložljivih del, urejanja družinskih
razmer ter urejanja zadev za normalno vključitev v življenje na prostosti po
odpustu s prestajanja kazni zapora.
(2) Obsojencu, ki koristi letni dopust ali letni počitek
zunaj zavoda, pa ga do prvega dne dela prostega dneva še ni v celoti
izkoristil, sme zavod v času dela prostih dni do prvega naslednjega delavnika
podeliti ugodnost prostega izhoda ali ugodnost izrabe neplačanega letnega
dopusta zunaj zavoda, če v mesecu, ko je na letnem dopustu ali letnem počitku,
še ni izkoristil dovoljenega števila prostih izhodov oziroma določenega števila
dni neplačanega letnega dopusta v enem letu v skladu z zakonom, ki ureja
izvrševanje kazenskih sankcij.
(3) Obsojencu, ki koristi letni dopust ali letni počitek
zunaj zavoda, se ta zaradi bolezni prekine, če se v času bolezni vrne v zavod.
65. člen
(podeljevanje ugodnosti prostih izhodov)
(1) Obsojencu, ki kazen zapora prestaja v posebej
varovanem režimu, se ugodnost prostega izhoda ne podeli.
(2) Obsojencu, ki prestaja kazen zapora v zaprtem
režimu, se podeli ugodnost prostega izhoda iz zavoda do dvakrat mesečno. Če
podeljenih ugodnosti ne zlorablja, se mu ta ugodnost podeli do trikrat mesečno.
(3) Obsojencu iz prejšnjega odstavka, ki je bil obsojen
zaradi storitve kaznivega dejanja iz malomarnosti, se podeli ugodnost prostega
izhoda iz zavoda do štirikrat mesečno.
(4) Ugodnost prostega izhoda iz zavoda se obsojencu, ki
prestaja kazen zapora v polodprtem režimu, podeli do štirikrat mesečno.
(5) Obsojencu, ki prestaja kazen zapora v odprtem
režimu, se ta ugodnost podeli do petkrat mesečno.
66. člen
(osebna prtljaga obsojenca ob vračanju v zavod)
(1) Zaradi preprečevanja ogrožanja reda in varnosti v
zavodu sme obsojenec ob vračanju iz zunajzavodske ugodnosti izhoda v zavod imeti
v osebni prtljagi le dovoljene stvari, ki jih je ob samem vstopu v zavod mogoče
temeljito varnostno pregledati. Seznam stvari se določi v hišnem redu zavoda.
(2) Ne glede na prejšnji odstavek lahko direktor zavoda
ali vodja dislociranega oddelka izjemoma dovoli obsojencu tudi vnos tehničnih
ali drugih stvari, ki jih ob samem vstopu v zavod ni mogoče temeljito varnostno
pregledati, če za to ne obstajajo varnostni zadržki.
67. člen
(nevrnitev iz zunajzavodske ugodnosti ali namenskega izhoda)
(1) Če se obsojenec z zunajzavodske ugodnosti ali
namenskega izhoda ne vrne na dan, ki je določen v dovolilnici, se od poteka
tega dneva dalje šteje, da je na begu.
(2) Direktor zavoda oziroma v njegovi odsotnosti
pravosodni policist, ki vodi izmeno, v 12 urah po koncu dneva, ki je določen v
dovolilnici, izda odredbo za tiralico v skladu z zakonom, ki ureja kazenski
postopek.
XIV. PREMESTITEV OBSOJENCA IN PREKINITEV PRESTAJANJA
KAZNI ZAPORA
68. člen
(odločanje o premestitvi)
(1) Postopek za premestitev obsojenca znotraj zavoda se
začne na predlog strokovne skupine, postopek za premestitev iz enega v drug
zavod ali oddelek drugega zavoda pa na obrazloženi predlog direktorja zavoda.
(2) Kadar direktor zavoda, v katerega je napoten
obsojenec s strani sodišča, zaradi prezasedenosti ne more zagotavljati varnosti,
reda in discipline ter dostojnega bivanja obsojencu, to nemudoma sporoči
generalnemu direktorju, ki ustno odloči, da obsojenec nadaljuje s prestajanjem
kazni v zavodu, v katerem se nahaja, ali da se ga premesti v tisti zavod, v
katerem se bo obsojencu lahko zagotovilo dostojno bivanje in varno prestajanje
kazni.
69. člen
(prošnja za prekinitev kazni)
Obsojenec, ali z njegovo privolitvijo njegovi ožji družinski
člani, rejnik ali skrbnik vloži prošnjo za prekinitev prestajanja
kazni zapora, v zavodu, v katerem obsojenec prestaja kazen zapora. Prošnji se
priložijo dokazila o zatrjevanih dejstvih, zaradi katerih naj bi se prestajanje
kazni zapora prekinilo.
70. člen
(nesposobnost opravljanja osnovnih življenjskih potreb)
Nesposobnost opravljanja osnovnih življenjskih potreb se kaže
tako, da se obsojenec kljub osebnim prizadevanjem in s pomočjo ortopedskih
pripomočkov ne more samostojno gibati, hraniti, oblačiti in slačiti, se obuvati
in sezuvati, skrbeti za osebno higieno, kakor tudi ne opravljati osnovnih
življenjskih opravil, neizogibno potrebnih za ohranjanje življenja.
71. člen
(nevrnitev iz prekinitve prestajanja kazni)
(1) Če obsojenec na dan, ki je določen v odločbi o
prekinitvi prestajanja kazni, ne pride v zavod, se od poteka tega dneva dalje
šteje, da je na begu.
(2) Direktor zavoda oziroma v njegovi odsotnosti
pravosodni policist, ki vodi izmeno, v 12 urah po koncu dneva, ki je določen v
odločbi o prekinitvi prestajanja kazni, izda odredbo za tiralico v skladu z zakonom,
ki ureja kazenski postopek.
XV. UVELJAVLJANJE IN VARSTVO PRAVIC TER PRITOŽBE
OBSOJENCA
72. člen
(varstvo pravic, za katere ni zagotovljeno sodno varstvo)
(1) Pritožbo zaradi kršitev pravic ali drugih
nepravilnosti, za katere ni zagotovljeno sodno varstvo, lahko obsojenec zaradi
hitrejšega postopanja naslovi tudi na zavod, ki pripravi poročilo, v katerem se
opredeli do vseh pritožbenih navedb in ga odstopi v pristojno reševanje
generalnemu direktorju.
(2) Generalni direktor obsojenca pisno seznani z ugotovitvami
in morebitnimi ukrepi na podlagi pritožbe in ga hkrati pouči, da ima pravico
vložiti vlogo na ministrstvo, pristojno za pravosodje, če se z odločitvijo
generalnega direktorja ne strinja.
73. člen
(podajanje in sprejemanje vlog)
(1) Če je obsojenec nepismen ali ni sposoben sam
sestaviti vloge, s katero želi uveljavljati svoje pravice po zakonu, ki ureja
izvrševanje kazenskih sankcij, lahko poda vlogo ustno na zapisnik v zavodu.
(2) Zavod na zapisnik ni dolžan sprejeti vloge, s katero
obsojenec očitno žali delavce zavoda.
XVI. RED IN DISCIPLINA
74. člen
(medsebojni odnosi)
(1) Medsebojni odnosi obsojencev morajo biti strpni in
spoštljivi. Nedopustno je izvajanje pritiskov skupin ali posameznikov nad
drugimi skupinami ali posamezniki, medsebojno obračunavanje, žaljenje,
poniževanje ali zasmehovanje.
(2) Obsojenec, ki je bil deležen nedopustnih ravnanj iz
prejšnjega odstavka, lahko to prijavi pristojnemu delavcu zavoda.
(3) Obsojenci morajo imeti spoštljiv odnos tudi do
delavcev zavoda.
75. člen
(gibanje obsojenca)
Obsojenec se sme oddaljiti od zavoda ali delovnega mesta samo
z dovoljenjem pristojnega delavca zavoda.
76. člen
(kršitve)
Kršitev predpisov o izvrševanju kazenskih sankcij ali hišnega
reda, ki jo stori obsojenec in nima znakov disciplinskega prestopka, obravnava
strokovna skupina. Ugotovitve se zabeležijo v obsojenčevem osebnem spisu.
77. člen
(dovoljene stvari)
(1) Med prestajanjem kazni zapora sme imeti obsojenec
pri sebi stvari, ki omogočajo varno in funkcionalno bivanje v zavodu in ne motijo
drugih obsojencev.
(2) Med prestajanjem kazni zapora sme imeti obsojenec
pri sebi zlasti obleko, obutev, spodnje perilo, nogavice, brisače, posteljnino,
toaletne potrebščine, denarnico, s hišnim redom dovoljeno količino denarja,
ključe, očala, dokumente, fotografije, nakit, pribor za pisanje, pribor za
šivanje, tobačne izdelke in pribor za kajenje ter knjige, časopise in drugo
literaturo.
(3)   Stvari iz prejšnjega odstavka in druge stvari, ki
niso v skladu s prvim odstavkom tega člena, so nedovoljene stvari.
(4) Tehnične stvari, ki so obsojencu dovoljene, ta
poseduje na lastno odgovornost.
(5) Seznam stvari iz prvega odstavka tega člena, način
in postopek vnosa stvari ter njihovo količinsko omejitev določi zavod s hišnim
redom.
78. člen
(ravnanje z nedovoljenimi stvarmi)
(1) Nedovoljene stvari, ki se najdejo med prestajanjem
kazni, se obsojencu odvzamejo. O odvzetih stvareh se obsojencu izda potrdilo, v
katerem so te stvari opisane. Drugi izvod potrdila se hrani v zavodu.
(2) O odvzetih stvareh, ki so last zavoda, se potrdilo
ne izda.
(3) Odvzeti denar se popiše in se hrani v zavarovani
depozitni blagajni zavoda. Obsojenec lahko denar, ki ni predmet disciplinskega
ali kazenskega prestopka, izroči osebam zunaj zavoda. Druge odvzete nedovoljene
stvari se hranijo v prostorih zavoda. Odvzeta hrana se po preteku enega tedna
komisijsko uniči.
(4) Stvari, ki so bile namenjene ali uporabljene pri
napadih, poskusih pobegov, pobegih, uporabi nedovoljenih psihoaktivnih snovi in
podobnih dogodkih ter niso last obsojenca ali predmet kaznivega dejanja ali
prekrška, se hranijo v zavodu, izročijo pristojnim organom ali pa se komisijsko
uničijo.
(5) Tričlansko komisijo, pristojno za uničenje stvari,
imenuje direktor zavoda izmed delavcev zavoda. O opravljenem uničenju se naredi
zapisnik, ki ga podpišejo vsi člani komisije.
79. člen
(vabljenje na disciplinsko obravnavo)
(1) Direktor zavoda oziroma vodja dislociranega oddelka
ali od njiju pooblaščena oseba po prejemu predloga za začetek disciplinskega
postopka določi rok za disciplinsko obravnavo in ga pisno sporoči obsojencu,
zoper katerega je podan predlog za disciplinski postopek. Hkrati ga tudi pouči,
da lahko na svoje stroške najame pooblaščenca, ki ga bo zagovarjal v
disciplinskem postopku.
(2) Vabilo na disciplinsko obravnavo se vroči pričam v
istem roku kot obsojencu.
80. člen
(disciplinska obravnava)
Na disciplinski obravnavi se lahko zaslišijo tudi morebitne
priče, ki jih predlaga obsojenec oziroma predlagatelj disciplinskega postopka.
Priča se zunaj disciplinske obravnave zasliši brez navzočnosti obsojenca, ki je
v postopku, če se ta v njegovi navzočnosti ne želi izpovedati ali če okoliščine
kažejo, da v njegovi navzočnosti ne bo govorila resnice.
81. člen
(izrekanje disciplinske kazni)
Vse disciplinske kazni, izrečene obsojencu, se vpišejo v
njegov osebni spis.
82. člen
(določanje vrste discipline kazni)
Pri določanju vrste disciplinske kazni se upošteva tudi
obsojenčevo zdravstveno stanje.
83. člen
(izdaja odločbe o izrečeni disciplinski kazni)
(1) Odločba o izrečeni disciplinski kazni se obsojencu
vroči v osmih delovnih dneh po zaključeni obravnavi.
(2) Če se obsojenec pritoži zoper odločbo iz prejšnjega
odstavka, direktor zavoda oziroma vodja dislociranega oddelka takoj, najpozneje
pa naslednji delovni dan po prejemu, opravi preizkus pritožbe v skladu z
določbami zakona, ki ureja splošni upravni postopek, in jo odstopi ministrstvu,
pristojnemu za pravosodje. Pritožbi priloži vse dokumente, ki se tičejo zadeve.
84. člen
(odmerjanje dolžine oddaje v samico)
Disciplinska kazen oddaje v samico se odmeri za najkrajši
možni čas, s katerim je mogoče doseči namen disciplinskega kaznovanja, kar se
oceni zlasti glede na vedenje obsojenca po storjenem disciplinskem prestopku in
težo posledic prestopka.
85. člen
(izvršitev disciplinske kazni oddaje v samico)
(1) Disciplinska kazen oddaje v samico se izvede tako,
da obsojenec prebiva sam v določenem prostoru, razen ob obiskih in med dvournim
bivanjem na prostem.
(2) Med prestajanjem disciplinske kazni oddaje v samico
so obsojencu zagotovljeni ustrezni higienski in zdravstveni pogoji. Samica je
opremljena s posteljo, mizo in stolom ter sanitarijami.
(3) Med prestajanjem disciplinske kazni oddaje v samico
obsojenca poleg zdravnika ali zdravstvenega delavca zavoda dnevno obiskuje tudi
delavec zavoda, ki ga določi direktor zavoda.
86. člen
(ocena in poravnava škode)
(1) Če obsojenec zavodu namenoma ali iz hude
malomarnosti povzroči škodo, se ta oceni po dejanski vrednosti poškodovane ali
uničene stvari na dan škodnega primera.
(2) Če povzroči škodo več obsojencev, se smiselno
uporabljajo splošni predpisi o odškodninski odgovornosti povzročiteljev škode.
(3) Povzročeno škodo ugotavlja pooblaščena oseba zavoda,
ki o svojih ugotovitvah sestavi zapisnik in zbere dokumentacijo, ki izkazuje obstoj
in višino škode. Z ugotovitvami seznani direktorja zavoda.
(4) Če obsojenec ne povrne škode v roku, ki ga določi
direktor zavoda, zavod začne postopek za plačilo odškodnine pri pristojnem
sodišču in o tem obvesti generalni urad.
XVII. POMOČ OBSOJENCU ZA SOCIALNO VKLJUČEVANJE PO
ODPUSTU
87. člen
(obravnava obsojencev)
(1) Generalni urad si prizadeva, da obravnava obsojencev
temelji na priznanih sodobnih strokovnih metodah dela psihološke, socialne,
pedagoške, sociološke in drugih strok.
(2) Strokovni delavci zavoda si prizadevajo, da si
zaprta oseba v času odvzema prostosti pridobi ustrezne vzorce vedenja, načine
razreševanja konfliktov in komunikacije ter si pridobi druge sposobnosti,
potrebne za uspešno vključitev v družbo.
(3) Obsojenci, ki vztrajno motijo izvajanje posameznih
programov obravnave, so lahko iz njih izključeni.
88. člen
(osebni načrt)
(1) V obsojenčevem osebnem načrtu se opredelijo predvsem
konkretne aktivnosti, ravnanja, vedenje in sodelovanje v procesu obravnave ter
načrt socialnega vključevanja po odpustu.
Načrt socialnega vključevanja, ki je del obsojenčevega
osebnega načrta, vsebuje načrtovane aktivnosti obsojenca in strokovnih delavcev
med prestajanjem kazni zapora, ki so usmerjene v pripravo obsojenca na
življenje po prestani kazni zapora in morebitne ukrepe po prestani kazni.
(2) Obsojenčev osebni načrt se v procesu obravnave
dopolni ali spremeni, če se za to pokažejo utemeljeni strokovni razlogi.
(3) Spremenjen osebni načrt obsojenca se pripravi v
sodelovanju z obsojencem. Obsojencu je dana možnost, da se s spremenjenim
osebnim načrtom seznani in ga podpiše.
89. člen
(vključevanje prostovoljcev)
(1) Zavod si prizadeva obsojencu zagotoviti
prostovoljca, če obsojenec zanj zaprosi.
(2) Zavod lahko tudi sam predlaga obsojencu pomoč prostovoljca,
če obsojenec potrebuje pomoč pri zdravljenju odvisnosti, pri izobraževanju ali
če strokovna skupina oceni, da bo to koristno za učenje novih spretnosti in
socialnih veščin ter občutek varnosti in sprejetosti v družbi.
90. člen
(neposreden stik z obsojencem)
Zavod zaradi oblikovanja in načrtovanja socialnega
vključevanja po odpustu obsojenca omogoča neposreden stik z obsojencem
strokovnim delavcem pristojnega centra in drugim organom in organizacijam, ki
zagotavljajo zaposlitev, nastanitev, ter javnim zavodom s področja zdravstva in
izobraževanja.
91. člen
(izobraževanje zunaj zavoda)
(1) Obsojencu, ki se izobražuje ali poklicno usposablja
v organizacijah zunaj zavoda, zavod omogoči obiskovanje predavanj in drugih
učnih aktivnosti, če je to v skladu z obsojenčevim osebnim načrtom.
(2) Obsojencu iz prejšnjega odstavka zavod omogoči
obiskovanje predavanj in drugih učnih aktivnosti brez spremstva pravosodnih
policistov, razen če iz varnostne ocene izhaja, da je spremstvo pravosodnih
policistov potrebno.
(3) Obsojenec, ki se izobražuje zunaj zavoda, zavodu
plača stroške spremstva iz prejšnjega odstavka.
(4) Obsojencu, ki ni po svoji krivdi brez sredstev, se
spremstva omogočijo na stroške zavoda.
XVIII. POGOJNI IN PREDČASNI ODPUST
92. člen
(poročilo zavoda)
(1) K obsojenčevi prošnji za pogojni odpust oziroma
predlogu direktorja zavoda za pogojni odpust obsojenca zavod poda poročilo, ki
vsebuje:
-       
obsojenčeve osebne podatke;
-       
podatke o kaznivem dejanju in kazni;
-       
podatke o odnosu obsojenca do kaznivega dejanja oziroma do oškodovanca
kaznivega dejanja ter podatke o povrnitvi škode oziroma protipravno pridobljene
premoženjske koristi, nastale s kaznivim dejanjem;
-       
podatke o obsojenčevem vedenju in vedenjskih ter osebnostnih spremembah
med prestajanjem kazni zapora;
-       
podatke o njegovem zdravstvenem stanju;
-       
podatke o obsojenčevi družini in njenih socialnih razmerah;
-       
podatke o zagotavljanju pogojev za življenje na prostosti;
-       
podatke o tem, v kateri fazi so morebitni drugi uvedeni kazenski
postopki;
-       
podatke iz kazenske evidence.
(2) Poročilo poleg podatkov iz prejšnjega odstavka
vsebuje tudi opredelitev razlogov, zaradi katerih se utemeljeno pričakuje, da
obsojenec ne bo ponavljal kaznivih dejanj, oziroma razloge, zaradi katerih se
ocenjuje, da bi obsojenec lahko ponavljal kazniva dejanja, in predlog zavoda
glede rešitve obsojenčeve prošnje.
93. člen
(zasedanje komisije za pogojni odpust)
(1) Komisija za pogojni odpust (v nadaljnjem besedilu:
komisija) zaseda na rednih sejah praviloma na sedežu zavoda oziroma oddelka
zavoda. Pri rednih sejah komisije so navzoči direktor zavoda in vodje oddelkov,
po potrebi pa tudi ostali strokovni delavci. Obsojenec je lahko na seji
komisije navzoč do glasovanja o njegovi prošnji.
(2) Če po posredovanju poročila iz prejšnjega člena
nastanejo nove okoliščine, zavod predloži komisiji dopolnjeno poročilo.
Komisija to poročilo upošteva, če ga prejme najmanj tri dni pred predvidenim
zasedanjem. Če zavod v tem roku dopolnjenega poročila ne more pripraviti, o tem
obvesti komisijo, ta pa odloži odločanje do seznanitve članov komisije z
dopolnjenim poročilom in o pogojnem odpustu odloči na dopisni seji.
(3) Komisija vabi obsojence na sejo z vabilom, ki ga
pošlje zavodu najmanj 14 dni pred predvidenim zasedanjem komisije. Zavod vabilo
nemudoma po prejemu objavi na oglasnih deskah. Zavod lahko na oglasnih deskah
objavi tudi rok, v katerem obsojenci napovejo svojo navzočnost na seji.
94. člen
(pošiljanje odločbe o predčasnem odpustu)
Zavod pošlje izvod odločbe o predčasnem odpustu ministrstvu, pristojnemu
za pravosodje.
XIX. ODPUST OBSOJENCA IN POMOČ PO PRESTANI KAZNI ZAPORA
95. člen
(načrt socialnega vključevanja)
(1) Zavod obsojenca spodbuja in mu omogoči, da tudi sam
aktivno sodeluje pri uresničevanju načrta socialnega vključevanja in programu
potrebnih ukrepov za pomoč pri njegovi vključitvi v družbo po prestani kazni.
Za namen uresničevanja načrta socialnega vključevanja zavod obsojencu omogoči
izhod iz zavoda, če je to v skladu z njegovim osebnim načrtom.
(2) Zavod obsojenca, za katerega iz programa potrebnih
ukrepov za pomoč obsojencu pri vključitvi v družbo po prestani kazni za
obsojenca izhaja, da bi lahko bil upravičen do socialne pomoči, obvesti, da
lahko en mesec pred mesecem odpusta pri pristojnem centru zaprosi za denarno
socialno pomoč po predpisih s področja socialnega varstva.
96. člen
(zdravstveni pregled)
Pred odpustom iz zavoda obsojenca pregleda zdravnik, ki
ugotovitve o zdravstvenem stanju obsojenca vpiše v njegov zdravstveni karton.
97. člen
(izročitev predmetov)
(1) Preden obsojenec zapusti zavod, se mu izročijo
njegove stvari, denar, pošiljke iz petega odstavka 49. člena tega
pravilnika in potrdilo o odpustu iz zavoda.
(2) O izročenih stvareh oziroma predmetih iz prejšnjega
odstavka se izda potrdilo, v katerem so te stvari oziroma predmeti opisani.
Prejem izročenih stvari oziroma predmetov iz prejšnjega odstavka obsojenec
potrdi s podpisom potrdila. Izvod potrdila se hrani v zavodu, drug izvod pa se
izroči obsojencu.
XX. NADZOR NAD ZAVODI
98. člen
(nadzor ministrstva in nadzor predsednika okrožnega sodišča)
(1) Pri opravljanju nadzora glede zakonitega ravnanja z
obsojenci delavec ministrstva, pristojnega za pravosodje, oziroma predsednik
okrožnega sodišča vpogledata v spise obsojencev in drugo potrebno dokumentacijo
zavoda ter opravljata razgovore z obsojenci in delavci zavoda.
(2) Nadzor se lahko izvede tudi brez predhodnega
obvestila zavodu, v katerem se bo nadzor opravljal, pri čemer se ravna tako, da
ni oteženo izvajanje nalog zavoda.
(3) O ugotovitvah nadzora ministrstvo, pristojno za
pravosodje, oziroma predsednik okrožnega sodišča sestavi pisno poročilo in ga
pošlje zavodu, v katerem je bil nadzor opravljen, generalnemu uradu in
ministru, pristojnemu za pravosodje.
(4) Ob ugotovljenih nepravilnostih pri opravljenem
nadzoru poročilo iz prejšnjega odstavka vsebuje tudi način in rok za njihovo
odpravo.
(5) Generalni urad v enem mesecu od prejema poročila iz
tretjega odstavka pripravi odzivno poročilo, ki vsebuje informacije o ukrepih v
zvezi z ugotovitvami opravljenega nadzora.
99. člen
(interni nadzor generalnega urada)
(1) Izvajanje internega nadzora generalnega urada obsega
vsa področja dela zavodov, zlasti pa ugotavljanje o:
-       
zakonitosti dela in zagotavljanju ter varovanju človekovih pravic
obsojencev;
-       
ustreznosti podeljevanja ugodnosti in pravilnosti vodenja disciplinskih
postopkov;
-       
pravilnosti vodenja strokovnih obravnav obsojencev in pomoči po odpustu
ter
-       
pravilnosti zaposlovanja in izobraževanja obsojencev.
(2) Pri izvajanju internega nadzora delavci generalnega
urada lahko opravljajo razgovore z obsojenci in delavci zavoda.
(3) O ugotovitvah internega nadzora generalni urad
sestavi pisno poročilo in ga pošlje zavodu.
(4) Ob ugotovljenih nepravilnostih pri izvedenem
internem nadzoru poročilo vsebuje tudi način in rok za njihovo odpravo.
(5) Poročilo, v katerem so podana priporočila za
nadaljnje ravnanje, se pošlje vsem zavodom.
XXI. KONČNI DOLOČBI
100. člen
Z dnem uveljavitve tega pravilnika preneha veljati Pravilnik o
izvrševanju kazni zapora (Uradni list RS, št. 42/16).
101. člen
Ta pravilnik začne veljati trideseti dan po objavi v Uradnem listu
Republike Slovenije.
Št. 007-300/2018
Ljubljana, dne 17. julija 2019
EVA 2018-2030-0033
Andreja Katič
ministrica
za pravosodje