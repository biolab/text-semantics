I. SPLOŠNE DOLOČBE
1. člen
Ta pravilnik določa postopek in kriterije za podeljevanje
štipendij in drugih oblik denarne pomoči ustanove – Fundacije Akademskega
slikarja Karla Pečka (v nadaljnjem besedilu: fundacija) višino štipendije in
druge podatke, pravico in obveznosti štipendistov in štipenditorja, način
izplačevanja ter druge zadeve, povezane z štipendiranjem.
2. člen
Iz sredstev fundacije se dodeljujejo: 
-       
štipendije in denarne pomoči za dodiplomski in podiplomski študij, 
-       
štipendije in druge oblike denarne pomoči za znanstveno izpopolnjevanje
v tujini.
3. člen
Fundacija dodeljuje štipendije in druge oblike denarne pomoči
z namenom podpirati študij na visokošolskih zavodih humanistične smeri in
spodbujati teoretično in praktično delo in usposabljanje znanstvenih kadrov s
področja humanističnih znanosti. Štipendije in druge oblike denarne pomoči se
dodeljujejo iz sredstev fundacije, ki ji le ta nameni vsako leto na podlagi
javnega razpisa.
4. člen
Na javni razpis se lahko prijavijo državljani Republike
Slovenije s stalnim prebivališčem na območju koroške regije s statusom študenta
oziroma podiplomskega študenta (v nadaljnjem besedilu: kandidat), če
izpolnjujejo s tem pravilnikom določene pogoje.
5. člen
Fundacija sklene s prejemnikom štipendije ali druge oblike
denarne pomoči pogodbo, v kateri pogodbeni stranki določita medsebojne pravice
in obveznosti.
II. JAVNI RAZPIS
6. člen
Fundacija enkrat letno objavi javni razpis o dodeljevanju
štipendij in drugih oblik denarne pomoči (v nadaljnjem besedilu: javni razpis)
v Uradnem listu Republike Slovenije.
7. člen
Javni razpis vsebuje: 
1.     
naziv in naslov fundacije, 
2.     
predmet razpisa, 
3.     
pogoje za prijavo za dodelitev štipendij oziroma drugih oblik denarnih
pomoči, 
4.     
merila za izbiro prijav, 
5.     
roki in način oddaje prijave, 
6.     
rok, v katerem bodo vlagatelji obveščeni o izbiri in financiranju, 
7.     
drugi podatki.
8. člen
Prijava na razpis mora vsebovati: 
-       
prijavo z zahtevanimi podatki in dokazili, 
-       
priloge in dokumente, ki so zahtevani iz tega pravilnika, 
-       
pisno izjavo kandidata, da se lahko osebni podatki navedeni v prijavi
uporabijo za sezname oziroma evidence določene s tem pravilnikom.
9. člen
Prijava se pošlje priporočeno po pošti na naslov fundacije.
10. člen
V postopku za dodelitev štipendij in drugih oblik denarnih
pomoči se obravnavajo prijave, ki vsebujejo vse z razpisom zahtevane podatke in
dokazila in prispejo na fundacijo v predpisanem roku.
11. člen
Če uradna oseba ugotovi, da je potrebno prijavo na javni
razpis dopolniti, ker ne vsebuje vseh zahtevanih podatkov, obvesti prijavitelja
o pomanjkljivostih in ga pozove, da jih odpravi v roku 14 dni in opozori na
posledice, če le-te ne bo pravočasno odpravil. Če pomanjkljivosti niso
odpravljene in prijave ni mogoče oceniti, se šteje, da prijava ni vložena. 
Predložena dokumentacija se vrne prijavitelju.
12. člen
O prijavah za dodelitev štipendij oziroma o drugih oblikah
denarne pomoči se vodi seznam.
III. POGOJI ZA DODELITEV ŠTIPENDIJ IN DRUGIH OBLIK DENARNE
POMOČI
1. Štipendije za dodiplomski
študij
13. člen
Štipendije za dodiplomski študij lahko pridobijo kandidati,
če poleg najmanj prav dobrega šolskega uspeha za dijake v zadnjih dveh letih
srednje šole oziroma najmanjše povprečne ocene osem pri študentih, izpolnjujejo
tudi merila izrazite nadarjenosti za intelektualna in umetniška dela. 
Pri ugotavljanju izrazite nadarjenosti kandidatov s statusom
dijaka ali študenta se upošteva javno priznan uspeh ali izjemen dosežek na
ustreznem področju. O dvomu ali gre za izjemen dosežek poda o tem mnenje
ustrezna strokovna institucija.
14. člen
Merila za ugotavljanje izjemne nadarjenosti se navedejo v
razpisu.
15. člen
Predlogu za štipendijo morajo biti predložena: 
-       
dokazila o doseženem šolskem uspehu, 
-       
o izpolnjevanju meril izrazite nadarjenosti, oziroma dokazila o javno
priznanih uspehih oziroma izjemnih dosežkih.
16. člen
Izjemoma lahko kandidati uveljavljajo pravico do štipendije
za izobraževanje v tujini: 
-       
če mu v Republiki Sloveniji ni mogoče zagotoviti enako kvalitetnega
študija, 
-       
če je zaradi ugleda tuje šole oziroma strokovnjaka, pri katerem poteka
izobraževanje, pričakovati vrhunsko izobrazbo oziroma usposobljenost.
17. člen
K predlogu za dodelitev štipendije fundacije za tujino,
morajo biti poleg dokazil iz 15. člena, priloženi tudi podatki o stroških
izobraževanja in vseh drugih stroških ter podatki o vseh potrebnih sredstvih za
izobraževanje v tujini. 
Štipendija fundacije za izobraževanje v tujini se lahko
izplača tudi v enkratnem znesku glede na trajanje izobraževanja v tujini, ki ni
krajše od enega šolskega semestra, vendar največ do višine enoletnega zneska
štipendije. 
Višina štipendije za dodiplomski študij znaša 80% zajamčene
plače in se lahko poveča še za dodatke po tem pravilniku. 
Višina štipendije za dodiplomski študij v tujini lahko znaša
največ 130% zajamčene plače. V ta znesek niso všteti stroški šolnine, o katerih
se odloča v vsakem primeru posebej.
2. Štipendije za podiplomski študij
18. člen
Štipendije za podiplomski študij se lahko dodelijo
kandidatom, ki imajo visokošolsko izobrazbo. Kandidati lahko kandidirajo na
javnem razpisu: 
-       
če imajo status študenta, 
-       
imajo povprečno oceno dodiplomskega študija najmanj osem, 
-       
ob začetku podiplomskega študija praviloma niso starejši od 28 let, 
-       
predložijo program usposabljanja in predvideni potek podiplomskega
študija, 
-       
raziskovalni projekt vežejo na območje koroške regije.
19. člen
Kandidatu je lahko štipendija dodeljena: 
-       
za specializacijo največ do dveh let, 
-       
za magisterij največ do dveh let in pol in 
-       
za doktorat največ do dveh let in pol.
20. člen
Prijava za štipendijo za podiplomski študij mora vsebovati: 
-       
potrdilo o vpisu v podiplomski študij, 
-       
program usposabljanja na raziskovalnem projektu in 
-       
program podiplomskega študija.
21. člen
Fundacija lahko določi, da na podlagi vloge kandidatov
štipendije ne dodeli, temveč kandidatom dodeli denarno pomoč v obliki
sofinanciranja šolnine.
22. člen
Prijava za sofinanciranje šolnine mora vsebovati: 
-       
potrdilo o vpisu na podiplomski študij, 
-       
potrdilo o višini šolnine in 
-       
potrdilo programa podiplomskega študija.
23. člen
Fundacija lahko dodeli denarno pomoč za dokončanje
magistrskega ali doktorskega študija v obliki sofinanciranja stroškov za
prijavo in zagovor magisterija ali doktorata.
24. člen
Višino štipendije oziroma višino sofinanciranja denarne
pomoči določi fundacija vsako leto posebej glede na razpoložljiva sredstva. 
V primeru, da kandidat opravlja podiplomski študij v tujini
se kandidatu dodeli denarna pomoč v obliki sofinanciranja šolnine.
IV. DODATKI IN IZPLAČEVANJE ŠTIPENDIJ IN DRUGIH DENARNIH
OBLIK POMOČI
25. člen
Poleg osnovne štipendije so štipendisti (na dodiplomskem in
podiplomskem študiju) opravičeni do posebnega dodatka za uspeh, kot sledi:
od 7,7 do 8,1                                                               7%,
od 8,2 do 8,3                                                               9%,
od 8,4 do 8,6                                                              12%,
od 8,7 do 8,9                                                              15%,
od 9 in več                                                                 20%.
Pri študentih se uspeh ugotavlja tako, da se izračuna
povprečje vseh številčno izraženih ocen, doseženih od 1. oktobra do 30.
septembra v preteklem študijskem letu (pri čemer mora kandidat opraviti vse
izpite, ki so zahtevani za napredovanje v višji letnik). Dodatek za uspeh ne
pripada štipendistom prvega letnika dodiplomskega in podiplomskega študija.
26. člen
Štipendije se praviloma izplačujejo mesečno za celotno
študijsko leto in se začnejo izplačevati s prvim mesecem študijskega leta.
Štipendije se izplačujejo tudi v času absolventskega staža do diplome, vendar
najdlje 6 mesecev. Štipendistom se ob prvi sklenitvi pogodbe začne štipendija
izplačevati naslednji mesec po podpisu pogodbe o štipendiranju.
27. člen
Štipendije se dvakrat letno revalorizirajo v skladu z
gibanjem ravni zajamčene plače.
V. ODLOČANJE O DODELITVI ŠTIPENDIJ IN DRUGIH OBLIK DENARNE
POMOČI
28. člen
Uradna oseba posreduje seznam komisiji fundacije, ki jo
imenuje uprava fundacije. 
Komisija pripravi predloge sklepov o dodelitvi štipendij
oziroma drugih oblik denarne pomoči, pri čemer upošteva zahtevana merila in
dokazila. Pri izbiri med enako ocenjenimi kandidati za štipendijo imajo
kandidati, ki so v višjih letnikih.
29. člen
Sklep o dodelitvi štipendije oziroma druge oblike denarne
pomoči sprejme uprava fundacije na predlog komisije. O odločitvi se obvesti
prijavitelja, ki ima pravico v osmih dneh od sprejema obvestila vložiti zahtevo
za ponovno oceno prijave. Prijavitelj mora v svoji zahtevi opredeliti razloge,
zaradi katerih zahteva ponovno ocenitev. O zahtevi odloča predsednik uprave.
Odločitev je dokončna.
VI. IZVAJANJE DODELJEVANJA ŠTIPENDIJ IN DRUGIH OBLIK DENARNE
POMOČI
30. člen
Fundacija z izbranim prijaviteljem sklene pogodbo o dodelitvi
štipendije oziroma druge oblike denarne pomoči.
31. člen
S pogodbo se podrobneje določijo medsebojne pravice in
obveznosti, zlasti pa: 
-       
vrsta štipendije oziroma druga oblika denarne pomoči, 
-       
višina in trajanje štipendije oziroma druge oblike denarne pomoči, 
-       
način izplačevanja, 
-       
podatki o kraju, vrsti in času študija, 
-       
obveznosti kandidata v času pogodbenega razmerja pri izbiri diplomske,
magistrske oziroma doktorske naloge ter pri vključevanju v posamezne projekte
fundacije v času in po izteku pogodbenega razmerja, 
-       
posledice neizpolnitve pogodbe. 
Sestavni del pogodbe so lahko tudi dokumenti kot so: programi
študija, predračuni, garancijske izjave itd. 
Pogodbo podpiše predsednik uprave fundacije in prejemnik
štipendije ali druge oblike denarne pomoči.
32. člen
Pogodba se lahko razveže pred potekom pogodbenega roka ali pa
se stranki dogovorita o začasnem mirovanju.
33. člen
Kandidat je dolžan sporočiti najpozneje 10. v mesecu vsako
spremembo, ki vpliva na izvajanje pogodbenih določil (npr.: odhod na vojaško usposabljanje,
porodniški dopust, daljša bolniška odsotnost, sklenitev delovnega razmerja
itd.). Zaradi spremenjenih okoliščin se lahko izplačevanje sredstev,
dogovorjenih s pogodbo začasno, v celoti ali delno prekine.
34. člen
Kandidat mora porabiti dodeljena sredstva z namenom, ki je
določen s pogodbo, dolžan pa je tudi obveščati fundacijo: 
-       
o izpolnjevanju pogodbe v rokih, ki so določeni s pogodbo, 
-       
predložiti dokazila o izpolnjevanju pogodbe, 
-       
se odzivati vabilom fundacije ter 
-       
obveščati fundacijo o vseh okoliščinah, ki bi utegnile ogroziti
izpolnjevanje pogodbe, zlasti pa takoj obvestiti fundacijo, če iz kakršnegakoli
razloga kandidat ne odide na izpopolnjevanje, 
-       
predložiti zaključno poročilo z dokazili o izpolnitvi pogodbe po
navodilih fundacije.
35. člen
Če kandidat ne izpolnjuje pogodbenih obveznosti lahko
fundacija prekine izplačevanje sredstev, oziroma odstopi od pogodbe in zahteva
vrnitev že izplačanih sredstev. Kandidat mora izplačane zneske vrniti vsaj v
enakih obrokih in zneskih, kot jih je prejemal. Fundacija ima pravico odstopiti
od pogodbe v primeru, če kandidat ob prijavi ali sklenitvi pogodbe navede
napačne podatke ali če ne sporoči okoliščin, ki bi po sprejetju pogodbe
ogrozile njeno izpolnitev. V teh primerih ima fundacija pravico zahtevati od
kandidata takojšnjo vrnitev že izplačanih sredstev. Te določbe ne omejujejo
pravico s pogodbenikom da zahtevajo odškodnino po splošnih pravnih načelih.
VII. KONČNA DOLOČBA
36. člen
Ta pravilnik začne veljati naslednji dan po objavi v Uradnem
listu Republike Slovenije.
Predsednik Ustanove – 
Fundacije Akademskega slikarja 
Karla Pečka 
Janez Komljanec l. r.
 