1. člen
Ta pravilnik določa način pridelave, predelave in priprave za
trg ter območje pridelave in predelave za oljčno olje z označbo geografskega
porekla Ekstra deviško oljčno olje Slovenske Istre.
2. člen
(1) Označbo geografskega porekla Ekstra deviško oljčno olje
Slovenske Istre ima lahko oljčno olje pridelano, predelano in pripravljeno za
trg po postopku in na območju, ki sta določena v specifikaciji za Ekstra
deviško oljčno olje Slovenske Istre in jo je potrdilo Ministrstvo za
kmetijstvo, gozdarstvo in prehrano v skladu s predpisom, ki ureja postopke za
priznavanje označb posebnih kmetijskih pridelkov oziroma živil. 
(2) Specifikacija za Ekstra deviško oljčno olje Slovenske
Istre iz prejšnjega odstavka je dosegljiva na Ministrstvu za kmetijstvo, gozdarstvo
in prehrano, Dunajska cesta 56-58, Ljubljana.
3. člen
Oljčno olje, ki ima označbo geografskega porekla Ekstra
deviško oljčno olje Slovenske Istre, mora biti označeno v skladu s predpisom,
ki ureja splošno označevanje predpakiranih živil in s tem pravilnikom.
4. člen
Označbo geografskega porekla Ekstra deviško oljčno olje
Slovenske Istre lahko uporablja pridelovalec oziroma predelovalec oljčnega
olja, ki pridobi certifikat za to oljčno olje v skladu s predpisom, ki ureja
postopke za priznavanje označb posebnih kmetijskih pridelkov oziroma živil.
5. člen
Zaščitni znak za oljčno olje z označbo geografskega porekla
Ekstra deviško oljčno olje Slovenske Istre pridobi pridelovalec oziroma
predelovalec oljčnega olja v skladu s predpisom, ki ureja zaščitni znak za
označevanje kmetijskih pridelkov oziroma živil.
6. člen
Pridelovalci oziroma predelovalci Ekstra deviškega oljčnega
olja Slovenske Istre, ki so do uveljavitve tega pravilnika uporabljali oziroma
navajali ime Ekstra deviško oljčno olje Slovenske Istre za svoje proizvode,
morajo pridobiti certifikat iz 4. člena tega pravilnika najpozneje v enem letu
od dneva uveljavitve tega pravilnika, sicer tega imena ne smejo uporabljati
oziroma navajati na svojih proizvodih.
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 324-01-7/2002
Ljubljana, dne 21. aprila 2004.
EVA 2004-2311-0252
Minister 
za kmetijstvo, gozdarstvo in prehrano 
dr. Milan Pogačnik l. r.