1. člen
S tem odlokom se zaradi zajezitve in obvladovanja epidemije
COVID-19 določita začasna ukrepa pri izvajanju obveznega zdravstvenega
zavarovanja.
2. člen
(1) Izbrani osebni zdravnik pri zavarovancu ugotavlja
začasno zadržanost od dela ne glede na razlog te zadržanosti in čeprav je
izplačevalec nadomestila plače obvezno zdravstveno zavarovanje, in sicer dokler
začasna zadržanost od dela nepretrgoma ne doseže enega leta. Če izbrani osebni
zdravnik meni, da bo začasna zadržanost od dela trajala več kot nepretrgoma eno
leto, predlog za njeno podaljšanje posreduje imenovanemu zdravniku vsaj tri dni
pred iztekom začasne zadržanosti od dela.
(2) V primeru iz prejšnjega odstavka je prvi dan začasne
zadržanosti od dela dan, ki ga je izbrani osebni zdravnik, imenovani zdravnik
ali zdravstvena komisija določila kot prvi dan začasne zadržanosti od dela, ne
glede na to, da je bil določen pred uveljavitvijo tega odloka.
(3) V primeru iz prvega odstavka tega člena izbrani
osebni zdravnik izda potrdilo o upravičeni zadržanosti od dela v skladu s
splošnimi akti Zavoda za zdravstveno zavarovanje Slovenije (v nadaljnjem
besedilu: ZZZS), o izdaji potrdila ustno ali pisno najpozneje naslednji delovni
dan obvesti zavarovanca in datum obvestila zavarovanca zabeleži v zdravstveni
dokumentaciji zavarovanca.
(4) Imenovani zdravnik:
-       
odloča o zahtevi zavarovanca ali delodajalca za presojo mnenja izbranega
osebnega zdravnika o začasni nezmožnosti za delo iz prvega odstavka tega člena,
ki jo zavarovanec in delodajalec lahko vložita v 30 dneh od dne, ko sta bila z
mnenjem seznanjena;
-       
odloča o zahtevi zavarovanca za presojo mnenja izbranega osebnega
zdravnika o začasni zadržanosti od dela iz prvega odstavka tega člena, katere
razlog ni začasna nezmožnost za delo, ki jo zavarovanec lahko vloži v 30 dneh
od dne, ko je bil z mnenjem seznanjen.
3. člen
ZZZS lahko v primeru iz drugega odstavka 48. člena
Pravil obveznega zdravstvenega zavarovanja (Uradni list RS, št. 30/03 –
prečiščeno besedilo, 35/03 – popr., 78/03, 84/04, 44/05, 86/06, 90/06 – popr.,
64/07, 33/08, 7/09, 88/09, 30/11, 49/12, 106/12, 99/13 – ZSVarPre-C, 25/14,
85/14, 10/17 – ZČmIS, 64/18 in 4/20) v odločbi o odobritvi zdraviliškega
zdravljenja:
-       
določi trajanje zdraviliškega zdravljenja na skupno največ 21 dni
ali
-       
pooblasti zdravilišče, da zdravnik zdravilišča podaljša zdraviliško
zdravljenje na skupno največ 21 dni, o čemer zdravilišče pisno obvesti
ZZZS najpozneje v 30 dneh od podaljšanja zdraviliškega zdravljenja iz te
alineje.
4. člen
Postopki uveljavljanja začasne zadržanosti od dela, začeti
pred uveljavitvijo tega odloka, se končajo v skladu z dosedanjimi predpisi.
5. člen
Ta odlok začne veljati naslednji dan po objavi v Uradnem
listu Republike Slovenije.
Št. 00725-9/2020
Ljubljana, dne 24. marca 2020
EVA 2020-2711-0028
Vlada Republike Slovenije
Janez Janša
predsednik