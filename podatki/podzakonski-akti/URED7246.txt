I. SPLOŠNE DOLOČBE
1. člen
(vsebina)
Ta uredba določa način uveljavljanja in dodelitve naslednjih pravic
ožjim družinskim članom policista, ki je izgubil življenje pri opravljanju
operativnega ali drugega nevarnega dela, in policistu, ki mu je zaradi
poškodbe, ki jo je utrpel pri opravljanju svojega dela, priznana invalidnost I.
kategorije, ter njegovim ožjim družinskim članom, in sicer:
-       
brezplačno psihološko pomoč in podporo ožjim družinskim članom
policista,
-       
štipendiranje otrok, ki se šolajo v osnovni ali srednji šoli, ter
študentov, vendar ne dlje kot do leta, v katerem dopolnijo 27 let starosti,
-       
prednost pri vpisu otrok v dijaški dom in prednost pri koriščenju
subvencioniranega bivanja študentov,
-       
kritje stroškov šolske malice in subvencionirane študentske prehrane,
-       
prednost pri vpisu otrok v javni vrtec, zasebni vrtec s koncesijo ali
zasebni vrtec, ki se financira iz občinskega proračuna,
-       
povračilo stroškov javnega vrtca, zasebnega vrtca s koncesijo in
zasebnega vrtca, ki se financira iz občinskega proračuna,
-       
prednost pri zaposlitvi brezposelnega zakonca, zunajzakonskega partnerja,
partnerja iz partnerske zveze in otroka v policiji,
-       
brezplačno uporabo počitniških zmogljivosti ministrstva, pristojnega za
notranje zadeve (v nadaljnjem besedilu: ministrstvo).
2. člen
(pomen izrazov)
Izraza, uporabljena v tej uredbi, imata naslednji pomen:
-       
»ožji družinski član policista, ki je pri opravljanju operativnega ali
drugega nevarnega dela izgubil življenje, in ožji družinski član policista, ki
mu je zaradi poškodbe, ki jo je utrpel pri opravljanju svojega dela, priznana
invalidnost I. kategorije« (v nadaljnjem besedilu: ožji družinski član),
so otrok, zakonec, zunajzakonski partner, partner iz partnerske zveze in starši,
če ta uredba ne določa drugače,
-       
»potrdilo« je dokument, s katerim se izkazuje, da je njegov imetnik ožji
družinski član po tej uredbi.
3. člen
(potrdilo)
(1) Vlogo za izdajo potrdila poda ožji družinski član
oziroma njegov zakoniti zastopnik na generalno policijsko upravo ali
organizacijsko enoto policije, v kateri je bil policist nazadnje zaposlen.
(2) Vloga iz prejšnjega odstavka vsebuje:
-       
osebno ime, EMŠO, stalno oziroma začasno prebivališče (ulica, hišna
številka, kraj, poštna številka, občina in država), kraj in državo rojstva ter
državljanstvo ožjega družinskega člana,
-       
uradno listino, iz katere je razvidno družinsko oziroma zakonsko
razmerje ali partnerska zveza, ali izjavo o zunajzakonski skupnosti ožjega
družinskega člana z umrlim policistom oziroma policistom, ki mu je zaradi
poškodbe, ki jo je utrpel pri opravljanju svojega dela, priznana invalidnost
I. kategorije,
-       
smrtovnico, kadar gre za umrlega policista,
-       
vlagateljeve kontaktne podatke (telefonska številka in e-poštni naslov).
(3) Če vlogo poda zakoniti zastopnik ožjega družinskega
člana, ta vsebuje tudi njegove podatke iz prve alineje prejšnjega odstavka.
(4) Potrdilo izda generalni direktor policije.
II. NAČIN UVELJAVLJANJA IN DODELITVE POSAMEZNIH PRAVIC
4. člen
(psihološka pomoč in psihološka podpora)
(1) Policija nudi psihološko pomoč in podporo ožjim
družinskim članom umrlega policista neposredno po njegovi smrti, invalidnemu
policistu in njegovim ožjim družinskim članom pa takoj po poškodbi, ki jo je
policist utrpel pri opravljanju svojega dela in katere posledica je invalidnost
I. kategorije, vendar najdlje eno leto po priznani invalidnosti I. kategorije.
(2) Psihološka pomoč in podpora potekata v skladu s 65.
členom Zakona o organiziranosti in delu v policiji (Uradni list RS, št. 15/13,
11/14, 86/15, 77/16 in 77/17) in v skladu določbami pravilnika, ki ureja
psihološko pomoč in podporo uslužbencem policije.
(3) Ožji družinski član policista psihološko pomoč in
podporo uveljavlja tako, da zanju ustno ali pisno zaprosi pri vodji policijske
enote, v kateri je umrli policist nazadnje delal.
(4) Policist, ki mu je zaradi poškodbe, ki jo je utrpel
pri opravljanju svojega dela, priznana invalidnost I. kategorije, psihološko
pomoč in podporo uveljavlja tako, da zanju ustno ali pisno zaprosi pri vodji
območne policijske postaje, kjer stalno prebiva. Ožji družinski člani tega
policista psihološko pomoč in podporo uveljavljajo na enak način.
(5) Psihološko pomoč in podporo iz tretjega in četrtega
odstavka tega člena nudi strokovno usposobljen uslužbenec policije, ki v
policiji ali na ministrstvu opravlja naloge psihološke pomoči in psihološke
podpore.
5. člen
(uveljavljanje štipendije)
(1) Pravico do štipendije lahko izmed ožjih družinskih
članov uveljavlja otrok, ki se redno šola, vendar ne dlje kot do leta, v
katerem dopolni 27 let starosti.
(2) Pravico do štipendije lahko izmed ožjih družinskih
članov uveljavlja tudi otrok, ki je izredni študent, če ni v delovnem razmerju
oziroma ne opravlja pridobitne dejavnosti, vendar ne dlje kot do leta, v
katerem dopolni 27 let starosti.
6. člen
(vloga za pridobitev štipendije)
(1) Otrok ali njegov zakoniti zastopnik pošlje vlogo za
pridobitev štipendije generalni policijski upravi ali organizacijski enoti
policije, v kateri je bil policist nazadnje zaposlen. Vloga za pridobitev štipendije
se vloži za vsako raven izobraževanja posebej.
(2) Vloga iz prejšnjega odstavka vsebuje:
-       
otrokovo osebno ime, datum rojstva, davčno številko in stalno oziroma
začasno prebivališče (ulica, hišna številka, kraj, poštna številka, občina in država),
-       
podatke o vzgojno-izobraževalnem zavodu, višješolskem ali visokošolskem
zavodu oziroma drugem znanstvenoraziskovalnem zavodu,
-       
podatke o vzgojno-izobraževalnem ali študijskem programu (program in
stopnja, smer ter letnik),
-       
potrdilo o vpisu v osnovnošolsko izobraževanje ali tekoči letnik
izobraževanja oziroma izjavo o vpisu otroka, če potrdila ob vložitvi vloge še
ni mogoče pridobiti,
-       
izjavo, ali otrok prejema katero koli drugo štipendijo in kolikšna je
njena višina, pri čemer se priloži dokazilo o pridobitvi te štipendije,
-       
izjavo, da otrok ni v delovnem razmerju in da ne opravlja pridobitne
dejavnosti, če gre za izrednega študenta,
-       
izjavo, kje bo otrok med šolanjem ali študijem prebival,
-       
podatke o transakcijskem računu za nakazilo štipendije,
-       
vlagateljeve kontaktne podatke (telefonska številka in e-poštni naslov),
-       
izjavo, da otrok ni bil pravnomočno obsojen zaradi naklepnega kaznivega
dejanja, za katerega se storilec preganja po uradni dolžnosti in je zanj
predpisana kazen zapora najmanj petih let, in da ni bil pravnomočno obsojen
zaradi drugega kaznivega dejanja na nepogojno kazen zapora v trajanju več kot
šest mesecev oziroma da mu ni bil izrečen vzgojni ukrep oddaje v vzgojni zavod
ali oddaje v prevzgojni dom v skladu s kazensko zakonodajo, ter izjavo, da za
namen odločanja o upravičenosti do štipendije policiji dovoljuje pridobitev teh
podatkov iz uradnih evidenc (velja za otroka, starejšega od 14 let).
(3) Če vlogo poda zakoniti zastopnik ožjega družinskega
člana, ta vsebuje tudi njegove podatke iz prve alineje prejšnjega odstavka.
(4) Pravica do štipendije se prizna s prvim dnem
naslednjega meseca po mesecu, v katerem je bila vložena popolna vloga za
pridobitev štipendije.
7. člen
(odločba in pogodba o štipendiranju)
(1) O vlogi iz prejšnjega člena odloča generalni
direktor policije. Zoper odločbo je mogoča pritožba, o kateri odloča
ministrstvo.
(2) Generalni direktor policije z upravičencem do
štipendije sklene pogodbo o štipendiranju. S pogodbo se uredijo: način
izplačevanja štipendije, čas trajanja pogodbe, razlogi za prenehanje
veljavnosti pogodbe, posledice ob prenehanju pogodbe in druge vsebine, ki so
potrebne za ureditev pogodbenega razmerja (v nadaljnjem besedilu: štipendijsko razmerje).
8. člen
(plačevanje štipendije)
(1) Štipendija se plačuje vnaprej, in sicer do desetega
dne v mesecu za vsak mesec do konca izobraževanja oziroma za obdobje
veljavnosti pogodbe o štipendiranju.
(2) Če ima štipendist podaljšan absolventski status, kar
dokaže s potrdilom fakultete, se mu štipendija izplačuje tudi v obdobju
podaljšanja absolventskega statusa, vendar ne več kot eno leto, ob upoštevanju
starostne omejitve iz 5. člena te uredbe.
9. člen
(spremenjene okoliščine)
Štipendist oziroma njegov zakoniti zastopnik mora vsako
spremembo podatkov oziroma okoliščin, ki vplivajo na pravice in obveznosti iz
štipendijskega razmerja (na primer prekinitev ali dokončanje izobraževanja,
sprememba izobraževalnega programa ali izobraževalne ustanove, sprememba
prebivališča, sklenitev delovnega razmerja oziroma opravljanje pridobitne
dejavnosti, nezmožnost napredovanja v višji letnik zaradi neopravljenih šolskih
oziroma študijskih obveznosti, morebitna pridobitev štipendije v skladu z
drugimi predpisi oziroma sprememba višine te štipendije ipd.), takoj po
njihovem nastanku pisno sporočiti generalni policijski upravi ali
organizacijski enoti policije, v kateri je bil policist nazadnje zaposlen.
10. člen
(dokazila o statusu)
(1) Štipendist oziroma njegov zakoniti zastopnik mora
predložiti potrdilo o šolanju ali vpisu, in sicer:
-       
učenec: potrdilo o šolanju, do 28. avgusta tekočega leta za
naslednje šolsko leto,
-       
dijak: potrdilo o vpisu v srednjo šolo ali napredovanju v višji letnik,
do 28. avgusta tekočega leta,
-       
študent: potrdilo o vpisu v višje strokovne ali visokošolske izobraževalne
programe ali vpisu v višji letnik, do konca oktobra tekočega leta.
(2) Če potrdila o šolanju v roku, ki je določen v
prejšnjem odstavku, iz objektivnih razlogov ni mogoče pridobiti, štipendist oziroma
njegov zakoniti zastopnik poda pisno izjavo o vpisu ali napredovanju v višji
letnik in potrdilo priloži takoj, ko ga pridobi.
11. člen
(razlogi za prenehanje in prekinitev štipendijskega
razmerja)
(1) Štipendijsko razmerje preneha:
-       
z dnem, ko štipendist konča izobraževanje,
-       
z dnem, ko štipendist sklene delovno razmerje ali začne opravljati
pridobitno dejavnost,
-       
s prvim dnem leta, v katerem štipendist dopolni 27 let starosti,
-       
z dnem pravnomočnosti sodne odločbe, če je štipendist pravnomočno
obsojen zaradi naklepnega kaznivega dejanja, za katerega se storilec preganja
po uradni dolžnosti in je zanj predpisana kazen zapora najmanj petih let, ali
če je zaradi drugega kaznivega dejanja pravnomočno obsojen na nepogojno kazen
zapora v trajanju več kot šest mesecev oziroma če mu je izrečen vzgojni ukrep
oddaje v vzgojni zavod ali oddaje v prevzgojni dom v skladu s kazensko
zakonodajo.
(2) Če štipendist potrdila ne predloži v roku, ki je
določen v prejšnjem členu, se ga pozove, da to stori v dodatnem roku 15 dni. Če
tega še vedno ne stori, štipendijsko razmerje preneha z naslednjim dnem po
izteku dodatnega roka.
(3) Prenehanje štipendijskega razmerja se ugotovi z
odločbo generalnega direktorja policije, zoper katero je dopustna pritožba na
ministrstvo.
(4) Če štipendist prekine šolanje, se izplačevanje
štipendije prekine. O prekinitvi izplačevanja štipendije odloči generalni
direktor policije z odločbo, zoper katero je dopustna pritožba na ministrstvo.
Po predložitvi dokazila o nadaljevanju šolanja se štipendija izplačuje pod
pogoji, ki so določeni v pogodbi o štipendiranju.
(5) Štipendist mora vrniti vse zneske štipendije, ki jih
je prejel po prenehanju štipendijskega razmerja ali prekinitvi šolanja, vključno
z zakonitimi zamudnimi obrestmi.
12. člen
(uveljavljanje prednosti pri vpisu v vrtec in dijaški dom ter
pri koriščenju subvencioniranega bivanja za študente)
(1) Pravico do prednosti pri vpisu otrok v javni vrtec,
zasebni vrtec s koncesijo in zasebni vrtec, ki se financira iz občinskega proračuna
(v nadaljnjem besedilu: vrtec), in pri vpisu dijakov v dijaški dom oziroma pri
koriščenju subvencioniranega bivanja za študente lahko uveljavlja tisti ožji
družinski član, ki izpolnjuje pogoje za vpis v vrtec ali dijaški dom oziroma za
koriščenje subvencioniranega bivanja za študente po predpisih, ki urejajo
predšolsko vzgojo in vrtce oziroma nastanitev dijakov ali študentov.
(2) Ožji družinski član, ki izpolnjuje v prejšnjem
odstavku navedene pogoje za vpis otroka v vrtec ali dijaški dom oziroma za
koriščenje subvencioniranega bivanja za študente, pravico uveljavlja tako, da
vlogi za vpis priloži potrdilo iz 3. člena te uredbe.
13. člen
(dodatne točke za vpis)
(1) Na podlagi potrdila iz 3. člena te uredbe je ožjemu
družinskemu članu iz prejšnjega člena, ki izpolnjuje pogoje za vpis otroka v
vrtec, vpis zagotovljen, ne glede na število točk, ki jih dobi pri obravnavi
vloge.
(2) Na podlagi potrdila iz 3. člena te uredbe je ožjemu
družinskemu članu iz prejšnjega člena, ki izpolnjuje pogoje za bivanje v
dijaškem domu, vpis v dijaški dom zagotovljen, ne glede na število točk, ki jih
dobi pri obravnavi vloge.
(3) Ožjemu družinskemu članu iz prejšnjega člena, ki
izpolnjuje pogoje za subvencionirano bivanje za študente, se na podlagi
potrdila iz 3. člena te uredbe dodeli dodatnih 100 točk pri obravnavi
vloge študenta visokošolskega zavoda za subvencionirano bivanje v skladu s
predpisi, ki urejajo področje subvencioniranega bivanja študentov.
14. člen
(plačilo šolske malice)
(1) Ožji družinski član s statusom učenca ali dijaka, ki
v šoli prejema malico v skladu s predpisi, ki urejajo pravico do šolske malice,
je upravičen do povračila plačila malice.
(2) Ožji družinski član oziroma njegov zakoniti
zastopnik uveljavlja pravico do povračila plačila malice tako, da poda vlogo na
generalno policijsko upravo ali organizacijsko enoto policije, v kateri je bil
policist nazadnje zaposlen. O upravičenosti do povračila plačila šolske malice
odloča generalni direktor policije. Zoper odločbo je dovoljena pritožba, o
kateri odloča ministrstvo.
(3) Vloga iz prejšnjega odstavka vsebuje:
-       
osebno ime, rojstni datum, davčno številko in stalno oziroma začasno
prebivališče (ulica, hišna številka, kraj, poštna številka, občina in država)
ožjega družinskega člana,
-       
podatke o šolanju ožjega družinskega člana (ime in naslov vzgojno-izobraževalnega
zavoda, izobraževalni program in razred ali letnik),
-       
podatke o transakcijskem računu za nakazilo kritja stroškov,
-       
odločbo, ki je podlaga za upravičenost do subvencije za malico, in
podatek o višini subvencije (za tiste, ki so upravičeni do subvencije po
predpisih, ki urejajo uveljavljanje pravic iz javnih sredstev, ali drugih
področnih predpisih),
-       
kontaktne podatke vlagatelja (telefonska številka in e-poštni naslov).
(4) Če vlogo poda zakoniti zastopnik ožjega družinskega
člana, ta vsebuje tudi njegove podatke iz prve alineje prejšnjega odstavka.
(5) Povračilo plačila malice ožjemu družinskemu članu
oziroma zakonitemu zastopniku krije ministrstvo. Ožji družinski član oziroma
zakoniti zastopnik vsak mesec, praviloma do desetega dne v mesecu, generalni
policijski upravi ali organizacijski enoti policije, v kateri je bil policist
nazadnje zaposlen, pošlje uradni dokument, iz katerega je razvidno plačilo
računa za pretekli mesec, ali potrdilo o plačilu, ki ga je izstavila šola za
pretekli mesec.
15. člen
(povračilo stroškov razlike do subvencionirane študentske
prehrane)
(1) Ožji družinski član, ki je upravičen do
subvencionirane študentske prehrane v skladu s predpisi, ki urejajo področje
subvencioniranja študentske prehrane, je upravičen do kritja razlike stroškov
med subvencioniranim delom in do višine najvišje predpisane cene študentskega
obroka, ki je določena z zadnjim razpisom ministrstva, pristojnega za delo,
družino, socialne zadeve in enake možnosti.
(2) Ožji družinski član uveljavlja pravico do kritja
stroškov subvencionirane študentske prehrane tako, da generalni policijski upravi
ali organizacijski enoti policije, v kateri je bil policist nazadnje zaposlen,
poda vlogo za kritje navedenih stroškov. O upravičenosti kritja stroškov že
subvencionirane študentske prehrane odloča generalni direktor policije. Zoper
odločbo je dovoljena pritožba, o kateri odloča ministrstvo.
(3) Vloga iz prejšnjega odstavka vsebuje:
-       
osebno ime, rojstni datum, davčno številko in stalno oziroma začasno
prebivališče (ulica, hišna številka, kraj, poštna številka, občina in država)
ožjega družinskega člana,
-       
podatke o višješolskem, visokošolskem zavodu ali drugem znanstvenoraziskovalnem
zavodu,
-       
podatke o študijskem programu (program in stopnja, smer ter letnik),
-       
podatke o načinu izobraževanja: redni/izredni, ponavljalec, podaljšan
status, ponovni vpis v isti letnik ali izmenjava,
-       
podatke o transakcijskem računu za nakazilo kritja stroškov,
-       
kontaktne podatke (telefonska številka in e-poštni naslov).
(4) Ožji družinski član vsak mesec, do desetega dne v
mesecu, generalni policijski upravi ali organizacijski enoti policije, v kateri
je bil policist nazadnje zaposlen, pošlje zahtevek za povračilo stroškov, ki so
mu nastali v preteklem mesecu, skupaj z izpisom iz informacijskega sistema
subvencionirane študentske prehrane in računi za nakupe študentskega obroka, iz
katerih je razvidna višina doplačila že subvencioniranega študentskega obroka.
Ministrstvo stroške doplačila krije tako, da znesek stroškov, ki je nastal v
breme ožjega družinskega člana, nakaže na transakcijski račun, ki je naveden v
vlogi iz prejšnjega odstavka.
16. člen
(stroški vrtca)
(1) Povračilo plačila staršev za varstvo otroka, ki je
vključen v vrtec, uveljavlja zakoniti zastopnik otroka.
(2) Zakoniti zastopnik otroka uveljavlja pravico do
povračila plačila staršev za varstvo otroka tako, da poda vlogo generalni
policijski upravi ali organizacijski enoti policije, v kateri je bil policist
nazadnje zaposlen. O upravičenosti do plačila stroškov za varstvo otroka odloča
generalni direktor policije. Zoper odločbo je dovoljena pritožba, o kateri
odloča ministrstvo.
(3) Vloga iz prejšnjega odstavka vsebuje:
-       
osebno ime, rojstni datum, davčno številko in stalno oziroma začasno
prebivališče (ulica, hišna številka, kraj, poštna številka, občina in država)
otroka in zakonitega zastopnika,
-       
podatke o transakcijskem računu zakonitega zastopnika za nakazilo
povračila stroškov,
-       
kontaktne podatke zakonitega zastopnika (telefonska številka in e-poštni
naslov),
-       
odločbo, ki je podlaga za znižano plačilo vrtca (za tiste, ki so
upravičeni do znižanega plačila vrtca po predpisih, ki urejajo uveljavljanje
pravic iz javnih sredstev, ali drugih področnih predpisih),
-       
potrdilo o vpisu v vrtec, v katerega je otrok vključen, in podatke o
vrtcu (ime in naslov vrtca ter vrsta programa, v katerega je otrok vključen),
-       
podatek o veljavni ceni programa, v katerega je otrok vključen.
(4) Povračilo plačila staršev za varstvo otroka se
zakonitemu zastopniku krije iz sredstev ministrstva. Zakoniti zastopnik otroka
vsak mesec, do desetega dne v mesecu, generalni policijski upravi ali
organizacijski enoti policije, v kateri je bil policist nazadnje zaposlen,
pošlje uradni dokument, iz katerega je razvidno plačilo računa za pretekli
mesec, ki ga je izstavil vrtec, v katerega je otrok vključen.
17. člen
(prednost pri zaposlitvi)
(1) Med ožjimi družinskimi člani lahko zakonec,
zunajzakonski partner, partner iz partnerske zveze ali otrok uveljavlja pravico
prednosti pri zaposlitvi v policiji, če se v skladu s predpisi, ki urejajo trg
dela, šteje za brezposelno osebo (v nadaljnjem besedilu: brezposeln ožji
družinski član).
(2) Brezposeln ožji družinski član iz prejšnjega
odstavka lahko uveljavlja pravico prednosti pri zaposlitvi pod pogojem, da
izpolnjuje tudi pogoje za zasedbo delovnega mesta, določene s predpisi, ki
urejajo pogoje za sklenitev delovnega razmerja v policiji, in aktom, ki ureja
organizacijo in sistemizacijo delovnih mest v policiji.
(3) Brezposeln ožji družinski član k vlogi za zaposlitev
na objavljeno prosto delovno mesto v policiji priloži potrdilo iz 3. člena in v
vlogi označi, da ima pravico do prednosti pri zaposlitvi po zakonu, ki ureja
organizacijo in delo v policiji.
(4) Vloga mora vsebovati vse podatke, ki jih zahteva
javna objava, javni razpis ali javni natečaj. Vlogi se priloži tudi potrdilo, s
katerim se izkazuje status brezposelne osebe ob vložitvi vloge.
(5) Prednost pri zaposlitvi se uveljavlja kot dodatni
kriterij po merilih izbirnega postopka po končanem preverjanju strokovne usposobljenosti
kandidatov za zaposlitev na prosta delovna mesta, in sicer tako, da se ob
enakem številu doseženih točk ožjega družinskega člana in drugega ali več
kandidatov, ki jih pridobijo pri preverjanju strokovne usposobljenosti po
merilih izbirnega postopka, zaposli ožji družinski član.
18. člen
(brezplačna uporaba počitniških zmogljivosti)
(1) Ožji družinski član lahko uveljavlja brezplačno
uporabo počitniških zmogljivosti ministrstva sedem dni v letu v obdobju desetih
let po smrti policista. Policist, ki mu je zaradi poškodbe, ki jo je utrpel pri
opravljanju svojega dela, priznana invalidnost I. kategorije, ter njegovi ožji
družinski člani lahko brezplačno uporabo počitniških zmogljivosti ministrstva
uveljavljajo sedem dni v letu v obdobju desetih let po priznani invalidnosti I.
kategorije.
(2) Brezplačna uporaba počitniških zmogljivosti
ministrstva se dodeli na podlagi prijave za letovanje, ki se vloži na
ministrstvu.
(3) Za dodelitev in uporabo počitniških zmogljivosti
ministrstva se smiselno uporabljajo določbe pravilnika, ki ureja počitniško
dejavnost na ministrstvu, za preostale uporabnike.
(4) Policija na podlagi izdanega internega računa
ministrstva plača stroške uporabe počitniškega objekta.
III. KONČNI DOLOČBI
19. člen
(prenehanje uporabe)
Z dnem uveljavitve te uredbe se preneha uporabljati Pravilnik
o uveljavljanju pravic ožjih družinskih članov po smrti policista in pravice v
primeru invalidnosti (Uradni list RS, št. 66/14 in 77/16 – ZODPol-C).
20. člen
(veljavnost)
Ta uredba začne veljati petnajsti dan po objavi v Uradnem listu
Republike Slovenije.
Št. 00717-10/2017
Ljubljana, dne 11. januarja 2018
EVA 2016-1711-0025
Vlada Republike Slovenije
dr. Miroslav Cerar l.r.
Predsednik