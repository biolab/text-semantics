I. SPLOŠNE DOLOČBE
1. člen
(vsebina)
Ta uredba določa način in časovni načrt
priprave, izdelave, sprejetja in objave voznega reda omrežja, način in pogoje
izdelave in usklajevanja vlakovnih poti ter način izvajanja nadzora nad
izvajanjem voznega reda omrežja.
2. člen
(pomen izrazov)
(1) Izrazi, uporabljeni v tej uredbi,
imajo naslednji pomen:
-    
»sestavine vlakovnih poti« so tehnični podatki o vlaku na posamezni
vlakovni poti;
-    
»informativna vlakovna pot« je usklajena, vendar nedodeljena vlakovna
pot, ki jo naroči prosilec;
-    
»izdelava vlakovnih poti« pomeni izdelavo vlakovnih poti, ki jo na
podlagi prosilčeve vloge za dodelitev vlakovne poti izdela agencija;
-    
»katalog razpoložljivih vlakovnih poti« je seznam prostih in
informativnih vlakovnih poti, ki so na voljo prosilcem za naročilo vlakovnih
poti za veljavno voznoredno obdobje;
-    
»katalog vlakovnih poti« je seznam vlakovnih poti, ki so na voljo
prosilcem v postopku naročanja;
-    
»odpoved vlakovne poti« je odpoved dodeljene vlakovne poti na določen
dan ali določene dni za veljavno voznoredno obdobje;
-    
»operativni vozni red« je vozni red, ki vsebuje podatke o voznih redih
posameznih vlakov za potrebe upravljavca po posameznih progah in voznih redih
posameznih vlakov za potrebe prevoznikov na teh progah;
-    
»prosta vlakovna pot« pomeni vlakovno pot ali vlakovne poti, ki jih ima
agencija v voznem redu omrežja na voljo za dodelitev prosilcem;
-    
»preklic vlakovne poti« je dokončna odpoved dodeljene vlakovne poti za
veljavno voznoredno obdobje;
-    
»usklajevanje« je postopek, po katerem agencija, prosilci in upravljavec
poskušajo najti rešitev, kadar obstajajo nasprotujoče si prošnje za izdelavo in
dodelitev vlakovnih poti;
-    
»voznoredno obdobje« je časovno obdobje, za katero je izdelan vozni red
omrežja.
(2) Drugi izrazi, uporabljeni v tej
uredbi, imajo enak pomen kot izrazi, uporabljeni v zakonu, ki ureja železniški
promet, zakonu, ki ureja varnost v železniškem prometu, in v predpisih, izdanih
na njuni podlagi.
3. člen
(mednarodno sodelovanje agencije)
(1) Zaradi učinkovite in gospodarne
izdelave naročenih vlakovnih poti, ki potekajo po železniških omrežjih v več
državah, usklajevanja pripravljenih osnutkov voznega reda omrežja in objave
voznega reda omrežja Javna agencija za železniški promet Republike Slovenije (v
nadaljnjem besedilu: agencija) sodeluje z upravljavci železniške infrastrukture
in organi za dodeljevanje vlakovnih poti v teh državah.
(2) Agencija pri izdelavi voznega reda
omrežja zagotavlja optimalno izkoriščenost železniške infrastrukture ter
konkurenčno in učinkovito rabo vseevropskega železniškega omrežja. V ta namen
se agencija vključuje v mednarodne organizacije in združenja s ciljem
kakovostne uskladitve voznega reda omrežja.
(3) Agencija, upravljavec, prosilci in
prevozniki si izmenjujejo informacije in podatke s področja usklajevanja
mednarodnih vlakovnih poti, zlasti v zvezi z naročanjem, izdelavo in
usklajevanjem voznega reda omrežja.
II. ČASOVNI NAČRTI
4. člen
(voznoredno obdobje)
(1) Voznoredno obdobje se spreminja ob
polnoči drugo soboto v decembru. Kadar se vozni red omrežja spremeni ali prilagodi
po koncu zime, se sprememba izvede ob polnoči drugo soboto v juniju.
(2) Voznoredno obdobje se glede na
veljavnost loči na:
-    
prejšnje voznoredno obdobje, katerega veljavnost je prenehala z začetkom
veljavnega voznorednega obdobja;
-    
veljavno voznoredno obdobje;
-    
novo voznoredno obdobje, ki se začne po prenehanju veljavnega
voznorednega obdobja;
-    
naslednje voznoredno obdobje, ki se začne po prenehanju novega
voznorednega obdobja.
5. člen
(časovni načrt izdelave voznega reda
omrežja)
(1) Priprava in izdelava voznega reda
omrežja ter sprememb in dopolnitev veljavnega voznega reda omrežja obsegajo:
-    
načrtovanje infrastrukturnih zmogljivosti, ki traja od 24 do 12
mesecev pred začetkom novega voznorednega obdobja;
-    
naročanje in izdelavo vlakovnih poti, izdelavo novega voznega reda
omrežja ter izdelavo sprememb in dopolnitev veljavnega voznega reda omrežja, ki
traja od 12 mesecev pred začetkom novega voznorednega obdobja do 12 mesecev po
začetku novega voznorednega obdobja.
(2) Opisi dejavnosti in časovnih
načrtov izdelave vlakovnih poti in izdelave voznega reda omrežja so razvidni iz
priloge, ki je sestavni del te uredbe.
(3) Načrtovanje infrastrukturnih
zmogljivosti obsega obdobje strateškega planiranja infrastrukturnih
zmogljivosti in potreb železniške infrastrukture za daljše obdobje.
(4) Če je na podlagi vlog prosilcev
treba opraviti spremembe in dopolnitve voznega reda omrežja v času njegove
veljavnosti, se te opravijo in uveljavijo v mednarodno dogovorjenih časovnih
terminih. Ti termini morajo biti objavljeni na spletni strani agencije in v
programu omrežja, ki je objavljen na spletni strani upravljavca.
III. IZDELAVA VLAKOVNIH POTI
6. člen
(katalog vlakovnih poti)
(1) Agencija mora pred začetkom
izdelave vlakovnih poti izdelati katalog vlakovnih poti, iz katerega morajo
biti razvidne proste vlakovne poti za dodelitev in izdelavo vlakovnih poti.
(2) Katalog vlakovnih poti se pripravi
na podlagi sklenjenih okvirnih sporazumov med agencijo in prosilci ter na
podlagi vzpostavljenih začasnih mednarodnih vlakovnih poti. Katalog vlakovnih
poti je namenjen prosilcem kot podlaga za naročilo vlakovnih poti. Agencija
mora izdelani katalog vlakovnih poti objaviti na svoji spletni strani.
7. člen
(izdelava vlakovnih poti)
(1) Izdelavo vlakovne poti na podlagi
prosilčeve vloge za dodelitev vlakovne poti opravi agencija tako, da se
zagotovi učinkovita raba javne železniške infrastrukture in upoštevajo želje
prosilcev.
(2) Pri izdelavi vlakovnih poti
agencija v skladu s programom omrežja izpolni zahteve iz naročila za izdelavo
vlakovnih poti, ki jih je naročil prosilec.
(3) Za lokomotivske vlake, ki vozijo v
vozliščih, se izdelava vlakovnih poti ne opravlja, določijo se hitrosti in
vozni časi. Te podatke je treba sporočiti upravljavcu.
(4) Za evidentiranje prejetih naročil
vlakovnih poti ter sledenje postopkov pri izdelavi in usklajevanju agencija
vodi evidenco. Evidenca vsebuje podatke iz naročila za izdelavo vlakovnih poti,
objavljenega v programu omrežja, sestavine pripravljenih izdelav vlakovnih poti
ter podatke o kronološkem poteku usklajevanja in potrditvi izdelave vlakovnih
poti.
(5) Po končani izdelavi vlakovnih poti
agencija proste vlakovne poti objavi v katalogu razpoložljivih vlakovnih poti
na svoji spletni strani.
8. člen
(postopki izdelave vlakovnih poti)
Postopki za izdelavo vlakovnih poti glede
na čas naročila so:
a)  postopki
izdelave vlakovnih poti, ki se upoštevajo pri izdelavi novega voznega reda
omrežja:
-     redni
postopek se uporabi za pripravo novega voznega reda omrežja za vloge, ki so
oddane 12 do osem mesecev pred začetkom novega voznorednega obdobja;
-     zapozneli
postopek se uporabi za pripravo novega voznega reda omrežja za vloge, ki so
oddane osem do dva meseca pred začetkom novega voznorednega obdobja;
-     postopek
naročanja novih vlakovnih poti in vlakovnih poti za uveljavitev sprememb že
dodeljenih vlakovnih poti v okviru medletnih sprememb voznega reda omrežja od X
– 2 do X + 11 (vloge se sprejemajo do 30 dni pred uveljavitvijo sprememb);
b)  postopki izdelave vlakovnih poti za določen namen.
9. člen
(dejavniki, ki vplivajo na izdelavo
vlakovnih poti)
(1) Pri izdelavi vlakovnih poti je
treba upoštevati infrastrukturne zmogljivosti javne železniške infrastrukture
(v nadaljnjem besedilu: JŽI), in sicer:
-    
prepustno zmogljivost prog,
-    
predelovalno moč ranžirnih postaj in postaj, kjer je treba opraviti
premik,
-    
sprejemno-odpravne zmogljivosti postaj,
-    
zmogljivosti električnih napajalnih postaj in voznega omrežja,
-    
omejitve javne železniške infrastrukture, ki so objavljene v programu
omrežja.
(2) Pri izdelavi vlakovnih poti se
uporabijo že vnaprej izdelane vlakovne poti iz kataloga vlakovnih poti.
(3) Pri izdelavi vlakovnih poti se
upoštevajo postajni intervali in intervali sledenja vlakov.
(4) Pri izdelavi se lahko na isti
vlakovni poti predvidi več vlakov, vendar se morajo koledarji vožnje teh vlakov
med seboj izključevati. Po eni vlakovni poti se v istem dnevu lahko odpravi
samo en predvideni vlak.
(5) Na prometnih mestih, postajališčih
in nakladališčih, kjer se vozne poti vlakov križajo ali ovirajo vstop in izstop
potnikov, je treba vlakovne poti določiti tako, da ni ogrožena varnost prometa
in potnikov ter da prihajajočega vlaka ni treba ustaviti pred glavnim signalom.
10. člen
(zaporedje izdelave vlakovnih poti)
(1) Izdelava vlakovnih poti se opravi
po naslednjem zaporedju:
-    
vlakovne poti mednarodnih potniških vlakov,
-    
vlakovne poti potniških vlakov, ki sodijo v okvir gospodarske javne
službe prevoza potnikov v notranjem in čezmejnem regijskem prometu,
-    
vlakovne poti ostalih potniških vlakov,
-    
mednarodne vnaprej določene vlakovne poti za tovorne vlake v skladu z
Uredbo EU št. 913/2010 Evropskega parlamenta in Sveta z dne 22. septembra
2010 o evropskem železniškem omrežju za konkurenčen tovorni promet (UL L št.
276 z dne 20. 10. 2010, str. 22),
-    
vlakovne poti v mednarodnem tovornem prometu,
-    
vlakovne poti v notranjem tovornem prometu.
(2) Pri upoštevanju zaporedja izdelave
vlakovnih poti iz prejšnjega odstavka se kot dodatni kriteriji upoštevajo:
-    
vlakovne poti glede na čas naročila iz 8. člena te uredbe,
-    
vlakovne poti iz okvirne pogodbe se upoštevajo pred novo naročenimi,
-    
vlakovne poti za mednarodni promet se upoštevajo pred notranjim
prometom,
-    
vlakovne poti vlakov, ki vozijo preko priključnih postaj, na katerih
imajo predvideno zvezo drugi vlaki,
-    
vlakovne poti, ki zagotavljajo večjo izkoriščenost javne železniške
infrastrukture in večji obseg storitev, se upoštevajo pred vlakovnimi potmi, ki
izkoriščajo JŽI v manjšem obsegu,
-    
vlakovne poti vlakov, ki na delu poti vozijo po enotirni progi.
(3) Ne glede na prvi in drugi odstavek
ima intervencijski vlak prednost pred vsemi vlaki, ko se zaradi vzpostavitve
prevoznosti proge pošilja na odpravljanje posledic izrednega dogodka.
(4) V primeru določitve pomožnih
vlakovnih poti za vožnjo vlakov po pomožni (obvozni) poti zaradi ovir v prometu
upravljavec posameznemu vlaku določi prosto, že izdelano vlakovno pot iz
kataloga vlakovnih poti in o takšni uporabi obvesti agencijo.
11. člen
(sestavine za izdelavo vlakovnih poti)
(1) Upravljavec mora najpozneje 12
mesecev pred začetkom novega voznorednega obdobja agenciji sporočiti
infrastrukturne podatke, potrebne za izdelavo voznega reda omrežja, in sicer:
-    
kategorijo prog z največjo dovoljeno obremenitvijo vozil na os in tekoči
meter,
-    
največje dovoljene progovne hitrosti,
-    
omejitve hitrosti,
-    
vzdolžni profil prog,
-    
svetli profil,
-    
kodifikacijo prog,
-    
zmogljivost stabilnih naprav električne vleke,
-    
signalno varnostni in telekomunikacijski sistemi na progi,
-    
načrtovane nadgradnje, obnove prog in večja vzdrževalna dela na progi,
-    
predvidene proste termine za potrebe vzdrževanja infrastrukture,
-    
podatke o opremljenosti prog,
-    
pogoje, ki vplivajo na postajne intervale in intervale sledenja vlakov.
(2) Agencija in upravljavec s pogodbo
določita način in rok izmenjave infrastrukturnih podatkov.
12. člen
(izdelava vlakovnih poti za določen namen)
Pri izdelavi vlakovnih poti za vlake za
določen namen se upošteva zaporedje iz 10. člena te uredbe s tem, da se
uporabi:
-    
informativna vlakovna pot, ki v tem času ni v uporabi in je izdelana z
elementi, ki ustrezajo naročilu,
-    
prosta vlakovna pot,
-    
vlakovna pot rednega vlaka, za katerega je vnaprej izdelan vozni red
posameznega vlaka s tem, da se vlaku določi novi koledar vožnje ali pa se mu
določi številka deljenega vlaka, ali
-    
nova vlakovna pot, izdelana po elementih iz vloge za dodelitev vlakovne
poti.
13. člen
(usklajevanje vlakovnih poti)
(1) Usklajevanje vlakovnih poti se
opravlja na mednarodni in lokalni ravni med agencijo, drugimi organi za
dodeljevanje vlakovnih poti, upravljavci in prosilci.
(2) V postopku priprave in izdelave
vlakovnih poti, ki poteka osem do štiri mesece pred začetkom novega
voznorednega obdobja, se opravi usklajevanje med prosilci ali prevozniki,
upravljavci in agencijo. Če v postopku izdelave vlakovnih poti pride do
nasprotij med zahtevami prosilcev ali prevozniki, upravljavci in agencijo,
poskuša agencija v usklajevalnem postopku z udeleženimi strankami nasprotujoče
si zahteve uskladiti in poiskati rešitev.
(3) Po doseženi rešitvi usklajeno
vlakovno pot potrdijo pooblaščeni predstavniki udeleženih strank v
usklajevanju.
(4) Če soglasje o izdelavi vlakovne
poti ni doseženo, odloči agencija v skladu s to uredbo.
(5) Postopek usklajevanja agencija
objavi na svoji spletni strani in je sestavni del programa omrežja.
14. člen
(rezervacija izdelanih in usklajenih
vlakovnih poti)
(1) Vlakovna pot, ki je bila izdelana
in usklajena na podlagi naročila, je od prejema pisne prosilčeve potrditve
rezervirana za naslednja obdobja:
-    
naročilo za novo voznoredno obdobje, izvedeno po rednem postopku, do
osem mesecev pred začetkom novega voznorednega obdobja, je rezervirano do
dodelitve vlakovne poti (najpozneje do dva meseca pred začetkom novega
voznorednega obdobja);
-    
naročilo za novo voznoredno obdobje, izvedeno po zapoznelem postopku, je
rezervirano do dodelitve vlakovne poti (najpozneje do dva meseca pred začetkom
novega voznorednega obdobja);
-    
naročilo vlakovne poti za določen namen je rezervirano od dneva
potrditve usklajene izdelave do dodelitve vlakovne poti oziroma največ 15 dni.
(2) Pisna potrditev prosilca pomeni
njegovo izjavo, da je izdelana vlakovna pot skladna z naročilom, da so podatki
točni in pravilni ter da je vlakovno pot prosilec oziroma njegov prevoznik
sposoben izvajati v skladu s predpisi.
15. člen
(naročanje informativne vlakovne poti in
izdelava ponudbe)
(1) Prosilec lahko v postopku rednega
naročanja vlakovnih poti naroči tudi informativno vlakovno pot, za katero
agencija izdela ponudbo.
(2) Naročilo informativne vlakovne
poti prosilec pošlje agenciji na način, predpisan v programu omrežja.
(3) Na podlagi razpoložljivosti
infrastrukture in naročene informativne vlakovne poti agencija izdela ponudbo
in jo dostavi kot informacijo naročniku. Ponudba je kot informativna vlakovna
pot v zbirki voznorednih podatkov posebej označena.
(4) Za usklajevanje informativne
vlakovne poti veljajo enaka pravila kot za usklajevanje vlakovnih poti v rednem
postopku.
(5) Informativne vlakovne poti so del
redne izdelave vlakovnih poti po zapoznelem postopku iz 8. člena te uredbe.
(6) Če se prosilec po prejemu ponudbe
o informativni vlakovni poti odloči za izdelavo te vlakovne poti, jo mora
naročiti na način, ki je predpisan v programu omrežja.
16. člen
(osnutek voznega reda omrežja)
(1) Po končanem postopku usklajevanja
za novo voznoredno obdobje agencija najpozneje pet mesecev pred začetkom novega
voznorednega obdobja izdela osnutek novega voznega reda omrežja.
(2) Osnutek novega voznega reda
omrežja obsega v rednem postopku naročene in proste vlakovne poti.
(3) Vozni red omrežja se izdela na
podlagi presoje tehnične zmogljivosti infrastrukture in voznih sredstev ob
upoštevanju predpisane tehnologije prometa.
(4) Najpozneje pet mesecev pred
začetkom novega voznorednega obdobja pošlje agencija upravljavcu osnutek novega
voznega reda omrežja, prosilcem in drugim udeleženim strankam pa v mnenje
osnutke izdelanih vlakovnih poti.
(5) Upravljavec, prosilci in druge
udeležene stranke morajo agenciji sporočiti morebitne pripombe na osnutek
novega voznega reda omrežja v roku, ki ga določi agencija in ki ne sme biti
krajši od enega meseca ali najpozneje štiri mesece pred začetkom novega
voznorednega obdobja.
(6) Agencija v predvidenem roku zbere
morebitne pripombe upravljavca, prosilcev in drugih udeleženih strank na
osnutek novega voznega reda omrežja ter uskladi nasprotujoče si zahteve.
17. člen
(sprejetje in objava ter spremembe in
dopolnitve voznega reda omrežja)
(1) Agencija sprejme in objavi novi
vozni red omrežja na svoji spletni strani dva meseca pred uveljavitvijo novega
voznorednega obdobja, po predhodnem posvetovanju s prosilci in upravljavcem.
(2) Vozni red omrežja se pošlje
upravljavcu v izvajanje. Izdelani vozni redi se pošljejo prevoznikom za
izdelavo njihovih tehnoloških procesov dela.
(3) Spremembe voznega reda omrežja se
opravijo po vnaprej predvidenih terminih, ki so objavljeni na spletni strani
agencije in v programu omrežja.
(4) Nujne spremembe voznega reda
omrežja se opravijo in objavijo tudi izven objavljenih terminov iz prejšnjega
odstavka, in sicer v skladu s pravilnikom, ki določa pogoje in način
organizacije ter opravljanja varnega in rednega železniškega prometa.
(5) Pri nujnih spremembah voznega reda
omrežja zaradi resne nesreče, nesreče ali incidenta, ki povzročajo ovire ali
prekinitev prometa upravljavec v sporazumu s prevoznikom določi pomožno
vlakovno pot iz kataloga prostih že izdelanih vlakovnih poti in o tem obvesti
agencijo.
18. člen
(spremembe, dopolnitve, odpovedi in
preklici vlakovnih poti)
(1) Če v času veljavnosti voznega reda
omrežja nastane potreba po spremembah in dopolnitvah voznih redov ali zmogljivosti
javne železniške infrastrukture, se veljavni vozni red omrežja spremeni in
dopolni.
(2) Do sprememb in dopolnitev v času
veljavnosti voznega reda omrežja lahko pride tudi na podlagi naročil novih
vlakovnih poti oziroma na podlagi preklica ali odpovedi že dodeljenih vlakovnih
poti. Preklicane vlakovne poti agencija na svoji spletni strani objavi kot
proste vlakovne poti.
(3) Vsako spremembo, dopolnitev,
odpoved ali preklic vlakovnih poti opravi prosilec kot novo naročilo vlakovne
poti na način, predpisan v programu omrežja.
(4) Z odpovedjo dodeljene vlakovne
poti na določeni dan ali določene dni prosilec obdrži pravico do nadaljnjega
koriščenja vlakovne poti v veljavnem voznorednem obdobju.
(5) S preklicem vlakovne poti prosilec
izgubi pravico do nadaljnjega koriščenja vlakovne poti v veljavnem voznorednem
obdobju.
(6) Spremembe, dopolnitve ali preklici
vlakovnih poti, ki vplivajo na promet vlakov na progah tujih upravljavcev se
opravijo po predhodnem usklajevanju med agencijo, prosilcem, upravljavcem in
tujimi upravljavci. V notranjem prometu se usklajevanja lahko izvedejo brez
drugih prosilcev in tujih upravljavcev, če te spremembe, dopolnitve ali preklic
vlakovnih poti ne vplivajo na njihove vozne rede.
(7) Spremembe, dopolnitve, odpovedi
ali preklice vlakovnih poti je treba upoštevati v voznem redu omrežja in
operativnem voznem redu.
19. člen
(operativni vozni red)
(1) Upravljavec uveljavi operativni
vozni red na podlagi voznega reda omrežja v skladu s pravilnikom, ki določa
pogoje in način organizacije ter opravljanja varnega in rednega železniškega
prometa.
(2) Za nemoteni prehod na novi vozni
red omrežja agencija dva meseca pred začetkom novega voznorednega obdobja
pošlje upravljavcu podatke o vseh dodeljenih vlakovnih poteh.
(3) Upravljavec in prevozniki izvedejo
vse postopke in zagotovijo, da so dokumenti operativnega voznega reda
pripravljeni za uporabo najpozneje 15 dni pred začetkom novega voznorednega
obdobja.
(4) Upravljavec mora v primeru
odstopanj od operativnega voznega reda upoštevati prioritete voženj vlakov vseh
prevoznikov, po naslednjem zaporedju:
-    
intervencijski vlak, kadar se zaradi vzpostavitve prevoznosti proge
pošilja na odpravljanje posledic izrednega dogodka;
-    
potniški vlaki;
-    
vlaki, ki vozijo preko priključnih postaj, na katerih imajo predvideno
zvezo drugi vlaki;
-    
vlaki, ki imajo do končne postaje daljšo pot;
-    
vlaki, ki na delu poti vozijo po enotirni progi.
20. člen
(tehnična podpora)
(1) Agencija lahko uporablja tehnično
podporo upravljavca ali druge organizacije na področju izdelave voznega reda
omrežja, kjer je tako sodelovanje smiselno in potrebno.
(2) Za storitve tehnične podpore
agencija z upravljavcem ali drugo organizacijo sklene pogodbo, v kateri se
podrobneje določi način in obseg izvajanja takih storitev.
IV. NADZOR NAD IZVAJANJEM VOZNEGA REDA OMREŽJA
21. člen
(nadzor nad izvajanjem voznega reda
omrežja)
(1) Nadzor nad izvajanjem voznega reda
omrežja izvaja agencija. V okviru nadzora preverja:
-    
uporabo in izkoriščenost dodeljenih vlakovnih poti,
-    
izvajanje postopkov s ciljem vzpostaviti normalno prevoznost JŽI,
-    
izkoriščenost dodeljenih vlakovnih poti v primeru voženj vlakov po
pomožni poti,
-    
upoštevanje prednosti pri uravnavanju voženj vlakov z zamudo.
(2) Nadzor nad izvajanjem voznega reda
omrežja izvajajo pooblaščeni delavci agencije. O svojih ugotovitvah agencija
obvešča ministra, pristojnega za promet, in regulatorni organ v letnem
poročilu.
V. KONČNA DOLOČBA
22. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00729-32/2012
Ljubljana, dne 27. septembra
2012
EVA 2012-2430-0024
Vlada Republike Slovenije
mag. Radovan Žerjav l.r.
Minister

Priloga: Opis dejavnosti
in časovnih načrtov izdelave vlakovnih poti in izdelave voznega reda omrežja
 