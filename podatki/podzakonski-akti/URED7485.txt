I. SPLOŠNI DOLOČBI
1. člen
(vsebina)
(1) Ta uredba določa dejavnost in naloge obvezne
občinske gospodarske javne službe zbiranja komunalnih odpadkov (v nadaljnjem
besedilu: javna služba zbiranja), vrste komunalnih odpadkov, ki so predmet
izvajanja javne službe zbiranja, ter najmanjši obseg oskrbovalnih standardov in
tehničnih, vzdrževalnih, organizacijskih in drugih ukrepov ter normativov za
opravljanje javne službe zbiranja.
(2) Ta uredba določa tudi pogoje za neposredno oddajo
komunalnih odpadkov zbiralcu odpadkov ali izvajalcu obdelave odpadkov v skladu
s predpisom, ki ureja odpadke.
(3) Za vprašanja v zvezi z zbiranjem komunalnih odpadkov
in splošnimi pogoji zbiranja teh odpadkov, ki niso posebej urejena s to uredbo,
se uporablja predpis, ki ureja odpadke.
(4) Za vprašanja v zvezi z zbiranjem komunalnih
odpadkov, za katere so obveznosti izvajalca javne službe zbiranja določene s
posebnimi predpisi in ki niso posebej urejena s to uredbo, se uporabljajo
posebni predpisi, ki urejajo te odpadke.
2. člen
(izrazi)
(1) Izrazi, uporabljeni v tej uredbi, imajo naslednji
pomen:
1.     
biološki odpadki so biološki odpadki iz predpisa, ki ureja
odpadke;
2.     
blato iz greznic so odpadki s številko odpadka
20 03 04;
3.     
izrabljene gume so izrabljene gume v skladu s predpisom, ki ureja
ravnanje z izrabljenimi gumami;
4.     
izvajalec obvezne občinske gospodarske javne službe zbiranja
komunalnih odpadkov (v nadaljnjem besedilu: izvajalec javne službe) je
zbiralec iz predpisa, ki ureja odpadke, ki je z aktom občine določen za
izvajalca obvezne občinske gospodarske javne službe zbiranja komunalnih
odpadkov;
5.     
izvirni povzročitelj komunalnih odpadkov (v nadaljnjem besedilu:
izvirni povzročitelj) je oseba, katere delovanje ali dejavnost povzroča
nastajanje komunalnih odpadkov;
6.     
javna prireditev je javna prireditev v skladu z zakonom, ki ureja
javna zbiranja;
7.     
komunalni odpadki so komunalni odpadki v skladu z zakonom, ki
ureja varstvo okolja;
8.     
kosovni odpadki so komunalni odpadki s številko odpadka 20 03 07,
vključno s pohištvom in vzmetnicami, ki zaradi svoje velikosti, oblike ali teže
niso primerni za prepuščanje v zabojnikih ali vrečah za druge komunalne odpadke;
9.     
ločene frakcije komunalnih odpadkov (v nadaljnjem besedilu:
ločene frakcije) so nenevarni in nevarni komunalni odpadki, ki se v skladu s to
uredbo zbirajo ločeno od mešanih komunalnih odpadkov;
10.  
ločeno zbiranje komunalnih odpadkov je ločeno zbiranje iz
predpisa, ki ureja odpadke;
11.  
mešani komunalni odpadki so komunalni odpadki s številko odpadka
20 03 01, razen ločenih frakcij, odpadkov s tržnic in odpadkov iz čiščenja
cest, blata iz greznic in odpadkov iz čiščenja kanalizacije;
12.  
nenevarni komunalni odpadki so komunalni odpadki, ki so nenevarni
odpadki v skladu s predpisom, ki ureja odpadke;
13.  
nevarni komunalni odpadki so komunalni odpadki, ki so nevarni
odpadki v skladu s predpisom, ki ureja odpadke;
14.  
oddaja je postopek oddaje odpadka v nadaljnje ravnanje v skladu s
predpisom, ki ureja odpadke;
15.  
odpadki iz čiščenja cest so odpadki s številko odpadka 20 03 03,
ki nastajajo pri opravljanju obvezne občinske gospodarske javne službe urejanja
in čiščenja javnih površin;
16.  
odpadki iz čiščenja kanalizacije so odpadki s številko odpadka 20
03 06;
17.  
odpadki s tržnic so odpadki s številko odpadka
20 03 02, ki nastajajo pri obratovanju tržnic;
18.  
odpadki z vrtov, parkov in pokopališč so odpadki iz podskupine 20
02 s seznama odpadkov;
19.  
odpadna embalaža je odpadna embalaža iz predpisa, ki ureja
ravnanje z embalažo in odpadno embalažo;
20.  
odpadna električna in elektronska oprema iz gospodinjstev (v
nadaljnjem besedilu: OEEO) je OEEO iz gospodinjstev iz predpisa, ki ureja
odpadno električno in elektronsko opremo;
21.  
premična zbiralnica je tovorno vozilo ali začasno urejen in pokrit
prostor, opremljen za prepuščanje ločenih frakcij, ki so nevarni komunalni
odpadki;
22.  
prepuščanje je postopek oddaje odpadka v nadaljnje ravnanje v
skladu s predpisom, ki ureja odpadke;
23.  
prevzemno mesto je mesto, na katerem izvajalec javne službe
prevzame komunalne odpadke, ki mu jih uporabniki prepustijo po sistemu od vrat
do vrat;
24.  
seznam odpadkov je seznam odpadkov iz priloge Odločbe Komisije z
dne 3. maja 2000 o nadomestitvi Odločbe 94/3/ES o oblikovanju seznama
odpadkov skladno s členom 1(a) Direktive Sveta 75/442/EGS o odpadkih in Odločbe
Sveta 94/904/ES o oblikovanju seznama nevarnih odpadkov skladno s členom 1(4)
Direktive Sveta 91/689/EGS o nevarnih odpadkih (UL L št. 226 z dne 6. 9.
2000, str. 3), zadnjič spremenjene s Sklepom Komisije z dne 18. decembra
2014 o spremembi Odločbe Komisije 2000/532/ES o seznamu odpadkov v skladu z
Direktivo 2008/98/ES Evropskega parlamenta in Sveta (UL L št. 370 z dne
30. 12. 2014, str. 44);
25.  
sistem od vrat do vrat je sistem prepuščanja določenih komunalnih
odpadkov, pri katerem je prevzemno mesto za prepuščanje teh odpadkov namenjeno
določenim znanim uporabnikom;
26.  
številka odpadka je številka odpadka s seznama odpadkov;
27.  
uporabnik storitev javne službe zbiranja (v nadaljnjem besedilu:
uporabnik) je izvirni povzročitelj;
28.  
zbiralnica je prostor, na katerem so nameščeni zabojniki za
prepuščanje določenih ločenih frakcij;
29.  
zbirni center je zbirni center v skladu s predpisom, ki ureja
odpadke, namenjen za prevzemanje, predhodno sortiranje in predhodno
skladiščenje komunalnih odpadkov.
(2) Drugi izrazi, uporabljeni v tej uredbi, imajo enak
pomen, kot ga določa predpis, ki ureja odpadke.
II. DEJAVNOST JAVNE SLUŽBE ZBIRANJA IN VRSTE KOMUNALNIH
ODPADKOV
3. člen
(dejavnost in vrste komunalnih odpadkov)
(1) Dejavnost javne službe zbiranja je zbiranje
komunalnih odpadkov in njihovo oddajanje v nadaljnje ravnanje z njimi v skladu
s hierarhijo ravnanja z odpadki in predpisi, ki urejajo odpadke.
(2) Izvajanje dejavnosti iz prejšnjega odstavka mora
biti zagotovljeno za celotno območje občine.
(3) V okviru javne službe zbiranja se zagotavlja
zbiranje:
1.     
ločenih frakcij iz podskupin 15 01 in 20 01 s seznama odpadkov,
2.     
kosovnih odpadkov,
3.     
odpadkov z vrtov, parkov in pokopališč,
4.     
odpadkov s tržnic,
5.     
odpadkov iz čiščenja cest,
6.     
mešanih komunalnih odpadkov in
7.     
izrabljenih gum v skladu s predpisom, ki ureja ravnanje z izrabljenimi
gumami.
(4) Ne glede na prejšnji odstavek se v okviru javne
službe zbiranja ne zbirajo:
1.     
odpadna embalaža, ki v skladu s predpisom, ki ureja ravnanje z embalažo
in odpadno embalažo, nastaja kot odpadna embalaža, ki ni komunalni odpadek,
2.     
odpadki z vrtov in parkov od izvirnih povzročiteljev, ki so izvirni
povzročitelji iz dejavnosti v skladu s predpisom, ki ureja ravnanje z biološko
razgradljivimi kuhinjskimi odpadki in zelenim vrtnim odpadom,
3.     
biološko razgradljivi kuhinjski odpadki od izvirnih povzročiteljev, ki
so izvirni povzročitelji kuhinjskih odpadkov iz gostinstva v skladu s
predpisom, ki ureja ravnanje z biološko razgradljivimi kuhinjskimi odpadki in
zelenim vrtnim odpadom,
4.     
odpadna jedilna olja od izvirnih povzročiteljev, ki so povzročitelji
odpadnih jedilnih olj iz gostinstva v skladu s predpisom, ki ureja ravnanje z
odpadnimi jedilnimi olji in mastmi.
4. člen
(obveznost uporabnika iz dejavnosti)
(1) Uporabnik, ki je pravna oseba, samostojni podjetnik
posameznik ali posameznik, ki samostojno opravlja dejavnost, mora svoje
komunalne odpadke prepuščati izvajalcu javne službe v skladu s to uredbo in na
način, določen v predpisu občine.
(2) Ne glede na prejšnji odstavek lahko uporabnik iz
prejšnjega odstavka ločene frakcije iz papirja in kartona s številko odpadka 20
01 01 in iz kovin s številko odpadka 20 01 40, ki nastanejo kot
komunalni odpadek iz dejavnosti, odda tudi zbiralcu, ki je vpisan v evidenco
zbiralcev za zbiranje teh odpadkov, ali izvajalcu obdelave odpadkov, ki ima
okoljevarstveno dovoljenje za obdelavo teh odpadkov, ter zagotavlja prevzemanje
in nadaljnje ravnanje s temi odpadki v skladu s predpisom, ki ureja odpadke.
(3) Ne glede na prvi odstavek tega člena lahko uporabnik
iz prvega odstavka tega člena kosovne odpadke, ki nastanejo kot komunalni
odpadek iz dejavnosti, odda tudi izvajalcu obdelave odpadkov, ki ima
okoljevarstveno dovoljenje za pripravo za ponovno uporabo teh odpadkov ter
zagotavlja prevzemanje in nadaljnje ravnanje s temi odpadki, tako da je
prednostno zagotovljena ponovna uporaba.
(4) Ne glede na prvi, drugi in tretji odstavek tega
člena mora uporabnik tiste komunalne odpadke, za katere je tako določeno s
posebnim predpisom, oddati ali prepustiti na način, kot je določeno v tem
posebnem predpisu.
(5) Uporabnik iz prvega odstavka tega člena mora za
komunalne odpadke iz drugega in tretjega odstavka tega člena ne glede na letno
količino nastalih komunalnih odpadkov voditi evidenco o nastajanju in ravnanju
z njimi v skladu s predpisom, ki ureja odpadke.
(6) Uporabnik iz prejšnjega odstavka mora ministrstvu,
pristojnemu za varstvo okolja (v nadaljnjem besedilu: ministrstvo), poročati o
nastalih odpadkih iz drugega in tretjega odstavka tega člena in ravnanju z njimi
v skladu s predpisom, ki ureja odpadke.
5. člen
(obveznost uporabnika, ki je posameznik)
(1) Uporabnik javne službe, ki je posameznik, mora svoje
komunalne odpadke prepuščati izvajalcu javne službe v skladu s to uredbo in na
način, določen v predpisu občine.
(2) Ne glede na prejšnji odstavek lahko uporabnik iz
prejšnjega odstavka ločene frakcije iz papirja in kartona s številko odpadka
20 01 01 in iz kovin s številko odpadka 20 01 40, ki
nastanejo kot njegovi komunalni odpadki, prepušča zbiralcu, ki je vpisan v
evidenco zbiralcev za zbiranje teh odpadkov, v njegovem zbirnem centru ali
izvajalcu obdelave odpadkov, ki ima okoljevarstveno dovoljenje za obdelavo teh
odpadkov, na kraju njihove predelave ter zagotavlja prevzemanje in nadaljnje
ravnanje s temi odpadki v skladu s predpisom, ki ureja odpadke.
(3) Ne glede na prvi in drugi odstavek tega člena mora
uporabnik, ki je posameznik, tiste komunalne odpadke, za katere je tako
določeno s predpisi, ki urejajo posamezne vrste odpadkov, oddati ali prepustiti
na način, kot je določeno s takšnimi predpisi.
6. člen
(izjema)
(1) Ne glede na prvi odstavek prejšnjega člena lahko
uporabnik prinese odpadno plastično embalažo s številko odpadka 15 01 02 in
ločene frakcije komunalnih odpadkov iz papirja in kartona s številko odpadka 20
01 01, ki nastanejo kot njegovi komunalni odpadki, na kraj in v času, ki ju
določi vzgojno-varstveni ali izobraževalni zavod, društvo ali nevladna
organizacija, če ta odpadke zbira v humanitarne ali vzgojno-izobraževalne namene,
zbiranja odpadkov pa ne opravlja poklicno.
(2) Vzgojno-varstveni ali izobraževalni zavod, društvo
ali nevladna organizacija lahko odpadke, zbrane na način in pod pogoji iz
prejšnjega odstavka, odda neposredno tudi zbiralcu, ki je vpisan v evidenco
zbiralcev za zbiranje teh odpadkov, ali izvajalcu obdelave odpadkov, ki ima
okoljevarstveno dovoljenje za obdelavo teh odpadkov, ter zagotavlja prevzemanje
in nadaljnje ravnanje s temi odpadki v skladu s predpisom, ki ureja odpadke, in
predpisom, ki ureja ravnanje z embalažo in odpadno embalažo.
(3) Celoten izkupiček od zbranih odpadkov iz prvega
odstavka tega člena mora biti uporabljen za namen, za katerega so se odpadki
zbirali.
III. NALOGE, OSKRBOVALNI STANDARDI, TEHNIČNI, VZDRŽEVALNI,
ORGANIZACIJSKI IN DRUGI UKREPI TER NORMATIVI
7. člen
(naloge)
(1) Izvajalec javne službe v okviru dejavnosti iz prvega
odstavka 3. člena te uredbe zagotavlja:
1.     
zbiranje komunalnih odpadkov po sistemu od vrat do vrat,
2.     
zbiranje kosovnih odpadkov v zbiralnih akcijah ali na poziv uporabnika,
3.     
zbiranje komunalnih odpadkov v zbiralnicah in premičnih zbiralnicah,
4.     
zbiranje odpadkov v zbirnem centru,
5.     
predhodno razvrščanje in predhodno skladiščenje zbranih odpadkov v
zbirnem centru,
6.     
izvajanje sortirne analize mešanih komunalnih odpadkov,
7.     
oddajanje zbranih odpadkov v nadaljnje ravnanje,
8.     
ozaveščanje in obveščanje uporabnikov.
(2) Izvajalec javne službe prevzema komunalne odpadke,
ki jih zbira, brez evidenčnega lista iz predpisa, ki ureja odpadke.
(3) Izvajalec javne službe za vse komunalne odpadke, ki
jih zbere, vodi evidenco v skladu s predpisom, ki ureja odpadke.
8. člen
(zbiranje po sistemu od vrat do vrat)
(1) Izvajalec javne službe po sistemu od vrat do vrat
zbira:
1.     
mešane komunalne odpadke,
2.     
biološke odpadke in
3.     
odpadno embalažo iz plastike, kovin in sestavljenih materialov.
(2) Zabojniki ali vreče za zbiranje odpadkov po sistemu
od vrat do vrat morajo biti označeni tako, da uporabnik javne službe zbiranja
nedvoumno ve, kateri odpadki spadajo v posamezni zabojnik ali vrečo.
(3) Izvajalec javne službe mora vse prevzete odpadke iz
prvega odstavka tega člena stehtati pred predhodnim skladiščenjem v zbirnem
centru ali pred oddajo v nadaljnje ravnanje. Do oddaje v nadaljnje ravnanje
mora z njimi ravnati tako, da je mogoča njihova obdelava v skladu s hierarhijo
ravnanja z odpadki.
9. člen
(zbiranje mešanih komunalnih odpadkov)
(1) Izvajalec javne službe zbira mešane komunalne
odpadke po sistemu od vrat do vrat od vseh izvirnih povzročiteljev teh
odpadkov.
(2) Mešani komunalni odpadki se prepuščajo v zabojniku
ali vreči na za to določenem prevzemnem mestu in na način, določen v predpisu
občine.
(3) Če se mešani komunalni odpadki prepuščajo v
zabojniku, izvajalec javne službe vsako prevzemno mesto opremi z zabojnikom za
te odpadke, katerega prostornina ne sme biti manjša od 60 litrov.
(4) Izvajalec javne službe prevzema mešane komunalne
odpadke tako pogosto, kot to določa občinski predpis, vendar vsaj enkrat
mesečno.
(5) Ne glede na prejšnji odstavek lahko izvajalec javne
službe pri uporabniku, ki je izvirni povzročitelj teh odpadkov iz dejavnosti,
prevzema mešane komunalne odpadke pogosteje, če se tako dogovorita.
(6) Izvajalec javne službe mora zamenjati obstoječi
zabojnik za mešane komunalne odpadke, če prostornina zabojnika ne ustreza
potrebam uporabnika ali če je zabojnik tako močno poškodovan, uničen ali izrabljen,
da lahko prepuščanje teh odpadkov povzroči tveganje za okolje ali zdravje
ljudi.
10. člen
(zbiranje bioloških odpadkov)
(1) Izvajalec javne službe zbira biološke odpadke po
sistemu od vrat do vrat od izvirnih povzročiteljev teh odpadkov v skladu s predpisom,
ki ureja ravnanje z biološko razgradljivimi kuhinjskimi odpadki in zelenim
vrtnim odpadom.
(2) Biološki odpadki se prepuščajo v vodotesnem
zabojniku na za to določenem prevzemnem mestu in na način, določen v predpisu
občine.
(3) Izvajalec javne službe vsako prevzemno mesto opremi
z zabojnikom za te odpadke, katerega prostornina ne sme biti manjša od 80
litrov.
(4) Izvajalec javne službe prevzema biološke odpadke od
aprila do septembra vsaj enkrat tedensko, od oktobra do marca pa vsaj enkrat na
14 dni.
(5) Ne glede na prejšnji odstavek lahko izvajalec javne
službe od oktobra do marca na območju, kjer uporabniki javne službe večinoma
hišno kompostirajo kuhinjske odpadke in zeleni vrtni odpad v skladu s
predpisom, ki ureja ravnanje z biološko razgradljivimi kuhinjskimi odpadki in
zelenim vrtnim odpadom, prevzema biološke odpadke vsaj enkrat na tri tedne.
(6) Izvajalec javne službe mora zamenjati obstoječi
zabojnik za biološke odpadke, če prostornina zabojnika ne ustreza potrebam
uporabnika ali če je zabojnik tako močno poškodovan, uničen ali izrabljen, da
lahko prepuščanje teh odpadkov povzroči tveganje za okolje ali zdravje ljudi.
11. člen
(zbiranje odpadne embalaže iz plastike, kovin in
sestavljenih materialov)
(1) Izvajalec javne službe zbira odpadno embalažo, ki je
komunalni odpadek, iz plastike, kovin in sestavljenih materialov po sistemu od
vrat do vrat kot odpadno mešano embalažo s številko odpadka 15 01 06 od vseh
izvirnih povzročiteljev teh odpadkov, razen od tistih, pri katerih ti odpadki
nastajajo kot komunalni odpadek iz trgovine, industrije, obrti ali storitvenih
dejavnosti, in ki te odpadke oddajajo družbi za ravnanje z odpadno embalažo v
skladu s predpisom, ki ureja ravnanje z embalažo in odpadno embalažo.
(2) Ne glede na določbo 1. točke četrtega odstavka
3. člena te uredbe izvajalec javne službe zbira odpadno embalažo iz
plastike, kovin in sestavljenih materialov, ki ni komunalni odpadek, ki nastaja
pri opravljanju trgovinske ali storitvene dejavnosti, od tistih izvirnih
povzročiteljev teh odpadkov, s katerimi se dogovori o takem načinu zbiranja.
(3) Odpadna embalaža iz plastike, kovin in sestavljenih
materialov se skupaj prepušča v zabojniku ali vreči na za to določenem
prevzemnem mestu in na način, določen v predpisu občine.
(4) Če se odpadna embalaža iz plastike, kovin in
sestavljenih materialov prepušča v zabojniku, izvajalec javne službe vsako
prevzemno mesto opremi z zabojnikom za te odpadke, katerega prostornina ne sme
biti manjša od 120 litrov.
(5) Izvajalec javne službe prevzema odpadno embalažo iz
plastike, kovin in sestavljenih materialov vsaj enkrat mesečno.
(6) Ne glede na prejšnji odstavek lahko izvajalec javne
službe pri uporabniku, ki je izvirni povzročitelj in opravlja trgovinsko ali
storitveno dejavnost, prevzema odpadno embalažo iz plastike, kovin in
sestavljenih materialov pogosteje, če se tako dogovorita.
(7) Izvajalec javne službe mora zamenjati obstoječi
zabojnik za odpadno embalažo iz plastike, kovin in sestavljenih materialov, če
prostornina zabojnika ne ustreza potrebam uporabnika ali če je zabojnik tako
močno poškodovan, uničen ali izrabljen, da lahko prepuščanje teh odpadkov
povzroči tveganje za okolje ali zdravje ljudi.
(8) Ne glede na prvi odstavek tega člena lahko izvajalec
javne službe zbira odpadno embalažo iz plastike, kovin in sestavljenih materialov
v zbiralnici, če gre za naselje, ki ima manj kot 300 prebivalcev.
(9) Določbe tretjega do sedmega odstavka tega člena se
ne uporabljajo za izvajalca javne službe iz prejšnjega odstavka.
12. člen
(zbiralnice)
(1) Izvajalec javne službe v zbiralnici zbira:
1.     
odpadni papir in karton,
2.     
odpadno embalažo iz papirja in kartona,
3.     
odpadno embalažo iz plastike, kovin in sestavljenih materialov kot
odpadno mešano embalažo s številko odpadka 15 01 06 ter
4.     
odpadno embalažo iz stekla.
(2) Ne glede na prejšnji odstavek izvajalcu javne službe
v zbiralnici ni treba zagotoviti ločenega zbiranja za odpadke iz prejšnjega
odstavka, kadar jih zbira po sistemu od vrat do vrat.
(3) Zbiralnica je namenjena za prepuščanje odpadkov vsem
izvirnim povzročiteljem komunalnih odpadkov.
(4) Ne glede na določbo 1. točke četrtega odstavka
3. člena te uredbe je zbiralnica namenjena tudi za prepuščanje odpadne
embalaže, ki ni komunalni odpadek, ki nastaja pri opravljanju trgovinske ali
storitvene dejavnosti, tistim izvirnim povzročiteljem teh odpadkov, ki se o tem
dogovorijo z izvajalcem javne službe.
(5) V občini mora biti ustrezno število zbiralnic, tako
da je posamezna zbiralnica urejena za največ 500 prebivalcev.
(6) Zbiralnice morajo biti praviloma urejene v
stanovanjskih območjih, večjih trgovinah ali trgovskih centrih, zdravstvenih domovih,
bolnišnicah, šolah, vrtcih in drugih ustanovah.
(7) Ne glede na prejšnji odstavek mora biti v mestih in
soseskah z več večstanovanjskimi objekti zbiralnica urejena na vsakih 400
prebivalcev, če se na zbiralnici prepuščajo odpadni papir, karton, odpadna
embalaža iz papirja in kartona ter odpadna embalaža iz stekla. Zbiralnica mora
biti urejena na vsakih 300 prebivalcev, če je opremljena tudi z zabojnikom za
prepuščanje odpadne embalaže iz plastike, kovin in sestavljenih materialov.
13. člen
(ureditev zbiralnice)
(1) Zbiralnica mora biti postavljena tako, da zabojniki
stojijo na utrjeni ali tlakovani površini, in je opremljena z:
1.     
zabojnikom za prepuščanje odpadnega papirja, kartona in odpadne embalaže
iz papirja in kartona,
2.     
zabojnikom za prepuščanje odpadne embalaže iz plastike, kovin in
sestavljenih materialov ter
3.     
zabojnikom za prepuščanje odpadne embalaže iz stekla.
(2) Zbiralnica mora biti urejena in vzdrževana tako, da:
1.     
izvirni povzročitelj lahko prepusti odpadke iz prejšnjega odstavka na
preprost način in brez dodatnega ravnanja z njimi, ki bi lahko pomenilo
nevarnost za človekovo zdravje,
2.     
se zaradi prepuščanja odpadkov z njimi ne onesnažujeta zbiralnica in
njena okolica ter ni čezmernega obremenjevanja s hrupom in neprijetnimi
vonjavami.
(3) Zabojniki iz prvega odstavka tega člena morajo biti
označeni z navedbo vrst odpadkov, katerim so namenjeni.
(4) Izvajalec javne službe prazni zabojnika iz 1. in
2. točke prvega odstavka tega člena vsaj enkrat na 14 dni, zabojnik iz 3.
točke prvega odstavka tega člena pa vsaj enkrat mesečno, na podlagi obvestila o
posameznem polno naloženem zabojniku iz prvega odstavka tega člena pa tudi
pogosteje.
(5) Izvajalec javne službe mora vse prevzete odpadke iz
prvega odstavka tega člena stehtati pred predhodnim skladiščenjem v zbirnem
centru ali pred oddajo teh odpadkov v nadaljnje ravnanje. Do oddaje v nadaljnje
ravnanje mora z njimi ravnati tako, da je mogoča njihova obdelava v skladu s
hierarhijo ravnanja z odpadki.
14. člen
(premična zbiralnica)
(1) Izvajalec javne službe v premični zbiralnici zbira:
1.     
nevarne komunalne odpadke iz priloge 1, ki je sestavni del te uredbe,
2.     
nenevarne komunalne odpadke iz priloge 1 te uredbe in
3.     
zelo majhno OEEO v skladu s predpisom, ki ureja ravnanje z odpadno
električno in elektronsko opremo.
(2) Premična zbiralnica je namenjena vsem izvirnim
povzročiteljem komunalnih odpadkov.
(3) Izvajalec javne službe mora v naselju, ki ima
500 prebivalcev ali več, zagotoviti prevzemanje odpadkov iz prvega
odstavka tega člena najmanj enkrat letno. Če je gostota poselitve v takem
naselju hkrati večja od 500 prebivalcev na km2, pa najmanj dvakrat v
koledarskem letu.
(4) Izvajalec javne službe mora najmanj sedem dni pred
ločenim zbiranjem odpadkov v premični zbiralnici na svoji spletni strani
objaviti obvestilo o kraju in času prevzema odpadkov, izvirnim povzročiteljem
iz gospodinjstev pa o tem poslati pisno obvestilo. Obvestilo mora vsebovati
tudi vrste in opis odpadkov, ki jih uporabniki lahko prepustijo, in navodila za
njihovo prepuščanje.
(5) Prevzem odpadkov v premični zbiralnici mora na
posameznem kraju trajati vsaj 60 minut, pri čemer se število krajev prevzemanja
določi tako, da je prepuščanje odpadkov omogočeno vsem izvirnim povzročiteljem
teh odpadkov na območju občine.
15. člen
(ureditev premične zbiralnice)
(1) Premična zbiralnica mora biti opremljena z
zabojniki, posodami ali vrečami za ločeno zbiranje komunalnih odpadkov iz
prvega odstavka prejšnjega člena, zabojniki, posode ali vreče pa morajo biti
označene s številkami odpadkov.
(2) Premična zbiralnica mora biti opremljena v skladu s
predpisi, ki urejajo prevoz nevarnega blaga.
(3) Premična zbiralnica mora biti urejena in vzdrževana
tako, da:
1.     
je onemogočen dostop nepooblaščenim osebam do vsebine zabojnikov in
2.     
se zaradi prepuščanja odpadkov z njimi ne onesnažujeta premična
zbiralnica in njena okolica ter ni čezmernega obremenjevanja s hrupom in
neprijetnimi vonjavami.
(4) V premični zbiralnici mora odpadke od uporabnikov
prevzemati oseba, ki je usposobljena po programu izobraževanja o nevarnih
lastnostih odpadkov in ravnanju z nevarnimi odpadki iz predpisa, ki ureja
odpadke.
(5) Izvajalec javne službe mora vse prevzete odpadke iz
prvega odstavka prejšnjega člena stehtati pred predhodnim skladiščenjem v
zbirnem centru ali pred oddajo teh odpadkov v nadaljnje ravnanje. Do oddaje v
nadaljnje ravnanje mora z njimi ravnati tako, da je mogoča njihova obdelava v
skladu s hierarhijo ravnanja z odpadki.
16. člen
(zbiranje kosovnih odpadkov)
(1) Izvajalec javne službe mora v vsakem naselju kosovne
odpadke prevzeti najmanj dvakrat v koledarskem letu z zbiralno akcijo na za to
določenih prevzemnih mestih ali najmanj enkrat v koledarskem letu od uporabnika
na njegov poziv.
(2) Zbiranje kosovnih odpadkov je namenjeno vsem
izvirnim povzročiteljem teh odpadkov.
(3) Izvajalec javne službe mora v primeru zbiralne
akcije iz prvega odstavka tega člena najmanj 14 dni pred zbiranjem kosovnih
odpadkov na svoji spletni strani objaviti obvestilo o kraju in času prevzema
odpadkov, izvirnim povzročiteljem iz gospodinjstev pa o tem poslati pisno
obvestilo. Obvestilo mora vsebovati tudi vrste in opis kosovnih odpadkov, ki
jih lahko uporabniki prepustijo kot kosovne odpadke, in navodila za njihovo
prepuščanje.
(4) Za izvajalca javne službe, ki kosovne odpadke zbira
na poziv uporabnika, se smiselno uporabljajo določbe prejšnjega odstavka.
17. člen
(javne prireditve)
(1) Izvajalec javne službe mora za čas trajanja javne
prireditve na prostem, na kateri se pričakuje več kot 1.000 udeležencev, na
kraju prireditve zagotoviti zabojnike za vsaj:
1.     
odpadni papir in karton, vključno z odpadno embalažo iz papirja in
kartona,
2.     
odpadno embalažo iz stekla,
3.     
odpadno embalažo iz plastike, kovin in sestavljenih materialov,
4.     
mešane komunalne odpadke ter
5.     
biološke odpadke.
(2) Stroške ravnanja z odpadki, nastalimi na javni
prireditvi, vključno z najemom, postavitvijo in uporabo zabojnikov ali vreč iz
prejšnjega odstavka, nosi organizator.
(3) Izvajalec javne službe prevzame odpadke iz prvega
odstavka tega člena na mestu javne prireditve.
(4) Ne glede na 5. točko prvega odstavka tega člena mora
ponudnik obrokov na javni prireditvi za svoje biološke razgradljive kuhinjske
odpadke, ki tam nastanejo, kot povzročitelj odpadkov iz gostinstva zagotoviti
ravnanje v skladu s predpisom, ki ureja ravnanje z biološko razgradljivimi
kuhinjskimi odpadki in zelenim vrtnim odpadom.
18. člen
(zbirni center)
(1) Izvajalec javne službe v zbirnem centru zbira:
1.     
nevarne komunalne odpadke iz priloge 2, ki je sestavni del te uredbe,
2.     
nenevarne komunalne odpadke iz priloge 2 te uredbe,
3.     
OEEO v skladu s predpisom, ki ureja ravnanje z odpadno električno in
elektronsko opremo,
4.     
kosovne odpadke in
5.     
izrabljene gume v skladu s predpisom, ki ureja ravnanje z izrabljenimi
gumami.
(2) Zbirni center je namenjen za prepuščanje odpadkov
vsem izvirnim povzročiteljem komunalnih odpadkov.
(3) Ne glede na določbo 1. točke četrtega odstavka
3. člena te uredbe je zbirni center namenjen tudi za prepuščanje odpadne
embalaže, ki ni komunalni odpadek, ki nastaja pri opravljanju trgovinske ali
storitvene dejavnosti, tistim izvirnim povzročiteljem teh odpadkov, ki se o tem
dogovorijo z izvajalcem javne službe.
(4) Na območju vsake občine mora biti za izvajanje javne
službe zbiranja en zbirni center.
(5) Ne glede na določbe prejšnjega odstavka zbirnega
centra ni treba urediti na območju občine, ki ima manj kot 3.000 prebivalcev
ali če je v okviru javne službe zbiranja zagotovljeno, da lahko izvirni
povzročitelji komunalnih odpadkov prepuščajo odpadke iz prvega odstavka tega
člena v zbirnem centru na območju druge občine ter
1.     
javno službo zbiranja v obeh občinah izvaja isti izvajalec javne službe
in
2.     
se občini dogovorita o skupni uporabi tega zbirnega centra ali je ta
zbirni center skupna infrastruktura lokalnega pomena obeh občin.
(6) Ne glede na določbe tretjega in četrtega odstavka
tega člena je treba za vsako naselje z več kot 20.000 prebivalci urediti en
zbirni center, za naselje z več kot 100.000 prebivalci pa enega na vsakih
80.000 prebivalcev.
(7) Izvajalec javne službe mora odpadke iz prvega
odstavka tega člena v zbirnem centru prevzemati najmanj 30 ur na teden, od
tega najmanj 10 ur po 15. uri in najmanj dve soboti na mesec po štiri ure.
(8) Ne glede na določbo prejšnjega
odstavka lahko izvajalec javne službe v zbirnem centru na območju občine, ki
ima manj kot 3.000 prebivalcev, zagotovi krajši čas prevzemanja odpadkov, če
imajo prebivalci občine, ki ima manj kot 3.000 prebivalcev, zagotovljeno
prepuščanje odpadkov v zbirnem centru na območju druge občine.
19. člen
(ureditev zbirnega centra)
(1) Zbirni center mora biti kot infrastruktura lokalnega
pomena v skladu z zakonom, ki ureja varstvo okolja, vpisan v kataster
gospodarske infrastrukture v skladu s predpisi o urejanju prostora.
(2) Zbirni center upravlja izvajalec javne službe.
(3) Zbirni center mora biti načrtovan, zgrajen, urejen
in opremljen v skladu z zahtevami iz priloge 3, ki je sestavni del te uredbe,
za:
1.     
prevzem odpadkov iz prvega odstavka prejšnjega člena,
2.     
prevzem odpadkov, ki jih izvajalec javne službe zbiranja zbere po
sistemu od vrat do vrat, v zbiralnicah in s premično zbiralnico in jih ne odda
neposredno v nadaljnje ravnanje,
3.     
tehtanje prevzetih, predhodno skladiščenih in oddanih odpadkov ter
4.     
predhodno razvrščanje in predhodno skladiščenje prevzetih odpadkov.
(4) Ne glede na prejšnji odstavek zbirnega centra ni
treba urediti in opremiti za tehtanje prevzetih, predhodno skladiščenih in
oddanih odpadkov, če izvajalec javne službe zagotovi tehtanje odpadkov iz
sedmega odstavka tega člena v drugem zbirnem centru, ki ga kot izvajalec javne
službe upravlja na geografsko zaokroženem območju, ali pred oddajo odpadkov v
nadaljnje ravnanje.
(5) Zbirni center mora biti urejen in vzdrževan tako,
da:
1.     
uporabnik lahko prepusti odpadke na preprost način in brez dodatnega
ravnanja z njimi, ki bi lahko pomenilo nevarnost za človekovo zdravje in
2.     
se zaradi prepuščanja odpadkov z njimi ne onesnažuje okolje v zbirnem
centru ali njegovi okolici ter ni čezmernega obremenjevanja s hrupom in
neprijetnimi vonjavami.
(6) V zbirnem centru mora nevarne komunalne in kosovne
odpadke od uporabnikov prevzemati oseba, ki je usposobljena po programu
izobraževanja o nevarnih lastnostih odpadkov in ravnanju z nevarnimi odpadki iz
predpisa, ki ureja odpadke.
(7) Izvajalec javne službe mora stehtati vse odpadke, ki
jih prevzame v zbirnem centru, in vse odpadke, ki jih odda v nadaljnje
ravnanje. Do oddaje v nadaljnje ravnanje mora z njimi ravnati tako, da je
mogoča njihova obdelava v skladu s hierarhijo ravnanja z odpadki.
(8) Izvajalec javne službe mora v zbirnem centru
omogočiti izvajalcu priprave za ponovno uporabo, da vsaj iz prevzetega odpadnega
tekstila, oblačil in kosovnih odpadkov izloči odpadke, primerne za pripravo za
ponovno uporabo, in mu jih oddati.
(9) Kosovne odpadke, ki jih odda v pripravo za ponovno
uporabo, odda kot odpadke s številko odpadka 20 03 07.
20. člen
(vozila za prevoz odpadkov)
(1) Izvajalec javne službe mora odpadke prevažati s tako
opremljenimi vozili, da nakladanje in razkladanje odpadkov ne povzročata
prašenja ter da ni čezmernega obremenjevanja s hrupom in neprijetnimi
vonjavami. Med prevozom se odpadki ne smejo raztresati in omogočeno mora biti
nadaljnje ravnanje z njimi v skladu z 22. členom te uredbe.
(2) Izvajalec javne službe mora zagotavljati čiščenje in
vzdrževanje vozil, s katerimi se prevažajo odpadki, in zabojnikov za zbiranje
odpadkov, tako da ni ogroženo človekovo zdravje in da ni škodljivih vplivov na
okolje.
21. člen
(sortirna analiza)
(1) Izvajalec javne službe mora pred oddajo mešanih
komunalnih odpadkov v obdelavo zagotoviti sortirno analizo teh odpadkov, s
katero ugotovi njihovo sestavo.
(2) Sortirno analizo in vzorčenje odpadkov za analizo
izvede oseba s pridobljeno akreditacijo za vzorčenje odpadkov v skladu s
standardom SIST EN ISO/IEC 17025.
(3) V okviru sortirne analize se v skladu s prilogo 4,
ki je sestavni del te uredbe, izvedejo naslednji postopki:
1.     
naključni odvzem in priprava določenega števila vzorcev mešanih
komunalnih odpadkov,
2.     
analiza sestave mešanih komunalnih odpadkov s sortiranjem in tehtanjem
frakcij iz vzorca,
3.     
ocena najbolj verjetne sestave mešanih komunalnih odpadkov in
4.     
izdelava poročila o sortirni analizi.
(4) Poročilo o sortirni analizi mora biti izdelano v
elektronski ali pisni obliki na obrazcu iz priloge 5, ki je sestavni del te
uredbe.
(5) Izvajalec javne službe mora najpozneje do
31. marca tekočega leta ministrstvu predložiti poročilo o sortirni
analizi, opravljeni v preteklem koledarskem letu.
(6) Izvajalec javne službe mora poročilo o sortirni
analizi hraniti najmanj pet let.
(7) Izvajalec javne službe, ki to službo opravlja za več
občin, izvede sortirno analizo iz tretjega odstavka tega člena za vsako občino
posebej.
22. člen
(oddajanje odpadkov v nadaljnje ravnanje)
Izvajalec javne službe mora zbrane odpadke oddati v nadaljnje
ravnanje tako, da je za:
1.     
odpadke, primerne za recikliranje, zagotovljeno recikliranje,
2.     
odpadno embalažo, odpadne baterije in akumulatorje, OEEO in druge
odpadke, za katere velja razširjena odgovornost proizvajalca v skladu z
zakonom, ki ureja varstvo okolja, zagotovljeno ravnanje v skladu s predpisi, ki
urejajo te odpadke,
3.     
gorljive odpadke, ki niso primerni za recikliranje, zagotovljena predelava
v trdno gorivo v skladu s predpisom, ki ureja predelavo nenevarnih odpadkov v
trdno gorivo in njegovo uporabo, ali sežig ali sosežig v skladu s predpisom, ki
ureja sežigalnice odpadkov in naprave za sosežig odpadkov,
4.     
nevarne odpadke zagotovljena obdelava, kot je za posamezne nevarne
odpadke določeno v predpisih, ki urejajo odpadke,
5.     
mešane komunalne odpadke zagotovljena obdelava v okviru obvezne občinske
gospodarske javne službe obdelave mešanih komunalnih odpadkov.
23. člen
(obveščanje uporabnikov)
(1) Izvajalec javne službe mora uporabnike obveščati o
pravilnem ločevanju odpadkov in nujnosti ločevanja odpadkov na izvoru. Oblike
obveščanja so naslednje:
1.     
navodila za ločevanje odpadkov z brošurami in na spletni strani
izvajalca javne službe,
2.     
obvestila in navodila o načinih prepuščanja odpadkov, lahko tudi s
praktičnimi prikazi pri uporabnikih,
3.     
ozaveščevalne aktivnosti v šolah in vrtcih.
(2) Izvajalec javne službe mora uporabnike na svojih
spletnih straneh in najmanj enkrat letno na krajevno običajen način obveščati
o:
1.     
lokacijah zbirnih centrov in terminih, v katerih je mogoče prepuščati
odpadke,
2.     
vrstah odpadkov, ki se prepuščajo po sistemu od vrat do vrat, v
zbiralnicah, premičnih zbiralnicah in zbirnih centrih,
3.     
vrstah odpadkov, ki se prepuščajo kot kosovni odpadki,
4.     
prepuščanju OEEO v skladu s predpisom, ki ureja odpadno električno in
elektronsko opremo,
5.     
prevzemanju odpadkov s premično zbiralnico,
6.     
drugih pogojih za prevzem komunalnih odpadkov.
(3) Izvajalec javne službe mora z informacijami na
svojih spletnih straneh uporabnike seznanjati z:
1.     
ločenim zbiranjem odpadkov v skladu s to uredbo, zlasti o ciljih,
prednostih in koristih takega načina zbiranja,
2.     
hrambo nevarnih in nenevarnih frakcij na način, da ne predstavljajo
nevarnosti za zdravje ljudi ali okolje, pred njihovim prepuščanjem,
3.     
pravilnim prepuščanjem odpadkov v zbiralnicah, premični zbiralnici in
zbirnem centru,
4.     
načinom prepuščanja tistih odpadkov, za katere je zbiranje s posebnim
predpisom urejeno na poseben način, in
5.     
tem, da se nenevarni komunalni odpadki, ki so onesnaženi z nevarnimi
odpadki ali snovmi, prepuščajo kot nevarni komunalni odpadki.
(4) Izvajalec javne
službe mora najpozneje do 31. marca tekočega leta ministrstvu predložiti
poročilo o aktivnostih iz prvega odstavka tega člena, izvedenih v preteklem
koledarskem letu.
IV. NADZOR
24. člen
(inšpekcijski nadzor)
Nadzor nad izvajanjem določb te uredbe, ki se nanašajo na
obveznosti izvajalca javne službe in uporabnika iz dejavnosti, opravlja
inšpekcija, pristojna za varstvo okolja
V. KAZENSKI DOLOČBI
25. člen
(prekrški uporabnika)
(1) Z globo od 3.000 do 10.000 eurov se za prekršek
kaznuje pravna oseba, ki je v skladu s to uredbo izvirni povzročitelj iz
dejavnosti, če:
1.     
ne vodi evidence v skladu s petim odstavkom 4. člena te uredbe,
2.     
ne poroča ministrstvu v skladu s šestim odstavkom 4. člena te
uredbe.
(2) Z globo od 2.000 do 7.000 eurov se za prekršek iz
prejšnjega odstavka kaznuje samostojni podjetnik posameznik oziroma posameznik,
ki samostojno opravlja dejavnost, ki je v skladu s to uredbo izvirni
povzročitelj iz dejavnosti.
(3) Z globo od 1.000 do 2.000 eurov se za prekršek iz
prvega odstavka tega člena kaznuje tudi odgovorna oseba pravne osebe oziroma
odgovorna oseba samostojnega podjetnika posameznika oziroma posameznika, ki
samostojno opravlja dejavnost.
26. člen
(prekrški izvajalca javne službe)
(1) Z globo od 3.000 do 10.000 eurov se kaznuje za
prekršek pravna oseba, ki je v skladu s to uredbo izvajalec javne službe, če:
1.     
zabojnikov ali vreč za zbiranje odpadkov po sistemu od vrat do vrat ne
označi v skladu z drugim odstavkom 8. člena te uredbe,
2.     
ne stehta vseh prevzetih odpadkov v skladu s tretjim odstavkom 8. člena
te uredbe,
3.     
ne zbira mešanih komunalnih odpadkov od sistema od vrat do vrat v skladu
s prvim odstavkom 9. člena te uredbe,
4.     
ne opremi vsakega prevzemnega mesta v skladu s tretjim odstavkom 9. člena
te uredbe,
5.     
ne prevzema odpadkov v skladu s četrtim odstavkom 9. člena te uredbe,
6.     
ne zbira bioloških odpadkov v skladu s prvim odstavkom 10. člena te
uredbe,
7.     
ne opremi vsakega prevzemnega mesta v skladu s tretjim odstavkom 10.
člena te uredbe,
8.     
ne prevzema bioloških odpadkov v skladu s četrtim odstavkom 10. člena te
uredbe,
9.     
ne zbira odpadne embalaže v skladu s prvim ali osmim odstavkom 11. člena
te uredbe,
10.  
ne opremi vsakega prevzemnega mesta v skladu s četrtim odstavkom 11.
člena te uredbe,
11.  
ne prevzema odpadne embalaže v skladu s petim odstavkom 11. člena te
uredbe,
12.  
ne zbira odpadkov v zbiralnici v skladu s prvim odstavkom 12. člena te
uredbe,
13.  
ne prazni zabojnikov v skladu s četrtim odstavkom 13. člena te uredbe,
14.  
ne tehta ali ravna v skladu s petim odstavkom 13. člena te uredbe,
15.  
ne zbira odpadkov v skladu s prvim odstavkom 14. člena te uredbe,
16.  
ne zagotovi prevzemanja odpadkov v skladu s tretjim odstavkom 14. člena
te uredbe,
17.  
ne objavi obvestila na svoji spletni strani oziroma ne pošlje pisnega
obvestila v skladu s četrtim odstavkom 14. člena te uredbe,
18.  
ne prevzema odpadkov v premični zbiralnici v skladu s petim odstavkom
14. člena te uredbe,
19.  
odpadkov ne prevzema za to usposobljena oseba v skladu s četrtim
odstavkom 15. člena te uredbe,
20.  
ne stehta vseh prevzetih odpadkov v skladu s petim odstavkom 15. člena
te uredbe,
21.  
ne prevzema kosovnih odpadkov v skladu s prvim odstavkom 16. člena te
uredbe,
22.  
ne objavi obvestila na svoji spletni strani oziroma ne pošlje pisnega
obvestila v skladu s tretjim odstavkom 16. člena te uredbe,
23.  
na kraju javne prireditve ne zagotovi zabojnikov v skladu s prvim
odstavkom 17. člena,
24.  
ne zbira odpadkov v zbirnem centru v skladu s prvim odstavkom 18. člena,
25.  
ne prevzema odpadkov v zbirnem centru v skladu s sedmim odstavkom 18.
člena,
26.  
odpadkov ne prevzema za to usposobljena oseba v skladu s šestim
odstavkom 19. člena te uredbe,
27.  
ne tehta prevzetih odpadkov v zbirnem centru v skladu s sedmim odstavkom
19. členom te uredbe,
28.  
ne omogoči izvajalcu priprave za ponovno uporabo, da izloči odpadke, ki
so primerni za pripravo za ponovno uporabo, v skladu z osmim odstavkom 19.
člena te uredbe,
29.  
ne odda odpadkov v skladu z devetim odstavkom 19. člena te uredbe,
30.  
ne prevaža odpadkov in ne vzdržuje vozil v skladu z 20. členom te
uredbe,
31.  
ne zagotovi sortirne analize v skladu s prvim in drugim odstavkom 21.
člena,
32.  
ne predloži poročila o sortirni analizi v skladu s petim odstavkom 21.
člena te uredbe,
33.  
ne hrani poročila v skladu s šestim odstavkom 21. člena te uredbe,
34.  
ne odda zbranih odpadkov v nadaljnjo obdelavo v skladu z 22. členom te
uredbe,
35.  
ne obvešča uporabnikov v skladu s 23. členom te uredbe.
(2) Z globo od 2.000 do 7.000 eurov se za prekršek iz
prejšnjega odstavka kaznuje samostojni podjetnik posameznik oziroma posameznik,
ki samostojno opravlja dejavnost, ki je v skladu s to uredbo izvajalec javne
službe zbiranja.
(3) Z globo od 1.000 do 2.000 eurov se za prekršek iz
prvega odstavka tega člena kaznuje tudi odgovorna oseba pravne osebe oziroma
odgovorna oseba samostojnega podjetnika posameznika oziroma posameznika, ki
samostojno opravlja dejavnost.

Priloga
1: Komunalni odpadki, ki se zbirajo v premični zbiralnici
Priloga
2: Komunalni odpadki, ki se zbirajo v zbirnem centru
Priloga
3: Zahteve za zbirni center
Priloga
4: Sortirna analiza
Priloga
5: Obrazec poročila o izvedeni sortirni analizi mešanih komunalnih odpadkov

Uredba o obvezni občinski gospodarski javni
službi zbiranja komunalnih odpadkov (Uradni list RS, št. 33/17) vsebuje naslednje prehodne in
končni določbi:
»VI. PREHODNE IN KONČNI DOLOČBI
27. člen
(obveznosti izvajalcev
javne službe zbiranja)
(1) Izvajalec javne službe, ki na dan uveljavitve te
uredbe izvaja javno službo, mora izvajanje javne službe zbiranja prilagoditi
določbam te uredbe najpozneje v dveh letih od uveljavitve te uredbe.
(2) Izvajalec javne službe izvedbo sortirne analize
prvič zagotovi za leto 2019.
28. člen
(obstoječi zbirni centri)
Ne glede na tretji odstavek 19. člena te uredbe za zbirni
center, ki obratuje na dan uveljavitve te uredbe, ne veljajo zahteve iz 1. in
2. točke iz priloge 3 te uredbe.
29. člen
(obveznost uporabnika)
(1) Uporabnik, ki je pravna oseba, samostojni podjetnik
posameznik ali posameznik, ki samostojno opravlja dejavnost, mora evidenco o
nastajanju in ravnanju odpadkov iz petega odstavka 4. člena te uredbe voditi od
1. januarja 2018.
(2) Uporabnik, ki je pravna oseba, samostojni podjetnik
posameznik ali posameznik, ki samostojno opravlja dejavnost, mora ministrstvu o
nastalih odpadkih v skladu s šestim odstavkom 4. člena te uredbe prvič poročati
za leto 2018.
30. člen
(prenehanje veljavnosti)
Z dnem uveljavitve te uredbe preneha veljati Odredba o
ravnanju z ločeno zbranimi frakcijami pri opravljanju javne službe ravnanja s
komunalnimi odpadki (Uradni list RS, št. 21/01 in 41/04 – ZVO-1).
31. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
obvezni občinski gospodarski javni službi zbiranja komunalnih odpadkov (Uradni
list RS, št. 60/18) spreminja 27. člen uredbe tako, da
se glasi:
»27. člen
(obveznosti izvajalcev
javne službe zbiranja)
(1) Izvajalec javne službe, ki na dan uveljavitve te
uredbe izvaja javno službo, mora izvajanje javne službe zbiranja prilagoditi
določbam te uredbe najpozneje v dveh letih od uveljavitve te uredbe.
(2) Izvajalec javne službe
prilagodi izvajanje javne službe določbi četrtega odstavka 11. člena te uredbe
ob prvi zamenjavi zabojnika oziroma najpozneje do 31. decembra 2025.
(3) Izvajalec javne
službe izvedbo sortirne analize prvič zagotovi za leto 2019, in sicer v obdobju
med 1. januarjem in 31. marcem oziroma med 1. oktobrom in
31. decembrom.«;
ter vsebuje naslednji končni
določbi:
»KONČNI DOLOČBI
8. člen
(prenehanje veljavnosti)
Z dnem uveljavitve te uredbe prenehata
veljati tretji in četrti odstavek 17. člena Uredbe o ravnanju z embalažo in
odpadno embalažo (Uradni list RS, št. 84/06, 106/06, 110/07, 67/11, 68/11 –
popr., 18/14, 57/15, 103/15, 2/16 – popr. in 35/17).
9. člen
(začetek veljavnosti)
Ta uredba začne veljati naslednji dan
po objavi v Uradnem listu Republike Slovenije.«.