1. člen
S tem odlokom se zaradi zajezitve in obvladovanja epidemije
SARS-CoV-2 (COVID-19) določijo pogoji vstopa na območje Republike Slovenije iz
Italijanske republike.
2. člen
(1) Vzpostavijo se štiri kontrolne točke na mejnem
območju na cestnih povezavah z Italijansko republiko, in sicer:
1.     
Vrtojba,
2.     
Fernetiči,
3.     
Škofije,
4.     
Krvavi potok.
(2) Kontrolne točke iz 1., 2. in 3. točke prejšnjega
odstavka so odprte ves čas, kontrolna točka iz 4. točke prejšnjega odstavka pa
od 5. do 23. ure.
(3) Upravljavci cest zagotovijo vzpostavitev ustrezne
signalizacije kontrolnih točk iz prejšnjega odstavka in zaporo vseh drugih
cestnih povezav z Italijansko republiko.
(4) Vlakovni potniški ter mednarodni občasni in linijski
avtobusni promet med Italijansko republiko in Republiko Slovenijo se ne
izvajajo.
(5) Cestni tovorni promet, razen prevoza poštnih
pošiljk, zdravil, zaščitne opreme in medicinskih pripomočkov ter človekoljubne
pomoči, iz Italijanske republike v Republiko Slovenijo, se ne izvaja. Izjema so
tovorna vozila (tovorni promet), katerih končna destinacija je Republika
Slovenija ali so v tranzitu in je dogovorjeno s sosednjo državo, da tovorno
vozilo sprejme.
3. člen
(1) Vstop v Republiko Slovenijo se dovoli tujcu, če
predloži dokazilo v slovenskem, angleškem ali italijanskem jeziku, ki ni
starejše od treh dni, o opravljenem molekularnem laboratorijskem testu na
prisotnost SARS-CoV-2 (COVID-19), s katerim izkaže negativen izvid na
SARS-CoV-2 (COVID-19).
(2) Če tujec dokazila iz prejšnjega odstavka ne
predloži, se mu vstop v Republiko Slovenijo kljub temu dovoli, če:
-       
je njegova telesna temperatura nižja od 37,5 °C in
-       
ne kaže jasnih znakov okužbe zgornjih dihal (kašelj, kihanje, oteženo
dihanje).
(3) Vstop v Republiko Slovenijo se dovoli državljanu
Republike Slovenije in osebi s stalnim ali začasnim prebivališčem v Republiki
Sloveniji. Če ima višjo temperaturo od 37,5 °C ali kaže jasne znake okužbe
zgornjih dihal (kašelj, kihanje, oteženo dihanje) se ga seznani z navodili
Nacionalnega inštituta za javno zdravje.
4. člen
Ta odlok se ne uporablja za državljane Republike Slovenije in
državljane Republike Italije, dvolastnike, ki imajo svoja zemljišča na obeh
straneh državne meje in opravljajo kmetijsko-poljedelska dela.
5. člen
Ta odlok izvajajo zdravstveni delavci in Civilna zaščita
Republike Slovenije ob asistenci Policije.
KONČNI DOLOČBI
6. člen
Z dnem uveljavitve tega odloka preneha veljati Odredba o
določitvi pogojev vstopa v Republiko Slovenijo iz Italijanske republike zaradi
preprečevanja širjenja nalezljive bolezni (Uradni list RS, št. 18/20 in 20/20).
7. člen
Ta odlok začne veljati 19. marca 2020 ob 00:00 uri.
Št. 00717-4/2020
Ljubljana, dne 18. marca 2020
EVA 2020-1711-0007
Vlada Republike Slovenije
Janez Janša
predsednik