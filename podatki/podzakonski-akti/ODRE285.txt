I. SPLOŠNE DOLOČBE
1. člen
Ta odredba določa kriterije za ustanavljanje vrtcev kot
javnih zavodov, vrtcev kot organizacijskih enot in vrtcev kot enote vrtca ter
postopek za spremembo njihovega statusa.
2. člen
V tej odredbi uporabljeni pojmi imajo naslednji pomen: 
-    
samostojni vrtec je vrtec s statusom javnega zavoda; 
-    
organizacijska enota vrtca je vrtec, ki je del javnega
vzgojno-izobraževalnega zavoda ali drugega zavoda; 
-    
enota vrtca je del samostojnega vrtca ali šole oziroma organizacijske
enote vrtca, ki se organizira za izvajanje vzgojnega dela na eni ali več
lokacijah; 
-    
za območja s specifično poselitvijo in za območja z razvojnimi
posebnostmi se po tej odredbi štejejo tista naselja, za katera je v skladu z
zakonom o vzpodbujanju razvoja demografsko ogroženih območij v Republiki
Sloveniji ugotovljeno, da štejejo za demografsko ogrožena območja.
II. KRITERIJI ZA USTANAVLJANJE IN ORGANIZIRANJE POSAMEZNIH
STATUSNIH OBLIK VRTCA
3. člen
Za ustanovitev novih vrtcev kot javnih zavodov in organiziranje
organizacijskih enot vrtcev in enot vrtcev veljajo naslednji kriteriji: 
1.    
Vrtec kot javni zavod se lahko ustanovi, če vrtec deluje z vsaj desetimi
oddelki otrok oziroma ima zagotovljeno vključitev vsaj desetih oddelkov otrok.
Izjemoma se lahko ustanovi vrtec kot javni zavod, če vrtec deluje vsaj z
devetimi oddelki otrok oziroma ima zagotovljeno vključitev vsaj devetih
oddelkov otrok v primeru, kadar demografska gibanja na območju občine za
obdobje petih letih kažejo, da bo vrtec v najmanj dveh letih po ustanovitvi
lahko oblikoval oddelke, ki mu manjkajo do izpolnitve normativa iz prejšnjega
stavka. 
2.    
Vrtec kot organizacijska enota se lahko organizira, če vrtec deluje z
najmanj osmimi oddelki otrok. 
3.    
Enota vrtca se lahko organizira, če vrtec deluje kot del javnega vrtca
oziroma organizacijske enote vrtca na drugi lokaciji oziroma kot del šole na
isti ali drugi lokaciji kot šola. 
Ne glede na določilo prve točke prejšnjega odstavka se na
območjih s specifično poselitvijo in na območjih z razvojnimi posebnostmi vrtec
kot organizacijska enota lahko organizira, če deluje z vsaj šestimi oddelki
otrok. 
Vzgojno-varstvena družina vrtca se šteje za en oddelek otrok.
Oddelek krajšega programa vrtca se šteje za en oddelek otrok.
III. POSTOPEK ZA SPREMEMBO STATUSA VRTCA
4. člen
Za zagotavljanje zadostnega števila prostih mest v vrtcu
občina spremlja demografska gibanja na svojem območju ter pripravi oceno teh
gibanj za obdobje naslednjih petih let. 
Vrtec občini takoj po tem, ko konča s postopkom oblikovanja oddelkov
otrok za naslednje šolsko leto sporoči skupno število otrok in oddelkov, v
okviru katerih bo deloval, in število otrok, ki jih zaradi pomanjkanja prostih
mest ni mogel vključiti. 
V primeru, ko občina ustanoviteljica na podlagi podatkov
ugotovi, da je število oddelkov vrtca že padlo pod število, ki ga kot kriterij
za posamezno statusno obliko določa ta odredba, začne postopek za spremembo
statusa vrtca. 
Spremembo statusa vrtca mora občina ustanoviteljica začeti
tudi v primeru, ko vrtec, ustanovljen kot javni zavod, v roku, ki ga določa 3.
člen te odredbe, ni izpolnil določenega pogoja.
5. člen
Občina ustanoviteljica ne začne postopka o spremembi statusa
vrtca če na podlagi podatkov iz prvega odstavka 4. člena ugotovi, da gre samo
za začasno neizpolnjevanje kriterijev, ki jih za posamezno statusno obliko
vrtca določa ta odredba in ki ne bodo trajali dlje kot dve leti. 
O začasnem neizpolnjevanju kriterijev mora občina obvestiti
Ministrstvo za šolstvo in šport.
6. člen
Občina ustanoviteljica najmanj eno leto pred sprejemom
spremembe akta o ustanovitvi vrtca seznani vrtec, zainteresirane starše in
ministrstvo, pristojno za predšolsko vzgojo o razlogih za spremembo statusa
vrtca in s programom ukrepov, povezanih z načrtovano spremembo.
7. člen
Status vrtca se v primerih, ko niso več izpolnjeni pogoji za
ustanovitev oziroma organiziranje posamezne statusne oblike, ker se je število
oddelkov znižalo pod predpisano mejo, spremeni tako, da se: 
-    
spremeni status samostojnega vrtca kot javnega zavoda v organizacijsko
enoto drugega javnega zavoda oziroma v enoto vrtca, 
-    
spremeni status organizacijske enote vrtca v enoto vrtca, 
-    
ukine enota vrtca.
8. člen
Kadar v kraju preneha delovati edina enota vrtca ali oddelek
vrtca, je občina ustanoviteljica dolžna v dogovoru s starši, zagotoviti
vključitev otrok v druge vrtce.
9. člen
V primeru, da samostojni vrtec presega najvišje število
oddelkov, ki jih določa zakon, mora občina ustanoviteljica spremeniti akt o
ustanovitvi vrtca najkasneje v roku enega leta po ugotovljeni prekoračitvi
zgornjega števila oddelkov. Izjemoma ni treba spreminjati organizacije vrtca,
če demografska gibanja v občini kažejo, da gre le za začasno povečanje, ki ne
bo trajalo dlje kot dve leti. 
O tem mora obvestiti Ministrstvo za šolstvo in šport.
10. člen
Če vrtec deluje že dalj kot tri leta v statusni obliki, za
katero ne izpolnjuje kriterijev, ki jih določa ta odredba, občina
ustanoviteljica vrtca pa ni začela s postopkom za spremembo njegovega statusa,
Ministrstvo za šolstvo in šport občini določi šestmesečni rok za sprejem
spremembe akta o ustanovitvi vrtca. Če občina v postavljenem roku ne sprejme
akta, Ministrstvo za šolstvo in šport ravna v skladu z določili, ki urejajo
nadzor državnih organov nad zakonitostjo dela organov občin, kot to določa
zakon o lokalni samoupravi. 
Določilo prejšnjega odstavka se smiselno uporablja tudi v
primeru iz 9. člena odredbe.
IV. PREHODNE IN KONČNE DOLOČBE
11. člen
Določba iz 9. člena te odredbe se začne uporabljati v šol. l.
2003/2004.
12. člen
Oddelek programa priprave na osnovno šolo, ki se izvaja izven
dnevnega oziroma poldnevnega programa, se do prenehanja veljavnosti določb
zakona o vzgoji in varstvu predšolskih otrok (Uradni list SRS, št. 5/80), ki se
nanašajo na pripravo na osnovno šolo, šteje za en oddelek otrok.
13. člen
Ta odredba začne veljati petnajsti dan po objavi v Uradnem
listu RS.
Št. 601-14/99
Ljubljana, dne 9. februarja 1999.
dr. Slavko Gaber l. r. 
Minister 
za šolstvo in šport