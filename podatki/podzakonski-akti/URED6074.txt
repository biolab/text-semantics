I. SPLOŠNE DOLOČBE
1. člen
(vsebina)
Ta uredba določa skupine in vrste
dopolnilnih dejavnosti na kmetiji (v nadaljnjem besedilu: dopolnilna
dejavnost), njihove značilnosti in obseg, vsebino vloge za pridobitev
dovoljenja za opravljanje dopolnilne dejavnosti na kmetiji, vpis v register
kmetijskih gospodarstev, podrobnejše pogoje za opravljanje dopolnilnih
dejavnostih, nadzor in sankcije za kršitve.
2. člen
(pomen izrazov)
Izrazi, uporabljeni v tej uredbi, imajo
naslednji pomen:
1.     
Lastni izdelek je izdelek, ki je izdelan iz lastne surovine, pridelane
na kmetiji, in predelane na tej ali drugi kmetiji, ki ima registriran obrat v
skladu s predpisi, ki urejajo predelavo v obratih.
2.     
Izdelek z druge kmetije je lastni izdelek druge kmetije.
3.     
Tehnološke surovine so surovine, uporabljene v skladu z recepturo in
sicer kmetijski pridelki, ki se na lokalnem trgu ne pridelujejo, in izdelki, ki
se ne pridelujejo na kmetijah na lokalnem trgu, zlasti sladkor, riž, začimbe,
sol.
3. člen
(skupine in vrste dopolnilnih dejavnosti)
(1) Na kmetiji se lahko opravljajo
naslednje skupine dopolnilnih dejavnosti:
1.     
predelava primarnih kmetijskih pridelkov, gozdnih sadežev in zelišč;
2.     
predelava gozdnih lesnih sortimentov;
3.     
prodaja kmetijskih pridelkov in izdelkov s kmetij;
4.     
vzreja in predelava vodnih organizmov;
5.     
turizem na kmetiji;
6.     
dejavnost, povezana s tradicionalnimi znanji na kmetiji, storitvami
oziroma izdelki;
7.     
predelava rastlinskih odpadkov ter proizvodnja in prodaja energije iz
obnovljivih virov;
8.     
storitve s kmetijsko in gozdarsko mehanizacijo in opremo, zakol živali
ter ročna dela;
9.     
svetovanje in usposabljanje v zvezi s kmetijsko, gozdarsko in dopolnilno
dejavnostjo.
(2) Vrste dopolnilnih dejavnosti so
določene v skladu s predpisom, ki ureja standardno klasifikacijo dejavnosti (v
nadaljnjem besedilu: SKD).
4. člen
(splošno)
(1) Na kmetiji se lahko opravlja več
vrst dopolnilnih dejavnosti.
(2) Na kmetiji se lahko za isto vrsto
dopolnilne dejavnosti določi samo en nosilec dopolnilne dejavnosti.
(3) Na kmetiji lahko dopolnilno
dejavnost poleg nosilca dopolnilne dejavnosti izvajajo tudi člani kmetije in
zaposleni na kmetiji, ki so vpisani v register kmetijskih gospodarstev (v
nadaljnjem besedilu: RKG).
(4) Dopolnilna dejavnost se lahko
začne izvajati po dokončnosti dovoljenja za opravljanje dopolnilne dejavnosti
na kmetiji (v nadaljnjem besedilu: dovoljenje) in ko so izpolnjeni vsi pogoji,
ki jih za začetek opravljanja posamezne dopolnilne dejavnosti določajo področni
predpisi.
II. DOVOLJENJE ZA OPRAVLJANJE DOPOLNILNIH DEJAVNOSTI
5. člen
(pogoji za pridobitev dovoljenja)
(1) Kmetija, na kateri se opravlja
dopolnilna dejavnost, mora imeti v uporabi najmanj en hektar primerljivih
kmetijskih površin.
(2) Ne glede na določbo prejšnjega
odstavka kmetiji, na kateri se opravljajo dopolnilne dejavnosti, povezane s
čebelarstvom, predelavo medu in čebeljih pridelkov ter apiturizmom, ni treba
imeti v uporabi najmanj enega hektara primerljivih kmetijskih površin, mora pa
imeti vpisanih najmanj 10 čebeljih družin v register čebelnjakov v skladu s
predpisom, ki ureja register čebelnjakov.
(3) Za izračun primerljivih kmetijskih
površin se upoštevajo prijavljene grafične enote rabe zemljišča kmetijskega
gospodarstva (v nadaljnjem besedilu: GERK) v RKG. Glede na različne vrste
dejanske rabe GERK se za en hektar primerljivih kmetijskih površin šteje:
-       
1 ha njiv (raba 1100 in 1180);
-       
2 ha travnikov ali ekstenzivnih ali travniških sadovnjakov (raba 1222 in
1300);
-       
0,3 ha intenzivnih sadovnjakov, vinogradov, oljčnikov, matičnjakov,
hmeljišč ali rastlinjakov (raba 1221, 1211, 1230, 1212, 1240, 1160 in 1190) ali
-       
6 ha drugih površin (raba 1800, 1430, 1420 in 1600).
(4) Za opravljanje dopolnilne
dejavnosti predelava primarnih kmetijskih pridelkov in zelišč, prodaja
pridelkov in izdelkov s kmetij oziroma turizem na kmetiji mora nosilec kmetije,
na kateri se bo opravljala dopolnilna dejavnost, pred oddajo vloge za izdajo
dovoljenja v predpisanem roku vložiti zbirno vlogo po predpisih, ki urejajo
izvedbo letnih ukrepov kmetijske politike (v nadaljnjem besedilu; zbirna
vloga). Zbirno vlogo mora nosilec kmetije vložiti v letu oddaje vloge za izdajo
dovoljenja oziroma če je vloga vložena pred rokom, predpisanim za oddajo zbirne
vloge, v letu pred oddajo vloge za izdajo dovoljenja.
(5) Ne glede na prejšnji odstavek za
kmetijo brez kmetijskih površin oddaja zbirne vloge ni obvezna v primeru
opravljanja dopolnilne dejavnosti, povezane s čebelarstvom, predelave medu in čebeljih
pridelkov ter apiturizma, mora pa biti nosilec dopolnilne dejavnosti vpisan v
register čebelnjakov in mora sporočati podatke v skladu s predpisom, ki ureja
označevanje čebelnjakov.
(6) Za opravljanje dopolnilne
dejavnosti predelava gozdnih sadežev iz 15. točke prvega odstavka 10. člena,
predelava gozdnih lesnih sortimentov iz 11. člena in proizvodnja in prodaja
energije iz lesne biomase iz 2. točke prvega odstavka 19. člena te uredbe
morajo imeti člani kmetije poleg površin iz prvega odstavka tega člena v lasti
še najmanj 6,0 ha gozda. Za opravljanje dopolnilne dejavnosti domača
suhorobarska galanterija in nadaljevanje stare suhorobarske dediščine iz
8. točke prvega odstavka 18. člena te uredbe morajo imeti člani kmetije
poleg površin iz prvega odstavka tega člena v lasti najmanj 2,0 ha gozda.
(7) Za opravljanje dopolnilne
dejavnosti vzreja in predelava vodnih organizmov iz 13. člena te uredbe, morajo
imeti člani kmetije poleg površin iz prvega odstavka tega člena v uporabi vodno
zemljišče, ki je vpisano v centralni register objektov akvakulture in
komercialnih ribnikov.
6. člen
(vloga)
(1) Vlagatelj v vlogi za izdajo
dovoljenja navede:
-       
ime in priimek nosilca dopolnilne dejavnosti, rojstni datum in naslov;
-       
kontaktne podatke (telefon oziroma elektronska pošta), če vlagatelj to
želi;
-       
lokacijo, na kateri se bo opravljala dopolnilna dejavnost, in
identifikacijsko številko kmetijskega gospodarstva (v nadaljnjem besedilu:
KMG-MID) te kmetije;
-       
vrsto ali vrste dopolnilnih dejavnosti;
-       
časovno obdobje opravljanja dopolnilne dejavnosti (v mesecih) v primeru
opravljanja sezonske dopolnilne dejavnosti.
(2) Če je vlagatelj član kmetije, na
kateri se bo opravljala dopolnilna dejavnost, mora k vlogi priložiti soglasje
nosilca kmetije, da lahko na kmetiji opravlja na vlogi navedene dopolnilne
dejavnosti.
(3) Če gre za opravljanje dopolnilne
dejavnosti iz prvega odstavka 18. člena te uredbe, je treba k vlogi priložiti
strokovno mnenje iz tretjega odstavka 18. člena te uredbe.
(4) Če gre za predpisano
usposobljenost iz drugega odstavka 21. člena te uredbe, je treba k vlogi
priložiti tudi potrdilo o zahtevani usposobljenosti.
7. člen
(vpis v RKG)
(1) Upravna enota podatke o izdanem
dovoljenju vpiše v RKG. Vpišejo se nosilec dopolnilne dejavnosti, vrste dopolnilnih
dejavnosti in pogoji za opravljanje posamezne vrste dopolnilne dejavnosti,
določeni s to uredbo.
(2) V RKG se vpiše tudi letni dohodek
iz dopolnilnih dejavnosti, ki ga nosilec dopolnilne dejavnosti sporoči v skladu
s šestim odstavkom 101. člena Zakona o kmetijstvu (Uradni list RS, št. 45/08,
57/12, 90/12 – ZdZPVHVVR in 26/14; v nadaljnjem besedilu: ZKme-1).
8. člen
(prenehanje veljavnosti dovoljenja)
(1) Upravna enota po uradni dolžnosti
ali na predlog pristojnega inšpektorja razveljavi dovoljenje, če niso več
izpolnjeni pogoji iz te uredbe, ZKme-1 oziroma področnih predpisov, in
dovoljenje izbriše iz RKG.
(2) Dovoljenje se razveljavi in
izbriše iz RKG tudi na zahtevo nosilca dopolnilne dejavnosti ali če nosilec
kmetije prekliče soglasje za opravljanje dopolnilne dejavnosti.
(3) Upravna enota o razveljavitvi ali
prenehanju veljavnosti dovoljenja obvesti Finančno upravo Republike Slovenije
in Agencijo Republike Slovenije za javnopravne evidence in storitve.
III. OPRAVLJANJE DOPOLNILNIH DEJAVNOSTI
9. člen
(povezava s primarno dejavnostjo)
(1) Če je s to uredbo za opravljanje
dopolnilne dejavnosti predpisan določen delež lastnih surovin, oziroma povezava
s primarno kmetijsko oziroma primarno gozdarsko dejavnostjo, se ta delež
oziroma povezava ugotavlja na podlagi:
-       
obsega površin v RKG;
-       
staleža živali v registrih živali, ki se vodijo v skladu s predpisi, ki
urejajo živinorejo;
-       
prijavljenih površin in vrst kmetijskih rastlin na teh površinah oziroma
staleža živali v zbirni vlogi, ki jo nosilec kmetije vsako leto vloži v skladu
s četrtim odstavkom 5. člena te uredbe;
-       
vpisa v centralni register objektov akvakulture in komercialnih
ribnikov;
-       
obsega gozdnih zemljišč na podlagi zemljiškega katastra;
-       
povezanosti kmetije z vinogradom iz registra vinogradov oziroma
-       
vodenja evidenc, določenih v tej uredbi.
(2) Ne glede na prejšnji odstavek za
kmetijo brez kmetijskih površin oddaja zbirne vloge ni obvezna v primeru
opravljanja dopolnilne dejavnosti, povezane s čebelarstvom, predelave medu in
čebeljih pridelkov ter apiturizma, mora pa biti nosilec dopolnilne dejavnosti
vpisan v register čebelnjakov in mora sporočati podatke v skladu s predpisom,
ki ureja označevanje čebelnjakov.
10. člen
(opravljanje dopolnilne dejavnosti
predelava primarnih kmetijskih pridelkov, gozdnih sadežev in zelišč)
(1) Med dopolnilne dejavnosti
predelava primarnih kmetijskih pridelkov, gozdnih sadežev in zelišč (v
nadaljnjem besedilu: predelava) spadajo naslednje dejavnosti z naslednjimi
dodatnimi pogoji:
1.     
proizvodnja moke in drugih mlevskih izdelkov (kosmiči, kaše zdrob ipd.)
(SKD 10.610 Mlinarstvo);
2.     
peka kruha in potic (SKD 10.710 Proizvodnja kruha, svežega peciva in
slaščic);
3.     
proizvodnja testenin (SKD 10.730 Proizvodnja testenin);
4.     
peka peciva in slaščic (SKD 10.710 Proizvodnja kruha, svežega peciva in
slaščic);
5.     
peka sadnega kruha (kruha z dodatki sadja ipd.), trajnega peciva,
kolačev z dodatki (SKD 10.720 Proizvodnja prepečenca in piškotov; proizvodnja
trajnega peciva in slaščic);
6.     
proizvodnja rastlinskega olja (SKD 10.410 Proizvodnja olja in maščob): v
to skupino spada proizvodnja oljčnega, sojinega, orehovega, sončničnega olja,
olja ogrščice, gorčičnega, lanenega olja, bučnega olja idr.;
7.     
predelava in konzerviranje krompirja (SKD 10.310 Predelava in
konzerviranje krompirja);
8.     
proizvodnja sadnih in zelenjavnih sokov (SKD 10.320 Proizvodnja sadnih
in zelenjavnih sokov);
9.     
predelava in konzerviranje sadja in zelenjave (SKD 10.390 Druga
predelava in konzerviranje sadja in zelenjave): v to skupino spada predelava
zelenjave, sadja, grozdja (ne za vino); zlasti proizvodnja marmelade, kompotov,
namazov, konzerviranje surovin, sušenje surovin;
10.  
proizvodnja kisa (SKD 10.840 Proizvodnja začimb, dišav in drugih
dodatkov);
11.  
predelava mesa (SKD 10.130 Proizvodnja mesnih izdelkov);
12.  
predelava mleka (SKD 10.510 Mlekarstvo in sirarstvo);
13.  
predelava medu, cvetnega prahu, matičnega mlečka, propolisa, in voska
(SKD 10.890 Proizvodnja drugih prehrambenih izdelkov, drugje nerazvrščenih);
14.  
predelava zelišč (SKD 10.830 Predelava čaja in kave, SKD 10.840
Proizvodnja začimb, dišav in drugih dodatkov in SKD 10.390 Druga predelava in
konzerviranje sadja in zelenjave): kmetija mora imeti v uporabi najmanj 0,1 ha površin
z zelišči. Ne glede na določbe drugega odstavka tega člena ni treba
zagotavljati 50 odstotkov količin lastnih surovin v izdelku;
15.  
predelava gozdnih sadežev (SKD 10.390 Druga predelava in konzerviranje
sadja in zelenjave): v to skupino spada predelava samoniklih gliv, kostanja,
žira, želoda, borovnic in drugih sadežev. Ne glede na določbe drugega odstavka
tega člena ni treba zagotavljati 50 odstotkov količin lastnih surovin v
izdelku;
16.  
proizvodnja žganih pijač (SKD 11.010 Proizvodnja žganih pijač);
17.  
proizvodnja piva in medenega piva (SKD 11.050 Proizvodnja piva);
18.  
proizvodnja drugih fermentiranih pijač, sadnih vin, medice in peneče
medice (SKD 11.030 Proizvodnja sadnih vin in podobnih fermentiranih pijač);
19.  
proizvodnja medenih likerjev in tinkture iz propolisa (SKD 11.010
Proizvodnja žganih pijač): za predelavo teh izdelkov ne veljajo določbe drugega
odstavka tega člena o zagotovitvi 50 odstotkov količin lastnih surovin v
izdelku. Zagotovljen mora biti lasten primarni čebelji pridelek. Žganje se
lahko kupi na drugih kmetijah, ki imajo dovoljenje za opravljanje dopolnilne
dejavnosti proizvodnja žganih pijač.
(2) Za opravljanje dopolnilne
dejavnosti predelava mora kmetija pridelati najmanj 50 odstotkov količin
lastnih surovin v izdelku, do 50 odstotkov količin surovin v izdelku pa lahko
dokupi z drugih kmetij.
(3) Kot lastne surovine iz prejšnjega
odstavka se štejejo zlasti: jajca, sadje, zelenjava, poljščine, žive živali,
meso, mleko, med, cvetni prah, matični mleček. Voda se po tej uredbi ne šteje
kot surovina.
(4) Nosilec dopolnilne dejavnosti
lahko dokupuje surovine na lokalnem trgu od drugih kmetij, ki v tekočem letu
vložijo zbirno vlogo v skladu s četrtim odstavkom 5. člena te uredbe ali so
vpisani v registru čebelnjakov v skladu z drugim odstavkom 5. člena te uredbe.
(5) Izven kmetij je dovoljen nakup
tehnoloških surovin v skladu s proizvodno specifikacijo ali recepturo in nakup
embalaže.
(6) Nosilec dopolnilne dejavnosti mora
voditi evidenci A in B iz priloge I, ki je sestavni del te uredbe. Evidence je
treba hraniti deset let od poslovnega dogodka.
(7) Dopolnilna dejavnost predelava se
opravlja na naslovu kmetije ali na naslovu nosilca kmetije.
(8) Če ima nosilec dopolnilne
dejavnosti dovoljenje za opravljanje dopolnilne dejavnosti predelava in prodaja
izdelke iz te dopolnilne dejavnosti, dovoljenje za opravljanje dopolnilne
dejavnosti prodaja iz 12. člena te uredbe za te izdelke ni potrebno. Na vidnem
mestu prodaje mora biti označeno, da so izdelki s kmetije nosilca dopolnilne
dejavnosti predelava.
11. člen
(opravljanje dopolnilne dejavnosti
predelava gozdnih lesnih sortimentov)
(1) Med dopolnilne dejavnosti
predelava gozdnih lesnih sortimentov spadajo naslednje dejavnosti z naslednjimi
dodatnimi pogoji:
1.     
izdelava lesnih briketov in pelet (SKD 16.290 Proizvodnja drugih
izdelkov iz lesa, plute, slame in protja);
2.     
izdelava lesene embalaže (SKD 16.240 Proizvodnja lesene embalaže);
3.     
izdelava žaganega, skobljanega in impregniranega lesa (deske, tramovi),
izdelava drogov, kolov, železniških pragov (SKD 16.100 Žaganje, skobljanje in
impregniranje lesa);
4.     
izdelava enostavnih izdelkov iz lesa (SKD 16.290 Proizvodnja drugih
izdelkov iz lesa, plute, slame in protja): v to skupino spada zlasti izdelava
kompostnikov, vrtnih klopi in miz, ptičnice, valilnice, okvirji za satnice,
struženi izdelki, ograje iz brun;
5.     
izdelava drv iz kupljenih gozdnih lesnih sortimentov in izdelava lesnih
sekancev v predelovalnem obratu ali za proizvodnjo energije iz kupljenih
gozdnih lesnih sortimentov (SKD 02.200 Sečnja).
(2) Lastne surovine morajo obsegati
najmanj 20 odstotkov količine potrebnih surovin, do 80 odstotkov količin
surovin v izdelku pa se lahko dokupi z drugih kmetij. Izven kmetij je dovoljen
nakup dodatnega pritrdilnega materiala, ki je potreben za predelavo gozdnih
lesnih sortimentov, zlasti lepilo, vijaki, sponke ipd.
(3) Dopolnilna dejavnost predelava
gozdnih lesnih sortimentov se opravlja na naslovu kmetije, na naslovu nosilca
kmetije ali na gozdnih površinah, ki so v lasti članov kmetije.
(4) Nosilec dopolnilne dejavnosti mora
voditi evidenci A in B iz priloge I te uredbe. Podatki iz evidence A morajo
izkazovati količine lastnih surovin, količine surovin z drugih kmetij in
pritrdilni material. Evidence je treba hraniti deset let od poslovnega dogodka.
(5) Če ima nosilec dopolnilne
dejavnosti dovoljenje za opravljanje dopolnilne dejavnosti predelava gozdnih
lesnih sortimentov in prodaja izdelke iz te dopolnilne dejavnosti, dovoljenje
za opravljanje dopolnilne dejavnosti prodaja iz 12. člena te uredbe za te
izdelke ni potrebno.
12. člen
(opravljanje dopolnilne dejavnosti prodaja
kmetijskih pridelkov in izdelkov s kmetij)
(1) Med dopolnilne dejavnosti prodaja
kmetijskih pridelkov in izdelkov s kmetij (v nadaljnjem besedilu: prodaja)
spadajo naslednje dejavnosti z naslednjimi dodatnimi pogoji:
1.     
prodaja na kmetiji (SKD 47.990 Druga trgovina na drobno zunaj prodajaln,
stojnic in tržnic): v to skupino spada prodaja končnemu potrošniku lastnih
pridelkov in izdelkov ter pridelkov in izdelkov z drugih kmetij, če ima druga
kmetija dovoljenje za opravljanje dopolnilne dejavnosti predelava;
2.     
prodaja na lokalnem trgu (SKD 47.810 Trgovina na drobno na stojnicah in
tržnicah z živili, pijačami in tobačnimi izdelki): v to skupino spada prodaja
končnemu potrošniku na tržnicah, prodaja na premičnih prodajnih objektih,
prodaja od vrat do vrat in prodaja na sejmih in prireditvah. Prodajajo se
lastni pridelki in izdelki ter pridelki in izdelki z drugih kmetij, če ima
druga kmetija dovoljenje za opravljanje dopolnilne dejavnosti predelava;
3.     
prodaja fizičnim in pravnim osebam za končno potrošnjo (SKD 47.990 Druga
trgovina na drobno zunaj prodajaln, stojnic in tržnic): v to skupino spada
prodaja fizičnim osebam, javnim zavodom in gostinskim obratom.
(2) Za opravljanje dopolnilne
dejavnosti prodaja mora delež prodanih lastnih kmetijskih pridelkov in izdelkov
znašati najmanj 30 odstotkov količine celotne prodaje v okviru dopolnilne
dejavnosti prodaja, do 70 odstotkov količine pa je lahko z drugih kmetij. Ne
glede na navedeno se lahko v primeru prodaje iz tretje točke prejšnjega
odstavka prodajajo izključno lastni pridelki in izdelki.
(3) Zahtevani delež lastnih kmetijskih
pridelkov in izdelkov iz prejšnjega odstavka se zagotavlja v koledarskem letu.
(4) Pri prodaji kmetijskih pridelkov
in izdelkov je treba voditi evidenco C-1 iz priloge I te uredbe o lastnih in
kupljenih pridelkih in izdelkih na letni ravni. V evidenco C-2 iz
priloge I te uredbe se dnevno po končani prodaji vpišejo prodane količine.
Evidenci morajo biti priloženi vsi računi. Evidence je treba hraniti deset let
od poslovnega dogodka.
(5) Pri opravljanju dopolnilne
dejavnosti prodaja mora biti na vidnem mestu jasno označeno, kateri pridelki in
izdelki so z lastne kmetije in kateri z druge kmetije (naziv in naslov
kmetije).
13. člen
(opravljanje dopolnilne dejavnosti vzreja
in predelava vodnih organizmov)
(1) Med dopolnilne dejavnosti vzreja
in predelava vodnih organizmov spadata naslednji dejavnosti z naslednjimi dodatnimi
pogoji:
1.     
vzreja vodnih organizmov (SKD 03.220 Gojenje sladkovodnih organizmov):
količina vzrejenih vodnih organizmov je lahko največ 5.000 kg letno;
2.     
predelava vodnih organizmov (SKD 10.200 Predelava in konzerviranje rib,
rakov in mehkužcev): količina predelanih vodnih organizmov je lahko največ
10.000 kg letno, pri čemer mora biti najmanj 50 odstotkov vodnih organizmov iz
lastne vzreje. Med predelavo vodnih organizmov spadajo zlasti filetiranje,
dimljenje, prekajevanje, mariniranje.
(2) Nosilec dopolnilne dejavnosti mora
voditi evidenci A in B iz priloge I te uredbe. Evidence je treba hraniti deset
let od poslovnega dogodka.
(3) Dopolnilna dejavnost vzreja in
predelava vodnih organizmov se opravlja na naslovu kmetije ali na naslovu
nosilca kmetije.
(4) Če ima nosilec dopolnilne
dejavnosti dovoljenje za opravljanje dopolnilne dejavnosti vzreja in predelava
vodnih organizmov in prodaja izdelke iz te dopolnilne dejavnosti, dovoljenje za
opravljanje dopolnilne dejavnosti prodaja iz prejšnjega člena za te izdelke ni
potrebno. Na vidnem mestu prodaje mora biti označeno, da so izdelki s kmetije
nosilca dopolnilne dejavnosti vzreja in predelava vodnih organizmov.
14. člen
(opravljanje dopolnilne dejavnosti turizem
na kmetiji)
(1) Med dopolnilne dejavnosti turizem
na kmetiji, ki je gostinska dejavnost, spadajo naslednje dejavnosti:
1.     
turistična kmetija z nastanitvijo (SKD 55.202 Turistične kmetije s
sobami) oziroma kampiranjem (SKD 55.300 Dejavnost avtokampov, taborov);
2.     
izletniška kmetija (SKD 56.105 Turistične kmetije brez sob);
3.     
vinotoč (SKD 56.105 Turistične kmetije brez sob);
4.     
osmica (SKD 56.105 Turistične kmetije brez sob).
(2) Za opravljanje dopolnilne
dejavnosti turizem na kmetiji mora kmetija, ki nudi hrano, zagotoviti najmanj
50 odstotkov vrednosti lastnih surovin, ki so predmet ponudbe. Do 25 odstotkov
vrednosti ponudbe lahko kmetija zagotovi z dokupom osnovnih surovin, ki so
pridelane na drugih kmetijah z lokalnega trga ali ki so predelane na drugih
kmetijah, ki imajo dopolnilno dejavnost predelava. Če nakup ni neposredno
izveden na kmetiji, mora biti iz računa ali prevzema razviden izvor surovine.
Do 25 odstotkov vrednosti ponudbe lahko kmetija dokupi surovine in izdelke v
prosti prodaji.
(3) Ne glede na prejšnji odstavek
morajo gorsko višinske kmetije zagotoviti najmanj 40 odstotkov vrednosti
lastnih surovin, ki so predmet ponudbe. Do 35 odstotkov vrednosti ponudbe lahko
kmetija zagotovi z dokupom osnovnih surovin, ki so pridelane na drugih kmetijah
z lokalnega trga ali ki so predelane na drugih kmetijah, ki imajo dopolnilno
dejavnost predelava. Če nakup ni neposredno izveden na kmetiji, mora biti iz
računa ali prevzema razviden izvor surovine. Do 25 odstotkov vrednosti ponudbe
lahko kmetija dokupi surovine v prosti prodaji.
(4) Na vidnem mestu ponudbe mora biti
označen izvor surovin (lastna kmetija, druga kmetija iz drugega ali tretjega
odstavka tega člena oziroma surovine v prosti prodaji).
(5) Nosilec dopolnilne dejavnosti mora
voditi evidenco D iz priloge I te uredbe. Podatki iz evidence D morajo izkazovati
delež vrednosti lastnih surovin, delež vrednosti surovin iz drugih kmetij in
delež vrednosti surovin v prosti prodaji. Evidence je treba hraniti deset let
od poslovnega dogodka.
(6) V okviru dopolnilne dejavnosti
turizem na kmetiji se lahko nudijo sok, vino, jabolčnik in žgane pijače s
kmetije ali drugih kmetij. Nudijo se lahko tudi pivo, ustekleničena voda,
mineralna voda, kakav, čaj in kava, za katere se ne upoštevajo omejitve iz
drugega oziroma tretjega odstavka tega člena.
15. člen
(opravljanje dopolnilne dejavnosti
turistična kmetija z nastanitvijo oziroma kampiranjem)
(1) Prostori, namenjeni opravljanju
dopolnilne dejavnosti turistična kmetija z nastanitvijo oziroma kampiranjem,
morajo biti urejeni v objektih, ki jih ima nosilec kmetije ali člani kmetije,
na kateri se opravlja kmetijska dejavnost v lasti, v najmanj desetletnem najemu
ali ima vpisano stavbno pravico za najmanj deset let.
(2) Turistična kmetija z nastanitvijo
lahko gostu nudi nočitev v obliki urejenih sob, apartmajev ali prostora za kampiranje.
(3) Na turističnih kmetijah z
nastanitvijo je lahko v sobah in apartmajih največ 30 ležišč.
(4) Nastanitvene zmogljivosti so lahko
na naslovu kmetije, na kateri se opravlja dopolnilna dejavnost turistična
kmetija z nastanitvijo oziroma kampiranjem in v vinogradu, ki pripada kmetiji,
ki opravlja dopolnilno dejavnost turistična kmetija z nastanitvijo oziroma
kampiranjem, če je vinograd vpisan v register vinogradov v skladu s predpisom,
ki ureja vino.
(5) Na turistični kmetiji z
nastanitvijo s prostorom za kampiranje je dovoljeno kampiranje za največ 30
oseb.
(6) Nosilec dopolnilne dejavnosti
izkaže evidenco gostov z izpisom iz knjige gostov.
16. člen
(opravljanje dopolnilne dejavnosti
izletniška kmetija, vinotoč, osmica)
(1) Na izletniških kmetijah je lahko
največ 60 sedežev pred objektom, 60 sedežev v objektu in največ 60 gostov
naenkrat. Če ima ta kmetija tudi dovoljenje za opravljanje turizma na kmetiji z
nastanitvijo, se v število gostov ne šteje število nastanitvenih gostov iz
prejšnjega člena. Nosilec dopolnilne dejavnosti mora voditi evidenco F iz
priloge I te uredbe. Evidence je treba hraniti deset let od poslovnega dogodka.
(2) Na kmetiji, na kateri se opravlja
dopolnilna dejavnost vinotoč, lahko ne glede na drugi in tretji odstavek 14.
člena te uredbe nudijo hladne prigrizke, kruh in pecivo, te kmetije ali druge
kmetije, če imajo dovoljenje za opravljanje dopolnilne dejavnosti predelava. Ne
glede na šesti odstavek 14. člena te uredbe se lahko nudi le vino iz lastne
pridelave, dokupi pa se lahko ustekleničena naravna in mineralna voda. Nosilec
dopolnilne dejavnosti mora voditi evidenco E iz priloge I te uredbe. Evidence
je treba hraniti deset let od poslovnega dogodka.
(3) V vinotočih je lahko največ 60
sedežev pred objektom, 60 sedežev v objektu in največ 60 gostov naenkrat.
(4) Na kmetiji, na kateri se opravlja
dopolnilna dejavnost osmica, se lahko ne glede na šesti odstavek 14. člena te
uredbe nudi le vino iz lastne pridelave, dokupi pa se lahko ustekleničena
naravna in mineralna voda. Na kmetiji, na kateri se opravlja dopolnilna
dejavnost osmica, lahko ne glede na drugi in tretji odstavek 14. člena te
uredbe nudijo eno krajevno značilno toplo jed (kakor so na primer jota,
štruklji in podobne jedi), hladne prigrizke, kruh in pecivo, te kmetije ali
druge kmetije, če imajo dovoljenje za opravljanje dopolnilne dejavnosti
predelava. Nosilec dopolnilne dejavnosti mora voditi evidenco E iz priloge I te
uredbe. Evidence je treba hraniti deset let od poslovnega dogodka.
(5) Na kmetiji, na kateri se opravlja
dopolnilna dejavnost vinotoč in osmica, se ne smejo opravljati druge vrste dopolnilne
dejavnosti turizem na kmetiji.
(6) Na kmetiji, na kateri se opravlja
dopolnilna dejavnost osmica, lahko prodajajo in strežejo hrano in pijačo največ
dvakrat na leto do deset dni. Nosilec dopolnilne dejavnosti osmica mora
najpozneje 14 dni pred začetkom prodaje in strežbe hrane in pijače najaviti
svoje odprtje inšpektoratu, pristojnemu za kmetijstvo, da se pregleda
pripravljena količina surovin za ponudbo (kmetijski pridelki in izdelki).
(7) Dopolnilne dejavnosti izletniška
kmetija, vinotoč in osmica se opravljajo na naslovu kmetije ali na naslovu nosilca
kmetije ali zidanice.
17. člen
(opravljanje dopolnilne dejavnosti
negostinska turistična dejavnost)
(1) Med dopolnilne dejavnosti
negostinska turistična dejavnost spadajo naslednje dejavnosti z naslednjimi
dodatnimi pogoji:
1.     
prevoz potnikov z vprežnimi vozili in traktorji (SKD 49.391 Medkrajevni
in drug cestni potniški promet): kmetija mora zagotoviti najmanj dve lastni
živali ali traktor in vozilo za prevoz potnikov;
2.     
ježa živali (SKD 93.190 Druge športne dejavnosti): kmetija mora
zagotoviti najmanj dve lastni živali za ježo;
3.     
oddajanje površin za piknike (SKD 93.299 Druge nerazvrščene dejavnosti
za prosti čas): kmetija mora zagotoviti posebna mesta za kurišča, zavarovana
pred požarom, in sanitarije za goste;
4.     
muzeji in tematske zbirke (SKD 91.020 Dejavnost muzejev): muzeji in
tematske zbirke morajo biti povezani z dejavnostjo kmetije;
5.     
tematski parki (SKD 93.210 Dejavnost zabaviščnih parkov): tematski parki
morajo biti povezani z dejavnostjo kmetije;
6.     
apiturizem (SKD 68.200 Oddajanje in obratovanje lastnih ali najetih
nepremičnin): čebelar mora zagotoviti lasten čebelnjak oziroma stojišče s
čebeljimi panji. Čebelar mora imeti najmanj 10 čebeljih družin. Čebelar mora
zagotoviti sanitarije za goste;
7.     
športni ribolov na vodnih površinah na kmetiji (SKD 03.120 Sladkovodno
ribištvo): kmetija mora zagotoviti sanitarije za goste.
(2) Nosilec dopolnilne dejavnosti mora
voditi evidenco F iz priloge I te uredbe. Evidence je treba hraniti deset let
od poslovnega dogodka.
(3) Dopolnilna dejavnost negostinska
turistična dejavnost se opravlja na lokalnem trgu.
18. člen
(opravljanje dopolnilne dejavnosti,
povezane s tradicionalnimi znanji na kmetiji, storitvami oziroma izdelki)
(1) Med dopolnilne dejavnosti,
povezane s tradicionalnimi znanji na kmetiji, storitvami oziroma izdelki, spadajo
naslednje dejavnosti z naslednjimi dodatnimi pogoji:
1.     
lončarstvo (SKD 23.410 Proizvodnja gospodinjske in okrasne keramike);
2.     
izdelava in oblikovanje keramike (SKD 90.030 Umetniško ustvarjanje);
3.     
pletarstvo (SKD 16.290 Proizvodnja drugih izdelkov iz lesa, plute, slame
in protja);
4.     
tkalstvo (SKD 13.200 Tkanje tekstilij);
5.     
izdelovanje krpank (SKD 13.920 Proizvodnja končnih tekstilnih izdelkov,
razen oblačil);
6.     
ročno pletenje in kvačkanje (SKD 14.390 Proizvodnja drugih pletenih in
kvačkanih oblačil);
7.     
izdelovanje kvačkanih vezenin (SKD 13.990 Proizvodnja drugje
nerazvrščenih tekstilij);
8.     
domača suhorobarska galanterija in nadaljevanje stare suhorobarske
dediščine (SKD 16.290 Proizvodnja drugih izdelkov iz lesa, plute, slame in
protja);
9.     
medičarstvo – lectarstvo, dražgoški kruhki, medenjaki, pecivo in
slaščice (SKD 10.720 Proizvodnja prepečenca in piškotov; proizvodnja trajnega
peciva in slaščic): kmetija kupuje moko iz mlinov na lokalnem trgu;
10.  
svečarstvo (SKD 32.990 Drugje nerazvrščene predelovalne dejavnosti): dovoljena
je uporaba naravnih gradiv;
11.  
sedlarstvo (SKD 15.120 Proizvodnja potovalne galanterije, sedlarskih in
jermenarskih izdelkov);
12.  
coklarstvo (SKD 16.290 Proizvodnja drugih izdelkov iz lesa, plute, slame
in protja);
13.  
umetnostno kovaštvo (SKD 25.500 Kovanje, stiskanje, vtiskovanje in
valjanje kovin, prašna metalurgija);
14.  
domače tesarstvo – izdelovanje tradicionalnih lesenih preš za grozdje,
kozolcev, tesarski detajli za potrebe ohranjanja spomenikov kulturne dediščine
ali t. i. tesarsko restavratorstvo, izdelovanje tesarskih replik (SKD 16.230
Stavbno mizarstvo in tesarstvo);
15.  
domače mizarstvo – izdelovanje mizarskih replik dediščine, mizarsko
restavratorstvo, izdelovanje raznih domačih mizarskih izdelkov (SKD 16.230
Stavbno mizarstvo in tesarstvo);
16.  
rezbarstvo – izključno le ročno rezbarstvo brez uporabe mehaničnih
strojnih orodij, rezbarstvo kot del restavratorstva in izdelovanje rezbarskih
replik (SKD 16.290 Proizvodnja drugih izdelkov iz lesa, plute, slame in
protja);
17.  
izdelovanje intarzij – lesne, slamnate, kovinske, kamnite intarzije (SKD
16.290 Proizvodnja drugih izdelkov iz lesa, plute, slame in protja);
18.  
čebričarstvo, sodarstvo (SKD 16.240 Proizvodnja lesene embalaže);
19.  
kolarstvo – izdelovanje lesenih koles za vozove, delov vozov in vozov v
celoti – kmečkih vozov in kočij (SKD 30.990 Proizvodnja vprežnih in drugih
vozil);
20.  
izdelovanje klekljanih čipk (SKD 13.990 Proizvodnja drugje nerazvrščenih
tekstilij);
21.  
izdelovanje vezenin – razne veziljske tehnologije, npr. križni vbod,
rišelje itd. (SKD 13.990 Proizvodnja drugje nerazvrščenih tekstilij);
22.  
piparstvo (SKD 32.990 Drugje nerazvrščene predelovalne dejavnosti);
23.  
slamnikarstvo – izdelki iz slamnatih kit, cekarji, klobuki in drugi
izdelki (SKD 16.290 Proizvodnja drugih izdelkov iz lesa, plute, slame in
protja);
24.  
izdelovanje narodnih noš – izdelovanje celot ali delov narodni noš (SKD
14.1 Proizvodnja oblačil, razen krznenih);
25.  
izdelovanje umetnega cvetja (SKD 32.990 Drugje nerazvrščene predelovalne
dejavnosti): dovoljena je uporaba naravnih materialov, zlasti papirja in voska;
26.  
apnenčarstvo – žganje apna v klasičnih domačih, gozdnih apnenicah,
največkrat tudi za potrebe varovanja spomenikov kulturne dediščine in zahtevne
prenove (SKD 23.520 Proizvodnja apna in mavca);
27.  
umetnostno kamnoseštvo – replike starih kamnitih posod in podobno (SKD
90.030 Umetniško ustvarjanje);
28.  
vrvarstvo – lanene in konopljine vrvi (SKD 13.940 Proizvodnja vrvi,
vrvic in mrež);
29.  
izdelovanje bičev (SKD 32.990 Druge nerazvrščene predelovalne
dejavnosti);
30.  
izdelovanje maskot (SKD 90.030 Umetniško ustvarjanje);
31.  
izdelovanje replik slovenske kulturne dediščine (SKD 90.030 Umetniško
ustvarjanje);
32.  
oglarstvo (SKD 02.200 Sečnja);
33.  
ročno poslikavanje najrazličnejših predmetov – replike skrinj, panjskih
končnic, slik na steklu in drugih izdelkov naše dediščine (SKD 90.030 Umetniško
ustvarjanje);
34.  
dekorativno oblikovanje iz naravnih in umetnih materialov (SKD 90.030
Umetniško ustvarjanje);
35.  
ročno izdelane igrače in lutke (SKD 32.400 Proizvodnja igrač in
rekvizitov za igre in zabavo);
36.  
polstenje (SKD 13.990 Proizvodnja drugje nerazvrščenih tekstilij);
37.  
izdelava skodel, skrilj (SKD 16.230 Stavbno mizarstvo in tesarstvo);
38.  
krovstvo s slamo, skodlami in skriljem (SKD 43.910 Postavljanje ostrešij
in krovska dela);
39.  
izdelki iz čebeljega voska (SKD 32.990 Drugje nerazvrščene predelovalne
dejavnosti);
40.  
podkovno kovaštvo (SKD 01.620 Storitve za živinorejo, razen
veterinarskih);
41.  
izdelava slame za krovstvo (SKD 16.290 Proizvodnja lesene embalaže);
42.  
aranžiranje, izdelava in prodaja vencev, šopkov in drugih aranžmajev iz
na kmetiji vzgojenega cvetja ter travniških in gozdnih rastlin (SKD 47.761
Trgovina na drobno v specializiranih prodajalnah);
43.  
peka kruha in potic na tradicionalni način (SKD 10.710 Proizvodnja
kruha, svežega peciva in slaščic): kmetija mora imeti lastno krušno peč in
kurjenje z drvmi. Kmetija kupuje moko iz mlinov na lokalnem trgu. Količina
pečenega kruha je lahko največ 7.000 kg letno;
44.  
proizvodnja testenin na tradicionalni način (SKD 10.730 Proizvodnja
testenin): kmetija kupuje moko iz mlinov na lokalnem trgu. Količina testenin je
lahko največ 1.000 kg letno;
45.  
peka peciva in slaščic na tradicionalni način (SKD 10.710 Proizvodnja
kruha, svežega peciva in slaščic): kmetija kupuje moko iz mlinov na lokalnem
trgu. Količina pekovskega peciva je lahko največ 1.000 kg letno;
46.  
izdelki iz suhega cvetja in dišavnic (SKD 32.990 Drugje nerazvrščene
predelovalne dejavnosti);
47.  
predelava zelišč in dišavnic na tradicionalni način (SKD 10.840
Proizvodnja začimb, dišav in drugih dodatkov): pri izdelavi se smejo
uporabljati samo oljčno olje, začimbe, čebelji vosek in smola.
(2) Dopolnilna dejavnost, povezana s
tradicionalnimi znanji na kmetiji, storitvami oziroma izdelki, se lahko
opravlja, če so izdelki in storitve narejeni na tradicionalni način, z uporabo
tradicionalnih surovin ali uporabo tradicionalnih pripomočkov.
(3) Tradicionalna znanja, storitve
oziroma izdelki morajo izhajati iz dolgoletne tradicije okolja, v katerem se
nahaja kmetija. O ustreznosti izdelka domače obrti od 1. do 38. točke prvega
odstavka tega člena in merilih za nadaljevanje rokodelske tradicije kraja
odloča strokovna komisija za preverjanje domače in umetnostne obrti na podlagi
predpisa o delovanju komisije in seznama dejavnosti, ki sodijo med domače in
umetnostne obrti.
(4) Dopolnilna dejavnost, povezana s
tradicionalnimi znanji na kmetiji, storitvami oziroma izdelki, se opravlja na
naslovu kmetije ali na naslovu nosilca kmetije, razen dejavnosti oglarstvo,
krovstvo s slamo, skodlami in skriljem, ki se opravljata na lokalnem trgu.
(5) Če ima nosilec dopolnilne
dejavnosti dovoljenje za opravljanje dopolnilne dejavnosti iz tega člena,
dovoljenje za opravljanje dopolnilne dejavnosti prodaja iz 12. člena te uredbe
ni potrebno.
(6) Nosilec dopolnilne dejavnosti mora
voditi evidenco F iz priloge I te uredbe. Evidence je treba hraniti deset let
od poslovnega dogodka.
19. člen
(opravljanje dopolnilne dejavnosti
predelava rastlinskih odpadkov ter proizvodnja in prodaja energije iz
obnovljivih virov)
(1) Med dopolnilne dejavnosti
predelava rastlinskih odpadkov ter proizvodnja in prodaja energije iz
obnovljivih virov spadajo naslednje dejavnosti z naslednjimi dodatnimi pogoji:
1.     
zbiranje in kompostiranje odpadnih organskih snovi (SKD 38.320
Pridobivanje sekundarnih surovin iz ostankov in odpadkov);
2.     
proizvodnja in prodaja energije iz lesne biomase (SKD 35.112 Proizvodnja
električne energije v termoelektrarnah, jedrskih elektrarnah in SKD 35.140
Trgovanje z električno energijo): kmetija mora zagotoviti najmanj 20 odstotkov
lastnih gozdnih lesnih sortimentov. Ogrevanje z biomaso lahko obsega največ 500
KW nazivne moči;
3.     
proizvodnja in prodaja energije iz gnoja in gnojnice ter rastlinskega
substrata (SKD 35.112 Proizvodnja električne energije v termoelektrarnah,
jedrskih elektrarnah in SKD 35.140 Trgovanje z električno energijo): kmetija
mora imeti v reji živali, ki ustrezajo najmanj 50 glavam velike živine (v
nadaljnjem besedilu: GVŽ) rejnih živali. Delež rastlinskega substrata je do
25 prostorninskih odstotkov. V substratu je največ deset prostorninskih
odstotkov glavnega pridelka njiv in največ 15 prostorninskih odstotkov krme s
travinja ali namensko sejanih dosevkov. Nazivna moč je omejena na največ 250
kW. Za pretvorbo števila živali v GVŽ se uporabljajo podatki iz zbirne vloge.
(2) Dopolnilna dejavnost predelava
rastlinskih odpadkov ter proizvodnja in prodaja energije iz obnovljivih virov
se opravlja na naslovu kmetije ali na naslovu nosilca kmetije.
20. člen
(opravljanje dopolnilne dejavnosti
storitve s kmetijsko in gozdarsko mehanizacijo in opremo, zakol živali ter
ročna dela)
(1) Med dopolnilne dejavnosti storitve
s kmetijsko in gozdarsko mehanizacijo in opremo, zakol živali ter ročna dela
spadajo naslednje dejavnosti z naslednjimi dodatnimi pogoji:
1.     
delo s traktorjem in drugo strojno opremo (SKD 01.610 Storitve za
rastlinsko pridelavo);
2.     
vzdrževanje cest in pluženje snega (SKD 81.290 Čiščenje cest in drugo
čiščenje);
3.     
vzdrževanje zelenic (SKD 81.300 Urejanje in vzdrževanje zelenih površin
in okolice);
4.     
sečnja (SKD 02.200 Sečnja);
5.     
spravilo lesa iz gozda (SKD 02.400 Storitve za gozdarstvo);
6.     
izdelava drv in lesnih sekancev iz gozdnih lesnih sortimentov za
proizvodnjo energije (SKD 02.200 Sečnja);
7.     
izdelava lesnih briketov in pelet (SKD 16.100 Žaganje, skobljanje in
impregniranje lesa);
8.     
gojenje in varstvo gozdov (SKD 02.100 Gojenje gozdov in druge gozdarske
dejavnosti);
9.     
žaganje in skobljanje lesa (SKD 16.100 Žaganje, skobljanje in
impregniranje lesa);
10.  
točenje medu in polnjenje čebeljih pridelkov ter izdelava satnic (SKD
10.890 Proizvodnja drugih prehrambenih izdelkov, drugje nerazvrščenih);
11.  
zakol živali (Klanje živine SKD 10.110 Proizvodnja mesa, razen
perutninskega, klanje perutnine SKD 10.120 Proizvodnja perutninskega mesa):
število zaklanih živali ne sme preseči 1.000 GVŽ;
12.  
predelava mesa (SKD 10.130 Proizvodnja mesnih izdelkov);
13.  
predelava mleka (SKD 10.510 Mlekarstvo in sirarstvo);
14.  
stiskanje kmetijskih pridelkov za olje (SKD 10.410 Proizvodnja olja in
maščob);
15.  
proizvodnja sadnih in zelenjavnih sokov (SKD 10.320 Proizvodnja sadnih
in zelenjavnih sokov);
16.  
mletje žit (SKD 10.610 Mlinarstvo);
17.  
predelava in konzerviranje sadja in zelenjave (SKD 10.390 Druga
predelava in konzerviranje sadja in zelenjave);
18.  
pakiranje pridelkov in izdelkov (SKD 82.920 Pakiranje);
19.  
opravljanje posebnih ročnih kmetijskih del na drugih kmetijah (SKD
81.300 Urejanje in vzdrževanje zelenih površin in okolice in SKD 01.610
Storitve za rastlinsko pridelavo): v to skupino spadajo cepljenje, obrezovanje
drevja in podobna dela;
20.  
nadomeščanje na kmetijah (SKD 96.090 Druge storitvene dejavnosti, drugje
nerazvrščene): v to skupino spada nadomeščanje na kmetijah, kadar člani kmetije
zagotavljajo pomoč oziroma zamenjavo za kmete na drugih kmetijah, jih
nadomeščajo pri njihovem vsakdanjem delu, kadar je to potrebno zaradi razlogov,
kakor so bolezen ali odsotnost.
(2) Najvišji dovoljeni obseg pri dopolnilni
dejavnosti storitve s kmetijsko in gozdarsko mehanizacijo in opremo,
opravljanja posebnih ročnih kmetijskih del na drugih kmetijah ter nadomeščanje
na kmetijah je do 1.000 ur letno na kmetijo.
(3) Za opravljanje dopolnilne
dejavnosti iz 4., 5., in 8. točke prvega odstavka tega člena mora nosilec
dopolnilne dejavnosti, člani kmetije oziroma zaposleni na kmetiji, ki izvajajo
to dopolnilno dejavnost, izpolnjevati predpisane minimalne pogoje, ki jih
morajo za opravljanje del v gozdovih izpolnjevati izvajalci del v gozdovih v
skladu s predpisom, ki ureja minimalne pogoje, ki jih morajo izpolnjevati
izvajalci del v gozdovih.
(4) Nosilec dopolnilne dejavnosti mora
voditi evidenco F iz Priloge I te uredbe. Evidence je treba hraniti deset let
od poslovnega dogodka.
(5) Dopolnilna dejavnost storitve s
kmetijsko in gozdarsko mehanizacijo in opremo, zakol živali ter ročna dela se
opravlja na lokalnem trgu.
21. člen
(opravljanje dopolnilne dejavnosti
svetovanje in usposabljanje v zvezi s kmetijsko, gozdarsko in dopolnilno
dejavnostjo)
(1) Med dopolnilne dejavnosti
svetovanje in usposabljanje v zvezi s kmetijsko, gozdarsko in dopolnilno
dejavnostjo spadajo naslednje dejavnosti z naslednjimi dodatnimi pogoji:
1.     
svetovanje o kmetovanju (SKD 85.590 Drugje nerazvrščeno izobraževanje,
izpopolnjevanje in usposabljanje);
2.     
organiziranje delavnic ali tečajev (SKD 85.590 Drugje nerazvrščeno
izobraževanje, izpopolnjevanje in usposabljanje): organizirajo se delavnice in
tečaji, ki so povezani z vsebinami v zvezi s kmetijstvom in gozdarstvom;
3.     
usposabljanje na kmetiji (SKD 85.590 Drugje nerazvrščeno izobraževanje,
izpopolnjevanje in usposabljanje): organizira se usposabljanje na kmetiji, ki
je povezano z vsebinami v zvezi s kmetijstvom in gozdarstvom;
4.     
prikaz del iz kmetijske, gozdarske in dopolnilne dejavnosti (SKD 85.590
Drugje nerazvrščeno izobraževanje, izpopolnjevanje in usposabljanje);
5.     
svetovanje in prikazi iz kmečkih gospodinjskih opravil (SKD 85.590
Drugje nerazvrščeno izobraževanje, izpopolnjevanje in usposabljanje).
(2) Za dejavnosti iz 1. do 3. točke
prejšnjega odstavka mora imeti nosilec dopolnilne dejavnosti najmanj:
-       
srednjo strokovno izobrazbo s področja kmetijstva oziroma gozdarstva ali
pridobljeno nacionalno poklicno kvalifikacijo s tega področja oziroma mojstrski
izpit s tega področja ali
-       
izobrazbo, pridobljeno po študijskih programih prve stopnje v skladu z
zakonom, ki ureja visoko šolstvo, oziroma raven izobrazbe, pridobljeno po
študijskih programih, ki v skladu z zakonom ustreza izobrazbi najmanj prve
stopnje.
(3) Na usposabljanju je lahko hkrati
največ 60 oseb.
(4) Nosilec dopolnilne dejavnosti mora
voditi evidenco F iz Priloge I te uredbe. Evidence je treba hraniti deset let
od poslovnega dogodka.
(5) Dopolnilna dejavnost svetovanje in
usposabljanje v zvezi s kmetijsko, gozdarsko in dopolnilno dejavnostjo se
opravlja na lokalnem trgu.
IV. NADZOR IN KAZENSKE DOLOČBE
22. člen
(nadzor)
Nadzor nad izvajanjem določb te uredbe
izvajajo pristojni inšpektorji v skladu z ZKme-1, nadzor nad področnimi
predpisi za opravljanje posamezne dopolnilne dejavnosti pa pristojni
inšpektorji v skladu s svojimi pooblastili.
23. člen
(prekrški)
Z globo od 200 do 600 evrov se za prekršek
kaznuje posameznik ali posameznik, ki samostojno opravlja dejavnost, če:
-       
ne vodi evidenc iz 10., 11., 12., 13., 14., 16., 17., 18., 20. in
21. člena te uredbe;
-       
v evidencah iz 10., 11., 12., 13., 14., 16., 17., 18., 20. in 21. člena
te uredbe navaja neresnične podatke;
-       
ne označi pridelkov, izdelkov, storitev in njihovega porekla v skladu z
10., 12., 13. in 14. členom te uredbe.
V. PREHODNA IN KONČNI DOLOČBI
24. člen
(uskladitev z novimi pogoji)
(1) Nosilci dopolnilne dejavnosti na
kmetiji, ki so do uveljavitve te uredbe dopolnilno dejavnost na kmetiji
opravljali v skladu z Zakonom o kmetijstvu (Uradni list RS, št. 45/08, 57/12,
90/12 – ZdZPVHVVR in 26/14), Uredbo o vrsti, obsegu in pogojih za opravljanje
dopolnilne dejavnosti na kmetiji (Uradni list RS, št. 61/05 in 45/08 – ZKme-1)
in Uredbo o vrstah, obsegu in pogojih za opravljanje dopolnilnih dejavnosti na
kmetiji (Uradni list RS, št. 12/14), morajo opravljanje te dejavnosti uskladiti
z določbami te uredbe najpozneje do 1. januarja 2016.
(2) Ne glede na prejšnji odstavek
morajo nosilci dopolnilne dejavnosti na kmetiji, ki so prejeli sredstva iz
naslova ukrepov razvoja podeželja in se jim do 1. januarja 2016 ne bo
iztekla petletna obveznost iz odločbe o pravici do sredstev, opravljanje
dopolnilne dejavnosti na kmetiji uskladiti z določbami te uredbe v 60 dneh po
izteku petletne obveznosti iz odločbe o pravici do sredstev.
(3) Postopki za izdajo dovoljenja,
začeti pred uveljavitvijo te uredbe, se končajo v skladu z določbami Uredbe o
vrstah, obsegu in pogojih za opravljanje dopolnilnih dejavnosti na kmetiji
(Uradni list RS, št. 12/14).
25. člen
(prenehanje veljavnosti)
Z dnem uveljavitve te uredbe prenehajo
veljati:
-       
Uredba o vrstah, obsegu in pogojih za opravljanje dopolnilnih dejavnosti
na kmetiji (Uradni list RS, št. 12/14),
-       
Pravilnik o registraciji dopolnilnih dejavnosti na kmetiji (Uradni list
RS, št. 79/05) in
-       
Pravilnik o vsebini vloge za izdajo dovoljenja za opravljanje dopolnilne
dejavnosti na kmetiji (Uradni list RS, št. 71/01, 88/01 in 83/05).
26. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00728-30/2014
Ljubljana, dne 28. julija 2014
EVA 2012-2330-0107
Vlada Republike Slovenije
mag. Alenka Bratušek l.r.
Predsednica

Priloga I:
Evidenca o opravljanju dopolnilnih dejavnosti