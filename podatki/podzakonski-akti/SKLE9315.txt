1. SPLOŠNE DOLOČBE
1. člen
(vsebina sklepa)
(1) Ta sklep določa:
-      
podrobnejša pravila o ravnanjih članov uprave in članov nadzornega sveta
borznoposredniških družb pri opravljanju te funkcije v skladu s standardi
ustrezne profesionalne skrbnosti in najvišjimi etičnimi standardi upravljanja,
-      
merila za opredelitev pomembnega neposrednega in posrednega poslovnega
stika za namen ugotavljanja nasprotja interesov,
-      
podrobnejše dolžnosti članov nadzornega sveta.
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat veljavnem
besedilu.
2. člen
(prenos direktiv EU)
S tem sklepom se v pravni red Republike
Slovenije prenaša Direktiva 2006/48/ES Evropskega parlamenta in Sveta z dne
14. junija 2006 o začetku opravljanja in opravljanju dejavnosti kreditnih
institucij (UL L št. 177 z dne 30. junija 2006, str. 1), zadnjič
spremenjena z Direktivo 2010/78/EU Evropskega parlamenta in Sveta z dne 24.
no­vembra 2010 o spremembi direktiv 98/26/ES, 2002/87/ES, 2003/6/ES,
2003/41/ES, 2003/71/ES, 2004/39/ES, 2004/109/ES, 2005/60/ES, 2006/48/ES,
2006/49/ES in 2009/65/ES glede pristojnosti Evropskega nadzornega organa
(Evropski bančni organ), Evropskega nadzornega organa (Evropski organ za
zavarovanja in poklicne pokojnine) ter Evropskega nadzornega organa (Evropski
organ za vrednostne papirje in trge) (UL L št. 331, z dne
15. decembra 2010, str. 120), v obsegu, v kakršnem se uporablja za
borznoposredniške družbe.
3. člen
(opredelitev pojmov)
(1) Pojmi, uporabljeni v tem sklepu,
imajo enak pomen kot v določbah Zakona o trgu finančnih instrumentov (Uradni
list RS, št. 108/10 – ZTFI-UPB3 in 78/11; v nadaljevanju ZTFI), kot na primer:
(a)
nadrejena oseba in podrejena družba v drugem
odstavku 5. člena,
(b)
upravljanje s tveganji v prvem odstavku 192.
člena,
(c)
operativno tveganje v prvem odstavku 192.
člena,
(d)
sistem prejemkov v prvem odstavku 193. člena.
(2) Za namen tega sklepa veljajo
naslednje opredelitve pojmov:
(a)
»nadzorni svet« je nadzorni svet v dvotirnem
sistemu upravljanja borznoposredniške družbe oziroma so člani upravnega odbora,
ki niso izvršni direktorji upravnega odbora v enotirnem sistemu upravljanja
borznoposredniške družbe,
(b)
»uprava« je uprava v dvotirnem sistemu
upravljanja borznoposredniške družbe oziroma so izvršni direktorji upravnega
odbora v enotirnem sistemu upravljanja borznoposredniške družbe,
(c)
»nasprotje interesov« je položaj, ko je zaradi
okoliščin na strani člana uprave oziroma nadzornega sveta, ogroženo ali bi
lahko bilo ogroženo nepristransko in objektivno izvajanje nalog oziroma
odločanje člana uprave oziroma nadzornega sveta v razmerju do interesov
borznoposredniške družbe, vključno z interesi borznoposredniške družbe na
področju konkurence. Pri presoji nasprotja interesov se upoštevajo vse
okoliščine, zlasti pa ekonomske, politične in druge okoliščine, ki so
neposredno povezane s članom uprave oziroma nadzornega sveta in z drugimi
pravnimi ali fizičnimi osebami, ki imajo skupne interese s članom uprave
oziroma nadzornega sveta,
(d)
»bližnji družinski član člana uprave oziroma
nadzornega sveta« (v nadaljevanju bližnji družinski član) je:
- oseba
iz drugega odstavka 30. člena Zakona o bančnitvu (Uradni list RS, št. 99/10 –
ZBan-1-UPB5, (52/11 – popr.), 9/11 – ZPlaSS-B,
35/11, 59/11 in 85/11; v nadaljevanju ZBan-1),
- otrok
ali posvojenec tega člana ali osebe iz prve alineje te točke, s polno poslovno
sposobnostjo,
- starš
ali posvojitelj tega člana ali osebe iz prve alineje te točke,
- brat
ali polbrat oziroma sestra ali polsestra tega člana ali osebe iz prve alineje
te točke,
- ded
oziroma babica tega člana ali osebe iz prve alineje te točke.
(3) Za namen določb tega sklepa v
zvezi s prejemki, se uporabljajo opredelitve pojmov, kot jih določa Sklep o
upravljanju s tveganji in izvajanju procesa ocenjevanja ustreznega notranjega
kapitala za borznoposredniške družbe (Uradni list RS, št. 106/07, 74/09, 80/11
in 33/12; v nadaljevanju sklep o upravljanju s tveganji).
(4) Določbe tega sklepa, ki se
nanašajo na delničarje borznoposredniške družbe, ki je organizirana kot
delniška družba, se smiselno uporabljajo za družbenike borznoposredniške
družbe, ki je organizirana kot družba z omejeno odgovornostjo.
2. TEMELJNA PRAVILA O SKRBNOSTI
4. člen
(strokovni in etični standardi upravljanja
na ravni borznoposredniške družbe)
(1) Strokovni in etični standardi
upravljanja so tista pravila, priporočila in dobre poslovne prakse, ki
prispevajo zlasti k zmanjšanju različnih tveganj, ki jim borznoposredniška
družba je ali bi jim lahko bila izpostavljena pri svojem poslovanju, vključno z
operativnim tveganjem in tveganjem ugleda.
(2) Član uprave oziroma nadzornega
sveta mora pri svojem ravnanju slediti visokim strokovnim in etičnim standardom
upravljanja ter v največji meri preprečevati okoliščine, ki pomenijo ali bi
lahko vodile v nastanek kakršnega koli nasprotja interesov.
(3) Član uprave oziroma nadzornega
sveta mora s svojim zgledom in ravnanjem spodbujati ustrezno organizacijsko
kulturo, ki daje poštenemu in neoporečnemu izvajanju poslovnih aktivnosti
najvišjo prioriteto.
5. člen
(politike na področju strokovnih in
etičnih standardov upravljanja)
(1) Borznoposredniška družba mora
vzpostaviti in izvajati politike za doseganje strokovnih in etičnih standardov
upravljanja. Te politike morajo zlasti identificirati razmerja, produkte in
aktivnosti borznoposredniške družbe, pri katerih lahko prihaja do nasprotja
interesov, vključno z elementi za prepoznavanje dejanskega in potencialnega
nasprotja interesov v razmerjih med različnimi strankami borznoposredniške
družbe in v razmerjih med borznoposredniško družbo in:
(a)
članom uprave oziroma nadzornega sveta, ter drugimi
osebami, ki imajo s tem članom skupne interese,
(b)
strankami, delničarji, zaposlenimi, pomembnimi
dobavitelji, poslovnimi partnerji ipd.
(2) V politikah iz prvega odstavka
tega člena se mora borznoposredniška družba opredeliti do pomembnih poslovnih
stikov iz 12. člena tega sklepa, še zlasti do naslednjih primerov:
(a)
vsakega neposrednega poslovnega stika člana
uprave oziroma nadzornega sveta ali bližnjega družinskega člana iz naslova
sklenjene pogodbe o dobavi blaga ali izvedbi storitev za borznoposredniško
družbo,
(b)
posrednega poslovnega stika člana uprave
oziroma nadzornega sveta ali bližnjega družinskega člana, če izbor dobavitelja
blaga ali izvajalca storitev ni bil predmet javnega razpisa,
(c)
obravnave člana uprave pri uporabi
investicijskih storitev in poslov in drugih storitev borznoposredniške družbe,
ki je ugodnejša, kot velja za druge zaposlene v borznoposredniški družbi,
(d)
obravnave člana nadzornega sveta ali bližnjega
družinskega člana pri uporabi investicijskih storitev in poslov in drugih storitev
borznoposredniške družbe, ki je ugodnejša, kot velja za druge stranke
borznoposredniške družbe.
(3) Politike iz prvega odstavka tega
člena morajo opredeljevati ustrezne ukrepe za obravnavo in odpravljanje
prepoznanih nasprotij interesov, ki med drugim vključujejo ustrezno razmejitev
pristojnosti in odgovornosti, vzpostavitev informacijskih ovir, kot je fizična
ločitev določenih oddelkov, in drugo.
(4) Politike iz prvega odstavka tega
člena morajo opredeljevati pristop borznoposredniške družbe k prepoznavanju in
obravnavi dejanj iz naslova korupcije na vseh ravneh odločanja v
borznoposredniški družbi ter načine za odkrivanje in preprečevanje poslovanja
za svoj račun ter drugih kaznivih, neetičnih in spornih pojavov v zvezi s
poslovanjem borznoposredniške družbe.
(5) Uprava mora pri oblikovanju
politik iz prvega odstavka tega člena sodelovati z nadzornim svetom, ki te
politike obravnava in poda soglasje k njim.
(6) Uprava mora določiti politike iz
prvega odstavka tega člena ter na letni ravni obveščati nadzorni svet o njihovi
implementaciji in izvajanju.
6. člen
(skrbnost)
(1) Član uprave mora od trenutka
nastopa svoje funkcije ravnati s profesionalno skrbnostjo in najvišjimi
etičnimi standardi upravljanja. Ravnanje je ustrezno, če član uprave deluje v
skladu s cilji, strategijami in politikami borznoposredniške družbe v
najboljšem interesu borznoposredniške družbe.
(2) Član nadzornega sveta mora od
trenutka nastopa svoje funkcije ravnati s profesionalno skrbnostjo pri nadzoru
nad upravljanjem borznoposredniške družbe in v skladu z najvišjimi etičnimi
standardi upravljanja. Ravnanje je ustrezno, če član nadzornega sveta izvaja
svojo vlogo nadzora nad delovanjem uprave in poslovanjem borznoposredniške družbe
na podlagi poznavanja in razumevanja poslovne strategije in profila tveganosti
borznoposredniške družbe ter njenega sistema upravljanja.
(3) Član nadzornega sveta, ki mu je
zaradi kakršnih koli razlogov onemogočeno opravljanje funkcije (npr. nasprotje
interesov, izvajanje pritiskov proti njegovemu neodvisnemu odločanju,
dolgotrajna pasivnost in neukrepanje preostalih članov nadzornega sveta) in je
izkoristil vse mehanizme, ki jih omogočajo veljavni predpisi, mora o tem
obvestiti Agencijo za trg vrednostnih papirjev (v nadaljevanju Agencija).
7. člen
(odgovornost)
(1) Člani uprave in nadzornega sveta
morajo tesno sodelovati v najboljšem interesu borznoposredniške družbe. Razdelitev
odgovornosti med upravo in nadzornim svetom in način njunega sodelovanja morata
biti natančno določena in opredeljena v internih aktih borznoposredniške
družbe. Pri sprejemanju najpomembnejših odločitev za borznoposredniško družbo,
ki bi lahko pomembno vplivale na njeno poslovno, finančno ali pravno stanje, si
morajo člani uprave in nadzornega sveta prizadevati doseči soglasje. Sodelovanje
med upravo in nadzornim svetom vključuje sodelovanje pri oblikovanju ciljev,
strategij in politik prevzemanja tveganj in upravljanja s tveganji, pri čemer
mora:
(a)
nadzorni svet te cilje, strategije in politike
obravnavati in podati soglasje k njim,
(b)
uprava te cilje, strategije in politike
odobriti ter obveščati nadzorni svet o njihovi implementaciji in izvajanju.
(2) Odgovornost članov uprave in
nadzornega sveta mora biti jasno opredeljena in dokumentirana tako, da vključuje
zlasti:
(a)
opredelitev najpomembnejših dolžnosti članov
uprave in nadzornega sveta v zvezi z opravljanjem njihove funkcije, vključno z
delovnimi postopki,
(b)
zapisnike sej uprave in nadzornega sveta,
(c)
drugo pomembnejšo dokumentacijo, na podlagi
katere lahko Agencija oceni delovanje članov uprave in nadzornega sveta
borznoposredniške družbe.
(3) Odgovornost članov uprave in
nadzornega sveta vključuje zlasti oblikovanje in nadziranje:
(a)
splošnih poslovnih ciljev borznoposredniške
družbe, predvsem z upoštevanjem dolgoročnih interesov borznoposredniške družbe,
v okviru veljavnih predpisov ter v skladu z zahtevami in priporočili Agencije
in drugih pristojnih nadzornih organov,
(b)
ciljev glede profila tveganosti ter strategij o
prevzemanju tveganj in upravljanju s tveganji,
(c)
stabilne in transparentne organizacijske
strukture ter politike imenovanja in nadomeščanja oseb na ključnih položajih v
borznoposredniški družbi,
(d)
učinkovitih sistemov notranjega poročanja glede
okoliščin v organizacijski strukturi borznoposredniške družbe ter glede
razmerij do pristojnih organov,
(e)
osnovnih načel upravljanja v borznoposredniški
družbi, vključno s kodeksom ravnanja oziroma drugimi primerljivimi načeli,
(f) 
primernega in učinkovitega sistema notranjih
kontrol.
8. člen
(samostojnost in strokovna usposobljenost)
(1) Član uprave oziroma nadzornega
sveta mora imeti potrebno znanje in izkušnje za samostojno presojo ter
sprejemanje odločitev, ki so v najboljšem interesu borznoposredniške družbe.
Pri tem mora upoštevati vse razpoložljive informacije in druge primerne
dejavnike, ki lahko vplivajo na te odločitve.
(2) Član uprave mora pri presoji in
sprejemanju odločitev iz prvega odstavka tega člena zlasti upoštevati vpliv svojega
delovanja na:
(a)
poslovanje borznoposredniške družbe, ki mora
biti v skladu z veljavnimi predpisi,
(b)
zaščito interesov strank borznoposredniške
družbe,
(c)
obveznosti borznoposredniške družbe do upnikov
in delničarjev, zahteve in pričakovanja pristojnih nadzornih organov ter
zaščito javnih koristi.
(3) Član nadzornega sveta mora pri
presoji in sprejemanju odločitev iz prvega odstavka tega člena zlasti
upoštevati pomen:
(a)
razvoja in vzdrževanja ustrezne ravni
strokovnega poznavanja borznoposredniške družbe, ki je sorazmerna z njeno
rastjo in razvitostjo,
(b)
spodbujanja varnosti in trdnosti
borznoposredniške družbe ter razumevanja veljavnih predpisov,
(c)
izogibanja potencialnim nasprotjem interesov
pri svojem delovanju in odločanju.
(4) Član uprave oziroma nadzornega
sveta si mora v vseh okoliščinah prizadevati za samostojno in strokovno
utemeljeno sprejemanje odločitev v skladu z najvišjimi etičnimi standardi
upravljanja in na tej podlagi presojati morebitna mnenja ali navodila tistih,
ki so ga izvolili, predlagali oziroma imenovali. Te okoliščine vključujejo tudi
morebitna mnenja ali navodila uprave in/ali nadzornega sveta nadrejene družbe
članu uprave in/ali članu nadzornega sveta podrejene borznoposredniške družbe,
glede izvajanja in implementacije poslovnih ciljev, profila tveganosti,
strategij in politik borznoposredniške družbe.
(5) Ne glede na določilo o samostojnem
sprejemanju odločitev iz četrtega odstavka tega člena mora član uprave popolno,
izčrpno, natančno in sproti obveščati predsednika uprave in druge člane uprave
o vseh pomembnejših dogajanjih ter poteku posameznih poslov na področjih, za
katere je pristojen.
(6) Če posamezni član uprave meni, da
je večinska odločitev uprave glede določene problematike v nasprotju s cilji,
strategijami in politikami borznoposredniške družbe ter da krši dolžnosti iz
157. člena ZTFI v zvezi s prvim odstavkom 66. člena ZBan-1, mora to nestrinjanje
izraziti z zaznamkom in obrazložitvijo v zapisniku seje uprave.
(7) Član nadzornega sveta mora o
pridobitvi mnenja ali navodila iz četrtega odstavka tega člena obvestiti druge
člane nadzornega sveta. Vsi člani nadzornega sveta morajo imeti enake pravice
in obveznosti, ne glede na to, kdo jih je izvolil, predlagal oziroma imenoval.
(8) Če posamezni član nadzornega sveta
meni, da je večinska odločitev nadzornega sveta v nasprotju s poslovnimi cilji
borznoposredniške družbe in cilji borznoposredniške družbe glede upravljanja s
tveganji in da krši dolžnosti iz 157. člena ZTFI v zvezi s prvim odstavkom 74.
člena ZBan-1, mora to nestrinjanje izraziti z zaznamkom in z obrazložitvijo v
zapisniku seje nadzornega sveta.
9. člen
(neodvisnost)
(1) Član nadzornega sveta ne sme biti
odvisen od borznoposredniške družbe ali njene podrejene družbe na način, da bi
njegove ekonomske, osebne ali druge povezave z borznoposredniško družbo ali
njeno upravo oziroma z njeno podrejeno družbo vplivale na njegovo nepristransko,
strokovno, objektivno, pošteno in celovito osebno presojo pri izvajanju
funkcije člana nadzornega sveta borznoposredniške družbe.
(2) O vsaki povezavi z
borznoposredniško družbo ali njeno podrejeno družbo je član nadzornega sveta
dolžan nemudoma obvestiti nadzorni svet.
10. člen
(nasprotje interesov na ravni članov uprave in članov
nadzornega sveta)
(1) Član uprave in nadzornega sveta se
mora pri izvajanju svojih nalog in odločanju izogibati okoliščinam in
ravnanjem, ki pomenijo ali bi lahko vodile v nastanek nasprotja med interesi
borznoposredniške družbe in osebnimi interesi tega člana oziroma osebe, ki ima
s tem članom skupne gospodarske, politične ali druge interese in ki se kažejo v
skupnem nastopanju in delovanju tega člana in te osebe. Član uprave mora pri
svojem delovanju in odločanju upoštevati predvsem interese borznoposredniške
družbe, jim podrediti morebitne drugačne osebne interese in ne sme izkoriščati
poslovnih priložnosti borznoposredniške družbe za svoj račun ali za račun
osebe, ki ima z njim skupne interese. Član nadzornega sveta mora pri svojem
delovanju in odločanju upoštevati predvsem interese borznoposredniške družbe
ter jim podrediti morebitne drugačne osebne ali posamične interese delničarjev,
uprave, javnosti ali drugih oseb.
(2) Član uprave oziroma nadzornega
sveta mora o okoliščinah, ki bi lahko pomenile sum nasprotja interesov, nemudoma
obvestiti nadzorni svet. Nadzorni svet mora v primeru ugotovljenega obstoja
nasprotja interesov oziroma okoliščin, ki bi lahko vodile v nastanek nasprotja
interesov, sprejeti ustrezne ukrepe z namenom odprave nasprotja interesov ali
vzpostavitve nadzora nad okoliščinami, ki bi lahko vodile v nasprotje
interesov.
(3) Član uprave ali nadzornega sveta,
pri katerem je nadzorni svet na podlagi presoje iz drugega odstavka tega člena
ugotovil obstoj nasprotja interesov ali možnost njegovega nastanka, mora
nemudoma prenehati s spornimi ravnanji ter morebitno pridobljeno korist iz
konkretnega posla prenesti na borznoposredniško družbo. Če je borznoposredniška
družba v tem poslu utrpela kakršno koli škodo, mora član uprave ali nadzornega
sveta le-to povrniti iz lastnih sredstev.
(4) Nadzorni svet mora presoditi
potrebo po prenehanju funkcije člana uprave oziroma nadzornega sveta, če
ugotovi pomembno nasprotje interesov, katerega član uprave oziroma nadzornega
sveta ne more odpraviti ter v skladu s to presojo sprejeti ustrezne ukrepe.
(5) V primeru, da član uprave nemudoma
ne obvesti nadzornega sveta o sumu obstoja nasprotja interesov ali če na
podlagi ugotovitve nadzornega sveta ne odpravi kršitev oziroma ne omogoči
nadzora nad okoliščinami, ki bi lahko vodile v nasprotje interesov, ga mora
nadzorni svet odpoklicati z njegove funkcije takoj, ko je sporni položaj
ugotovljen. V primeru, da član nadzornega sveta nemudoma ne obvesti nadzornega
sveta o sumu obstoja nasprotja interesov ali če na podlagi ugotovitve
nadzornega sveta ne odpravi kršitev oziroma ne omogoči nadzora nad
okoliščinami, ki bi lahko vodile v nasprotje interesov, mora nadzorni svet
skupščini borznoposredniške družbe predlagati njegov odpoklic takoj, ko je
sporni položaj ugotovljen.
(6) Splošni previdnostni ukrepi za
izognitev nasprotju interesov so predvsem:
(a)
član uprave oziroma nadzornega sveta mora na
seji uprave ali nadzornega sveta z namenom izognitve nastanka nasprotja
interesov, ki bi lahko vplivalo na njegovo presojo, na svojo pobudo oziroma na
poziv predsednika uprave oziroma predsednika nadzornega sveta izjaviti, ali
obstaja sum nasprotja interesov pri zadevi, ki je predmet glasovanja na seji uprave
ali nadzornega sveta ter ga pojasniti,
(b)
če obstaja sum nasprotja interesov, se mora
član uprave ali nadzornega sveta pri zadevi, ki je predmet glasovanja na seji
uprave ali nadzornega sveta, vzdržati glasovanja,
(c)
uprava oziroma nadzorni svet mora zagotoviti,
da se pojasnilo ter izjava člana uprave oziroma nadzornega sveta o vzdržanju
glasovanja iz razloga nasprotja interesov iz točke (b) tega odstavka vključi v
zapisnik seje uprave ali nadzornega sveta.
11. člen
(preprečevanje nasprotja interesov pri
članih nadzornega sveta)
(1) Nadzorni svet z vidika nasprotja
interesov v razmerju do posameznega člana nadzornega sveta obravnava zlasti
naslednje primere:
(a)
ali je član nadzornega sveta oziroma njegov
bližnji družinski član trenutno na položaju člana uprave borznoposredniške
družbe oziroma je bil na tem položaju v zadnjih treh letih pred imenovanjem za
člana nadzornega sveta,
(b)
ali je bil član nadzornega sveta zaposlen v
borznoposredniški družbi v zadnjih treh letih,
(c)
ali je član nadzornega sveta ali njegov bližnji
družinski član imetnik poslovnega deleža ali zaposleni sedanjega ali prejšnjega
pooblaščenega revizorja borznoposredniške družbe,
(d)
ali član nadzornega sveta opravlja to funkcijo
več kot tri mandate oziroma več kot 12 let.
(2) Član nadzornega sveta se mora pred
nastopom te funkcije, ter kasneje na letni ravni oziroma ob vsaki spremembi, s
pisno izjavo opredeliti do obstoja nasprotij interesov iz prvega odstavka tega
člena.
12. člen
(pomemben neposredni in posredni poslovni
stik in njegova merila)
(1) Nasprotje interesov lahko obstaja
zlasti, če med članom uprave oziroma nadzornega sveta ali bližnjim družinskim
članom in borznoposredniško družbo oziroma njeno podrejeno družbo obstaja
pomemben neposredni ali posredni poslovni stik.
(2) Pomemben poslovni stik je vsako
pogodbeno ali drugo poslovno razmerje, ki izpolnjuje naslednja merila:
(a)
med članom uprave oziroma nadzornega sveta ali
bližnjim družinskim članom in borznoposredniško družbo oziroma njeno podrejeno
družbo je sklenjena pogodba o dobavi blaga ali izvedbi storitev, vključno s
finančnimi in svetovalnimi storitvami,
(b)
član uprave oziroma nadzornega sveta ali
bližnji družinski član je kot stranka borznoposredniške družbe ali njene
podrejene družbe pri uporabi investicijskih storitev in poslov ali drugih
storitev deležen obravnave, ki ni skladna s sprejeto poslovno politiko oziroma
običajno prakso borznoposredniške družbe ali njene podrejene družbe,
(c)
član uprave oziroma nadzornega sveta ali
bližnji družinski član posluje z oziroma je član organizacije, ki od
borznoposredniške družbe prejema prispevke v obliki donatorskih, sponzorskih
ali drugih podpornih sredstev, če ti prispevki skupaj presegajo znesek
1.000 eurov na letni ravni.
(3) Posredni poslovni stik obstaja, če
je član uprave oziroma nadzornega sveta ali bližnji družinski član poslovni
partner, imetnik kvalificiranega deleža, direktor ali vodilni delavec družbe
oziroma organizacije, ki ima z borznoposredniško družbo poslovni odnos.
(4) Nadzorni svet mora vsak pomemben
poslovni stik obravnavati kot sum obstoja nasprotja interesov, kot je določeno
v drugem do petem odstavku 10. člena tega sklepa.
13. člen
(prejemki)
(1) Prejemki članov uprave in
nadzornega sveta morajo biti v skladu s politiko prejemkov borznoposredniške
družbe in ne smejo spodbujati članov uprave ali nadzornega sveta k
neodgovornemu prevzemanju nesorazmerno velikih tveganj oziroma tveganj, ki
presegajo sposobnost borznoposredniške družbe za prevzemanje tveganj.
(2) O prejemkih članov uprave odloča nadzorni
svet v skladu s politiko prejemkov na podlagi sklepa o upravljanju s tveganji.
(3) Če odpravnina člana uprave presega
fiksni del prejemkov, ki jih je ta član uprave prejel v zadnjem letu svojega
poslovanja, mora borznoposredniška družba o razlogih za višjo odpravnino
seznaniti skupščino.
(4) O prejemkih članov nadzornega
sveta odloča skupščina. Celotni prejemki člana nadzornega sveta so praviloma
sestavljeni le iz fiksnega dela prejemkov, ki predstavljajo plačilo za
opravljanje njegove funkcije. Ne glede na to je lahko v izjemnih primerih del
celotnih prejemkov člana nadzornega sveta sestavljen tudi iz variabilnega dela
prejemka, če je ta del:
(a)
v tesni povezavi z njegovimi delovnimi nalogami
ter
(b)
določen na podlagi njegove uspešnosti in
doseženih rezultatov.
(5) Za variabilni del prejemka, ki je
članu nadzornega sveta izplačan v obliki finančnih instrumentov, mora veljati
ustrezno obdobje zadržanja, ki traja najmanj do konca njegovega mandata.
3. DODATNA PRAVILA O SKRBNOSTI ČLANOV NADZORNEGA SVETA
14. člen
(sklicevanje sej nadzornega sveta)
(1) Predsednik nadzornega sveta mora
zagotoviti, da se bo nadzorni svet sestajal najmanj enkrat v četrtletju. Če
predsednik nadzornega sveta tega ne zagotovi, morajo sejo sklicati drugi člani
nadzornega sveta v skladu z zakonom, ki ureja gospodarske družbe.
(2) Predsednik nadzornega sveta mora
vzdrževati redne stike s predsednikom uprave, zahtevati od njega pojasnila o
pomembnih poslovnih dogodkih, za katere izve, in o tveganjih, ki jim
borznoposredniška družba je ali bi jim lahko bila izpostavljena iz naslova teh
dogodkov, ter po potrebi sklicati izredno sejo nadzornega sveta.
15. člen
(učinkovitost dela nadzornega sveta)
(1) Učinkovitost dela nadzornega sveta
je zelo odvisna od njegove obveščenosti in dostopa do pomembnih informacij. Za
pravočasno in celovito obveščenost nadzornega sveta so odgovorni člani uprave
in nadzornega sveta. Uprava mora redno, pravočasno in izčrpno obveščati
nadzorni svet o pomembnih zadevah, ki se nanašajo na poslovanje borznoposredniške
družbe, profil tveganosti, strategije in politike borznoposredniške družbe ter
na odstopanja od sprejetih ciljev. Nadzorni svet je upravičen in dolžan od
uprave zahtevati dodatna pojasnila in poročila o morebitnih nejasnostih v zvezi
s poslovanjem borznoposredniške družbe in njenih podrejenih družb.
(2) Predsednik nadzornega sveta mora
usklajevati delo nadzornega sveta in voditi seje. Druge člane nadzornega sveta
mora spodbujati k učinkovitemu in aktivnemu opravljanju funkcije, člani
nadzornega sveta pa morajo skrbeti, da imajo dovolj časa za opravljanje svojih
nalog in so se dolžni po potrebi vseskozi v svojem mandatu izobraževati in izpopolnjevati
na področjih, ki so pomembna za kakovostno in učinkovito izvrševanje njihovih
nalog. Predsednik nadzornega sveta mora s predsednikom uprave sprejeti načrt o
usposabljanju članov nadzornega sveta in uvajanju novih članov.
(3) Nadzorni svet mora enkrat letno
oceniti svojo sestavo, poslovanje, potencialna nasprotja interesov posameznih
članov nadzornega sveta, delovanje posameznih članov in nadzornega sveta kot
celote, delovanje komisij nadzornega sveta ter sodelovanje z upravo
borznoposredniške družbe. Pri tem nadzorni svet določi morebitne ukrepe za
izboljšanje svoje učinkovitosti (sestava, izobraževanje, dinamika in udeležba
na sejah, informiranje in priprava na seje ipd.).
16. člen
(pisno poročilo nadzornega sveta skupščini
delničarjev)
(1) Nadzorni svet mora enkrat letno
poročati skupščini delničarjev v obliki pisnega poročila, ki natančno in verodostojno
prikaže aktivnosti nadzornega sveta med letom.
(2) V pisnem poročilu iz prejšnjega
odstavka je treba izčrpno opisati zlasti:
(a)
poslovanje borznoposredniške družbe,
(b)
nadzorovanje dela uprave,
(c)
sodelovanje z upravo in pooblaščenim
revizorjem,
(d)
notranjo organiziranost nadzornega sveta,
(e)
sestavo nadzornega sveta z vidika neodvisnosti
njegovih članov,
(f) 
morebitno nasprotje interesov in način
njegovega reševanja,
(g)
rezultate samoocenjevanja dela nadzornega sveta
ter komisij nadzornega sveta, vključno z mnenjem glede potrebnih izboljšav,
(h)
konkreten prispevek dela vsakega posameznega
člana, njegovo prisotnost na sejah nadzornega sveta ter njegove udeležbe v
razpravi in pri sprejemanju odločitev,
(i) 
izvajanje drugih nalog, določenih z veljavnimi
predpisi.
17. člen
(imenovanje in odpoklic članov uprave)
(1) Pri imenovanju in odpoklicu članov
uprave si mora nadzorni svet s skrbno in pravočasno izbiro kandidatov prizadevati
za kontinuiteto dela uprave.
(2) Pri izbiri članov uprave mora
sodelovati tudi uprava, predsednik nadzornega sveta pa mora upravo oziroma njenega
predsednika pozvati, da predlaga primerne kandidate najmanj eno leto pred
iztekom mandata.
(3) Izbiro kandidatov mora nadzorni
svet opraviti na podlagi vnaprej določenih kriterijev.
18. člen
(izbira novih članov nadzornega sveta)
(1) Pri izbiri kandidatov za nove
člane nadzornega sveta mora predlagatelj upoštevati vnaprej določene kriterije
glede:
(a)
ustrezne strokovne usposobljenosti in lastnosti
ter izkušenj, potrebnih za nadzor nad vodenjem poslov borznoposredniške družbe
in drugih pogojev iz 157. člena ZTFI v zvezi z 72. členom ZBan-1,
(b)
omejitev iz 157. člena ZTFI v zvezi z 71.
členom ZBan-1 in zakona, ki ureja gospodarske družbe,
(c)
medsebojnega dopolnjevanja znanj, izkušenj in
sposobnosti z drugimi člani nadzornega sveta,
(d)
poslovne etičnosti in osebne integritete,
(e)
časovne razpoložljivosti kandidatov.
(2) Kandidatura za člana nadzornega
sveta mora temeljiti na ustreznih listinah in drugih dokazilih, ki potrjujejo
izpolnjevanje kriterijev iz prvega odstavka tega člena.
(3) Nadzorni svet mora pred odločanjem
o izvolitvi članov nadzornega sveta skupščini ustrezno predstaviti kandidate in
razkriti vsa morebitna nasprotja interesov, ki obstajajo ali bi lahko ob
njihovem imenovanju nastala v razmerju do borznoposredniške družbe.
4. SKRBNOST ČLANOV NADZORNEGA SVETA PRI IZVAJANJU 157.
ČLENA ZTFI V ZVEZI S 73. IN 74. ČLENOM ZBAN-1
4.1. Pristojnosti in dolžnosti članov
nadzornega sveta
19. člen
(soglasje k določitvi poslovne politike
borznoposredniške družbe)
(1) Nadzorni svet daje soglasje upravi
k določitvi poslovne politike borznoposredniške družbe zlasti na podlagi
presoje, ali poslovna politika omogoča izvajanje poslovne strategije
borznoposredniške družbe, ki jo odobri uprava borznoposredniške družbe.
(2) Nadzorni svet mora pri presoji iz
prvega odstavka tega člena upoštevati zlasti:
(a)
ustreznost poslovnih ciljev in načrtov glede:
- pomembnih
poslovnih dejavnosti,
- morebitnih
predvidenih sprememb v poslovni strategiji borznoposredniške družbe,
(b) tveganja,
ki izvirajo iz makroekonomskega okolja, v katerem posluje borznoposredniška
družba, glede na položaj v poslovnem ciklusu, v katerem je borznoposredniška
družba,
(c) pričakovana
makroekonomska gibanja v domačem in mednarodnem okolju,
(d) konkurenčni
položaj borznoposredniške družbe in možnosti za širitev tržnega deleža in/ali
tržišča,
(e) vidik
varnosti in izboljšave kakovosti poslovanja,
(f)  razvojne
vidike investicijskih storitev in poslov ter finančnih storitev.
20. člen
(soglasje k določitvi finančnega načrta
borznoposredniške družbe)
(1) Nadzorni svet daje soglasje upravi
k določitvi finančnega načrta borznoposredniške družbe zlasti na podlagi presoje,
ali je finančni načrt borznoposredniške družbe v skladu s poslovno strategijo
in poslovno politiko borznoposredniške družbe.
(2) Nadzorni svet mora pri presoji iz
prvega odstavka tega člena upoštevati zlasti:
(a)
predvideno rast bilančne vsote,
(b)
predvideno gibanje tržnega deleža
borznoposredniške družbe po poslovnih področjih,
(c)
stroškovno učinkovitost,
(d)
predviden poslovni izid,
(e)
predviden donos na kapital pred obdavčitvijo.
21. člen
(soglasje k določitvi organizacije sistema
notranjih kontrol)
(1) Nadzorni svet daje soglasje upravi
k določitvi organizacije sistema notranjih kontrol borznoposredniške družbe,
pri čemer zlasti presoja:
(a)
ali sistem notranjih kontrol prispeva k
skrbnemu in varnemu poslovanju borznoposredniške družbe,
(b)
ali je sistem notranjih kontrol neodvisen od
poslovnih področij, ki jih spremlja in kontrolira,
(c)
ali obstajajo postopki za posredovanje
pomembnih in upravičenih opozoril zaposlenih glede delovanja sistema notranjih
kontrol članom uprave ali nadzornega sveta.
(2) Nadzorni svet mora pri presoji iz
točke (a) prvega odstavka tega člena zlasti upoštevati, ali sistem notranjih
kontrol zagotavlja:
(a)
učinkovito in pravilno izvajanje načrtovanih
poslovnih dejavnosti,
(b)
zanesljivost informacij o finančnem in
operativnem poslovanju borznoposredniške družbe za notranjo in zunanjo uporabo,
(c)
skladnost poslovanja borznoposredniške družbe z
veljavnimi predpisi ter notranjimi odločitvami in postopki,
(d)
jasnost, preglednost in dokumentiranost procesa
sprejemanja odločitev v okviru sistema notranjih kontrol, ki omejuje in
preprečuje nastanek nasprotij interesov,
(e)
možnost neomejenega in neposrednega dostopa
službe notranje revizije oziroma osebe, ki opravlja naloge notranjega
revidiranja v skladu s šestim odstavkom 193. člena ZTFI, do katerega koli člana
nadzornega sveta,
(f) 
prisotnost vodje posamezne funkcije sistema
notranjih kontrol na sejah nadzornega sveta in sejah uprave, pri čemer je
prisotnost na sejah ustrezna, če se jih vodja udeleži vsaj enkrat na leto,
(g)
formalnost postopkov za spremljanje
izpolnjevanja predlogov in priporočil službe notranje revizije.
(3) Nadzorni svet mora pri presoji iz
točke (b) prvega odstavka tega člena zlasti upoštevati, ali sistem notranjih
kontrol zagotavlja:
(a)
funkcionalno ločenost zaposlenih, ki delujejo v
okviru funkcij sistema notranjih kontrol, od poslovnih področij, ki jih morajo
ti zaposleni po službeni dolžnosti spremljati in kontrolirati,
(b)
organizacijsko ločenost posameznih funkcij
sistema notranjih kontrol od poslovnih področij, ki jih mora ta funkcija
spremljati in kontrolirati,
(c)
neposrednost notranjega toka poročanja med
vodjo posamezne funkcije sistema notranjih kontrol ter nadzornim svetom in
upravo,
(d)
da višina plačil, povračil in drugih ugodnosti
zaposlenih, ki delujejo v okviru funkcij sistema notranjih kontrol, ni odvisna
od uspešnosti poslovnih področij, ki jih ti zaposleni spremljajo in
kontrolirajo.
(4) Nadzorni svet mora pri presoji iz
točke (c) prvega odstavka tega člena upoštevati zlasti:
(a)
stopnjo formalnosti in dokumentiranosti teh
postopkov,
(b)
stopnjo varovanja in zaščite zaposlenega,
(c)
razpoložljivost navodil za izvajanje teh
postopkov vsem zaposlenim v borznoposredniški družbi.
22. člen
(soglasje k določitvi okvirnega letnega
programa dela službe notranje revizije)
(1) Nadzorni svet daje soglasje upravi
k določitvi okvirnega letnega programa dela službe notranje revizije zlasti na
podlagi presoje, ali je letni načrt dela službe notranje revizije zasnovan na
podlagi profila tveganosti borznoposredniške družbe.
(2) Nadzorni svet mora pri presoji iz
prvega odstavka tega člena upoštevati zlasti:
(a)
ažurnost profila tveganosti, na kateri je
zasnovan letni načrt dela službe notranje revizije v primerjavi s trenutno
izpostavljenostjo borznoposredniške družbe tveganjem,
(b)
primernost področij poslovanja, ki jih bo
služba notranje revizije pregledala glede na njihovo izpostavljenost tveganjem,
(c)
primernost vsebine načrtovanih pregledov
poslovanja po posameznih področjih glede na njihovo izpostavljenost tveganjem.
23. člen
(naloge v zvezi s politikami prejemkov)
(1) Nadzorni svet določa politike
prejemkov za člane uprave in druge kategorije zaposlenih s posebno naravo dela
iz točke (o) tretjega odstavka 2. člena sklepa o upravljanju s tveganji.
Nadzorni svet si mora prizadevati, da so prejemki teh zaposlenih v ustreznem
sorazmerju z njihovimi pooblastili, nalogami, izkušnjami in odgovornostjo, s
finančnim stanjem borznoposredniške družbe ter v skladu z zahtevami glede
politik prejemkov iz sklepa o upravljanju s tveganji.
(2) Nadzorni svet mora zagotoviti
obravnavo in določitev vsake pomembne opustitve ali spremembe politik prejemkov
ter mora podrobno spremljati učinke teh opustitev ali sprememb na sistem
prejemkov borznoposredniške družbe in na upravljanje s tveganji.
(3) Člani nadzornega sveta morajo vsaj
enkrat na leto pregledati ustreznost politik prejemkov in zagotoviti njihovo
izvajanje.
(4) Člani nadzornega sveta pri
pregledu ustreznosti politik prejemkov iz tretjega odstavka tega člena med
drugim ocenjujejo zlasti:
(a)
ali borznoposredniška družba pri izplačilih
prejemkov upošteva tveganja, ki jim borznoposredniška družba je ali bi jim
lahko bila izpostavljena pri svojem poslovanju, finančno stanje
borznoposredniške družbe in dolgoročne interese borznoposredniške družbe,
vlagateljev, delničarjev in drugih zainteresiranih subjektov,
(b)
skladnost politik prejemkov s predpisi.
(5) Člani nadzornega sveta morajo pri
pregledu ustreznosti politik prejemkov iz tretjega odstavka tega člena sodelovati
z ustreznimi kontrolnimi funkcijami borznoposredniške družbe.
4.2. Odločanje o drugih zadevah, določenih z
ZBan-1
24. člen
(splošno)
(1) Nadzorni svet mora za namen
nadzora sistema upravljanja redno spremljati in ocenjevati:
(a)
profil tveganosti borznoposredniške družbe iz
točke (a) tretjega odstavka 2. člena sklepa o upravljanju s tveganji,
(b)
ustreznost strategij in politik prevzemanja
tveganj in upravljanja s tveganji, ki jih mora borznoposredniška družba
vzpostaviti in uresničevati v skladu s 3. členom sklepa o upravljanju s
tveganji,
(c)
ustreznost organizacijskega ustroja, ki ga mora
borznoposredniška družba vzpostaviti in uresničevati v skladu s točko (a) 7.
člena sklepa o upravljanju s tveganji,
(d)
ustreznost poročanja borznoposredniške družbe,
ki ga mora borznoposredniška družba zagotavljati v skladu z 19. in 22. členom
sklepa o upravljanju s tveganji.
(2) Nadzorni svet mora preveriti ocene
ustreznosti sistema upravljanja vsaj enkrat na leto ter ob vsaki pomembni
spremembi notranjih in zunanjih dejavnikov poslovanja borznoposredniške družbe,
vključno s:
(a)
spremembami v poslovni strategiji
borznoposredniške družbe,
(b)
spremembami v dosedanji izpostavljenosti
tveganjem in/ali nastankom nove pomembne izpostavljenosti tveganjem,
(c)
spremembami, ki izvirajo iz makroekonomskega okolja,
v katerem posluje borznoposredniška družba.
25. člen
(ustreznost profila tveganosti)
(1) Nadzorni svet mora redno
spremljati in ocenjevati ustreznost profila tveganosti iz točke (a) prvega
odstavka 24. člena tega sklepa.
(2) Pri spremljanju in ocenjevanju
ustreznosti profila tveganosti iz prvega odstavka tega člena mora nadzorni svet
presoditi zlasti:
(a)
ali dokumentirane ocene ugotovljenih tveganj in
drugih predpostavk omogočajo pregled nad profilom tveganosti borznoposredniške
družbe,
(b)
ali je profil tveganosti borznoposredniške družbe
v skladu s strategijo borznoposredniške družbe za prevzemanje tveganj.
(3) Nadzorni svet mora pri presoji iz
točke (a) drugega odstavka tega člena zlasti upoštevati popolnost dokumentacije
o ocenah tveganj in drugih dejavnikih, ki določajo profil tveganosti
borznoposredniške družbe.
(4) Nadzorni svet mora pri presoji iz
točke (b) drugega odstavka tega člena zlasti upoštevati vpliv izvajanja
poslovne strategije borznoposredniške družbe na doseganje želenega profila
tveganosti borznoposredniške družbe.
26. člen
(ustreznost strategij in politik)
(1) Nadzorni svet mora redno
spremljati in ocenjevati ustreznost strategij in politik prevzemanja tveganj in
upravljanja s tveganji iz točke (b) prvega odstavka 24. člena tega sklepa.
(2) Pri spremljanju in ocenjevanju
strategij in politik iz prvega odstavka tega člena mora nadzorni svet presojati
zlasti:
(a)
ali strategije prevzemanja tveganj in
upravljanja s tveganji dejansko izražajo temeljni odnos borznoposredniške
družbe do tveganj, ki jih prevzema v okviru svojega poslovanja, zaradi
preprečevanja kakršnih koli nedoslednosti, nejasnosti in neuravnoteženosti pri
njihovem upravljanju,
(b)
ali so strategije prevzemanja tveganj in
upravljanja s tveganji celovite ter sorazmerne z značilnostmi, obsegom in
zapletenostjo poslov, ki jih opravlja borznoposredniška družba,
(c)
ali politike prevzemanja tveganj in upravljanja
s tveganji omogočajo izvajanje strategij prevzemanja tveganj in upravljanja s
tveganji.
(3) Nadzorni svet mora pri presoji iz
točke (a) drugega odstavka tega člena upoštevati zlasti:
(a)
cilje in splošna načela oziroma usmeritve za prevzemanje
tveganj in upravljanje s tveganji,
(b)
pristop k upravljanju posameznih tveganj,
(c)
pristop k izvajanju procesa ocenjevanja
ustreznega notranjega kapitala,
(d)
morebitne načrte glede pomembnih poslovnih
dejavnosti in/ali spremembe v prihodnji poslovni strategiji borznoposredniške
družbe.
(4) Nadzorni svet mora pri presoji iz
točke (b) drugega odstavka tega člena upoštevati zlasti:
(a)
pregled nad izpostavljenostjo borznoposredniške
družbe tveganjem ter kakovost kontrolnega okolja,
(b)
načrtovani pristop k izvajanju procesov
upravljanja s tveganji pri tveganjih, ki jih borznoposredniška družba opredeljuje
za pomembna.
(5) Nadzorni svet mora pri presoji iz
točke (c) drugega odstavka tega člena upoštevati zlasti:
(a)
metodologijo borznoposredniške družbe za ocenjevanje
sposobnosti prevzemanja tveganj,
(b)
organizacijska pravila izvajanja procesa
upravljanja s tveganji,
(c)
pravila ocenjevanja profila tveganosti
borznoposredniške družbe ter metodologij za ugotavljanje in merjenje oziroma
ocenjevanje tveganj,
(d)
politiko uporabe zunanjih izvajalcev,
(e)
pravila delovanja sistema notranjih kontrol,
(f) 
pravila izvajanja procesa ocenjevanja
ustreznega notranjega kapitala.
27. člen
(ustreznost organizacijskega ustroja)
(1) Nadzorni svet mora redno
spremljati in ocenjevati ustreznost organizacijskega ustroja borznoposredniške
družbe iz točke (c) prvega odstavka 24. člena tega sklepa.
(2) Pri spremljanju in ocenjevanju
ustreznosti organizacijskega ustroja borznoposredniške družbe iz prvega odstavka
tega člena mora nadzorni svet presoditi zlasti:
(a)
ali so razmerja glede odgovornosti ter
razmejitve pristojnosti in nalog natančno opredeljena, pregledna in dosledna,
(b)
ali zaposleni delujejo v skladu s politikami in
postopki, ki zadevajo njihove pristojnosti in odgovornosti.
(3) Nadzorni svet mora pri presoji iz
točke (a) drugega odstavka tega člena upoštevati zlasti:
(a)
vpliv kakršnih koli nejasnosti ali
nedoslednosti v razmerjih glede odgovornosti, ki bi lahko oslabile sposobnost
nadzornega sveta in uprave za preudarno upravljanje borznoposredniške družbe,
(b)
ustreznost pristojnosti in položajev
zaposlenih, ki v okviru svoje odgovornosti prejemajo pomembne informacije, za
delovanje in ukrepanje.
(4) Nadzorni svet mora pri presoji iz
točke (b) prvega odstavka tega člena zlasti upoštevati informacije o pomembnih
neskladnostih delovanja zaposlenih s politikami in postopki, ki zadevajo
njihove pristojnosti in odgovornosti, ter pripadajočih vzrokih.
28. člen
(ustreznost poročanja)
(1) Nadzorni svet mora redno
spremljati in ocenjevati ustreznost poročanja iz točke (d) prvega odstavka 24.
člena tega sklepa, vključno z ustreznostjo notranjih poročevalskih tokov.
(2) Pri spremljanju in ocenjevanju
ustreznosti notranjih poročevalskih tokov iz prvega odstavka tega člena mora
nadzorni svet presoditi zlasti, ali lahko izvaja nadzor nad delovanjem uprave,
na podlagi poročil, ki jih prejema.
(3) Nadzorni svet mora pri presoji iz
drugega odstavka tega člena zlasti upoštevati, ali poročila, ki jih prejema nadzorni
svet, vključujejo tudi informacije o:
(a)
izvajanju poslovne strategije in poslovne
politike, vključno z informacijami o doseganju zastavljenih ciljev,
(b)
o pomembnih neskladnostih delovanja borznoposredniške
družbe z veljavnimi predpisi, standardi in kodeksi ter notranjimi akti,
vključno z obrazložitvijo vzrokov za odstopanje.
5. KONČNI DOLOČBI
29. člen
(razveljavitev sklepa)
Z dnem, ko začne veljati ta sklep, preneha
veljati Sklep o skrbnosti članov uprave in članov nadzornega sveta borznoposredniških
družb (Uradni list RS, št. 106/07).
30. člen
(uveljavitev sklepa)
Ta sklep začne veljati osmi dan po objavi v
Uradnem listu Republike Slovenije.
Št. 00700-1/2012-4
Ljubljana, dne 20. aprila 2012
EVA 2012-1611-0094
Predsednik Sveta Agencije za trg vrednostnih papirjev
dr. Damjan Žugelj l.r.