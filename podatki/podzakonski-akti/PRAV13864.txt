I. SPLOŠNE DOLOČBE
1. člen
(1) Ta pravilnik ureja način registracije, obliko in vsebino
registrskih tablic za motorna in priklopna vozila Policije, Slovenske
obveščevalno-varnostne agencije in Oddelka za preiskovanje in pregon uradnih
oseb s posebnimi pooblastili Specializiranega državnega tožilstva Republike
Slovenije, ki jih uporabljajo osebe s pooblastili Policije, ter postopke,
pogoje in roke za izvedbo tehničnih pregledov motornih in priklopnih vozil
Policije.
(2) Pravilnik se uporablja za vsa vozila iz prejšnjega
odstavka, ne glede na lastništvo, in za vozila, ki so registrirana v eni od
držav članic Evropske unije in jih Republika Slovenija najame za protokolarne
namene na območju Republike Slovenije.
(3) Za vsebine, ki jih ta pravilnik ne ureja, se uporabljajo
zakon, ki ureja motorna vozila, in predpisi, ki urejajo področje registracije
vozil in tehničnih pregledov vozil.
II. REGISTRACIJA VOZIL
2. člen
(1) Postopke v zvezi z registracijo motornih in priklopnih
vozil izvaja organizacijska enota Ministrstva za notranje zadeve (v nadaljnjem
besedilu: ministrstvo), pristojna za logistiko.
(2) Postopke iz prejšnjega odstavka izvaja uradnik, ki ima
najmanj srednjo strokovno izobrazbo, opravljen izpit iz splošnega upravnega
postopka in veljavno dovoljenje za dostop do tajnih podatkov stopnje tajnosti
TAJNO. Druge določbe podzakonskih predpisov, ki urejajo zahteve za osebje
registrskih organizacij in prostore ter opremo registracijskih organizacij, se
ne uporabljajo.
3. člen
(1) Specialna patruljna motorna kolesa Policije ter osebna
specialna patruljna, terenska specialna patruljna, kombinirana specialna
patruljna, specialna tovorna in oklepna vozila Policije imajo na registrski
tablici oznako Policije »P«. To oznako imajo lahko na registrski tablici tudi
civilna vozila Policije.
(2) Registrska tablica za vozila Policije iz prejšnjega
odstavka je bele barve. Na levi strani je modro polje z »evropskim znakom«, ki
je oblikovan v skladu z Uredbo Sveta (ES) št. 2411/98 z dne 3. novembra 1998 o
priznavanju v prometu znotraj Skupnosti razlikovalne oznake države članice, v
kateri so motorna vozila in njihovi priklopniki registrirani (UL L št. 299 z
dne 10. 11. 1998, str. 1). »Evropski znak« je zlato rumene barve, pod njim pa
je mednarodna nacionalna oznaka Republike Slovenije v beli barvi. Na registrski
tablici sta z modro barvo označeni oznaka Policije »P« in registrska oznaka, ki
je sestavljena iz kombinacije številk ali črk in številk. Za drugim znakom
registrske oznake je pomišljaj, za oznako Policije »P« pa je simbol
uniformirane Policije Republike Slovenije. Registrska tablica je obrobljena z
modro obrobno črto.
(3) Vsebina in oblika registrskih tablic za vozila iz prvega
odstavka tega člena sta določeni na risbah številka 1, 2, 3 in 4 v Prilogi, ki
je sestavni del tega pravilnika.
4. člen
Vozila Policije, ki na registrski tablici nimajo oznake
Policije »P«, vozila Slovenske obveščevalno-varnostne agencije in vozila
Oddelka za preiskovanje in pregon uradnih oseb s posebnimi pooblastili
Specializiranega državnega tožilstva Republike Slovenije, ki jih uporabljajo
osebe s pooblastili Policije, imajo registrske tablice, ki so določene z
zakonom, ki ureja motorna vozila, in predpisi, ki urejajo področje registracije
vozil.
5. člen
(1) Uporabnik službenega vozila mora organizacijski enoti
ministrstva, pristojni za logistiko, sporočiti pogrešanje, poškodovanje,
uničenje ali obrabljenost registrske tablice ali prometnega dovoljenja.
(2) Organizacijska enota ministrstva, pristojna za logistiko,
po prejemu obvestila uporabnika iz prejšnjega odstavka uredi vse potrebno za
zamenjavo registrskih tablic in uničenje starih, če jih uporabnik še ima.
6. člen
Preizkusne tablice se na motornih in priklopnih vozilih
Policije, Slovenske obveščevalno-varnostne agencije in Oddelka
Specializiranega državnega tožilstva Republike Slovenije, ki
jih uporabljajo osebe s pooblastili Policije, ne uporabljajo.
III. TEHNIČNI PREGLEDI VOZIL POLICIJE
7. člen
(1) Tehnična brezhibnost motornih in priklopnih vozil
Policije se ugotavlja s tehničnimi pregledi, ki jih izvajajo strokovne
organizacije za opravljanje tehničnih pregledov. Te organizacije se izberejo po
postopkih, določenih s predpisi o javnem naročanju.
(2) Tehnični pregledi motornih in priklopnih vozil Policije
se opravljajo po postopku, pod pogoji in v rokih, ki so predpisani z zakonom,
ki ureja motorna vozila, in predpisi, ki urejajo področje tehničnih pregledov
vozil.
(3) Izredni tehnični pregled vozila Policije se opravi po
postopku, pod pogoji in v primerih, ki so določeni z zakonom, ki ureja motorna
vozila, in predpisi, ki urejajo področje tehničnih pregledov vozil.
IV. PREHODNA IN KONČNA DOLOČBA
8. člen
Z dnem uveljavitve tega pravilnika se prenehata uporabljati
10. člen in 3. točka Priloge 3 Pravilnika o registrskih tablicah motornih in
priklopnih vozil (Uradni list RS, št. 83/06, 106/10 – ZMV in 75/17 – ZMV-1).
9. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-222/2019/17
Ljubljana, dne 30. decembra 2019
EVA 2019-1711-0024
Boštjan Poklukar
minister
za notranje zadeve

Priloga:
Registrske tablice vozil Policije