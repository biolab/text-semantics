1. člen
Ta statut ureja organizacijo in organe zavoda, njihove
pristojnosti in način odločanja ter druga vprašanja, pomembna za opravljanje
dejavnosti in poslovanje zavoda.
2. člen
(1) Javni zavod Mekinjski samostan (v nadaljevanju:
zavod) je ustanovljen z Odlokom o ustanovitvi Javnega zavoda Mekinjski samostan
(Uradni list RS, št. 70/17; v nadaljevanju: Odlok o ustanovitvi zavoda) na seji
dne 29. 11. 2017, za opravljanje dejavnosti po navedenem odloku.
(2) Ustanovitelj zavoda je Občina Kamnik (v
nadaljevanju: ustanovitelj).
(3) Ustanovitev zavoda je bila vpisana v sodni register Okrožnega
sodišča v Ljubljani s sklepom opr. štev. Srg 2018/13617 z dne 5. 4.
2018, matična številka 8180431000, davčna številka 19359713.
(4) Zavod je pravna oseba javnega prava s pravicami,
obveznostmi in odgovornostmi, določenimi z zakonom, odlokom o ustanovitvi in
tem statutom.
3. člen
(1) Delo zavoda je javno. Javnost dela zagotavlja zavod
s posredovanjem letnega poročila o delu zavoda, finančnih podatkih o poslovanju
zavoda, podatkih o izvedenih kulturnih in drugih prireditvah, obveščanju
javnosti o izrednih dogodkih s področja dela zavoda ali pred začetkom
posameznih aktivnosti in na drugi način, ki omogoča izvajanje načela javnosti
delovanja.
(2) Za zagotavljanje javnosti delovanja skrbita direktor
in svet zavoda.
4. člen
Ime zavoda je Javni zavod Mekinjski samostan.
Sedež zavoda je: Polčeva pot 10, 1241 Kamnik.
Skrajšano ime zavoda je Mekinjski samostan.
Ime zavoda v angleškem jeziku glasi: Public institution
Monastery Mekinje.
Zavod ima žig, ki se podrobneje opredeli s statutom.
Zavod lahko spremeni ime in sedež le s soglasjem
ustanovitelja.
5. člen
Zavod ima žig okrogle oblike premera 40 mm, v sredini
katerega je logotip, na zunanjem obodu pa je napisan naziv in naslov zavoda.
6. člen
Zavod izvaja dejavnost, določeno z Odlokom o ustanovitvi
zavoda.
7. člen
(1) Notranja organizacija zavoda in sistemizacija
delovnih mest se določi s splošnim aktom, ki ga v soglasju s svetom zavoda
sprejme direktor zavoda.
(2) Za opravljanje finančno-računovodskih,
administrativnih, komercialnih, promocijskih, pravno kadrovskih,
informacijskih, vzdrževalnih in ostalih skupnih zadev v zavodu skrbi direktor
zavoda.
8. člen
Organa zavoda sta svet zavoda in direktor.
9. člen
(1) Svet zavoda je organ upravljanja zavoda. Naloge
sveta zavoda so določene v odloku o ustanovitvi zavoda.
(2) Svet zavoda sestavlja 5 članov, in sicer:
-       
trije predstavniki ustanovitelja, imenovani izmed strokovnjakov s
področja dela zavoda, financ oziroma pravnih zadev,
-       
en predstavnik zaposlenih,
-       
en predstavnik zainteresirane javnosti.
Predstavnike ustanovitelja imenuje in razrešuje občinski svet
na predlog komisije za mandatna vprašanja, volitve in imenovanja.
Predstavnika zaposlenih izvolijo zaposleni v zavodu na
neposrednih in tajnih volitvah. Direktor najkasneje 30 dni pred iztekom mandata
sveta zavoda objavi dan volitev predstavnika zaposlenih. Kandidati so vsi
zaposleni, razen direktorja in tistih zaposlenih, ki direktorju do dneva
volitev pisno sporočijo, da ne želijo kandidirati. Funkcijo volilne komisije,
ki pripravi volilni material, izvede tajno glasovanje in ugotovi izid volitev,
opravijo vsi zaposleni. O izvedenih tajnih volitvah se sestavi zapisnik, ki se
skupaj z volilnim gradivom hrani do izvolitve novega člana v svet zavoda.
Predstavnika zainteresirane javnosti imenuje župan Občine Kamnik
na podlagi predhodno objavljenega javnega poziva, ki ga objavi direktor
najkasneje 60 dni pred potekom mandata sveta zavoda. V javnem pozivu se določi
pogoje, ki jih morajo izpolnjevati kandidati ter način izbora. Javni poziv mora
biti predhodno usklajen z občinsko upravo in svetom zavoda.
(3) Svet zavoda se konstituira, ko člani sveta izmed
predstavnikov ustanovitelja izvolijo predsednika in namestnika predsednika. Svet
zavoda se konstituira na svoji prvi konstitutivni seji, ki jo skliče direktor
najpozneje v tridesetih dneh, ko je imenovana oziroma izvoljena večina članov
sveta.
(4) Svet zavoda je sklepčen, če je na seji prisotnih več
kot polovica vseh članov sveta zavoda.
(5) Svet zavoda sprejema odločitve z večino glasov
prisotnih članov. Če je rezultat neodločen, odloči glas predsednika. Predsednik
se ne more vzdržati glasovanja.
(6) Člani sveta zavoda glasujejo javno, razen o razrešitvi
direktorja Javnega zavoda ali če tajno glasovanje za posamezno glasovanje
zahteva večina navzočih članov sveta zavoda.
(7) Mandat članov sveta traja štiri leta in začne teči z
dnem konstituiranja sveta. Po preteku mandata so člani lahko ponovno imenovani
oziroma izvoljeni, vendar ne več kot dvakrat zaporedoma.
(8) Podrobnejše delovanje sveta se uredi s poslovnikom,
ki ga sprejema svet zavoda z večino glasov vseh članov sveta. Z enako večino se
sprejmejo tudi spremembe in dopolnitve poslovnika o delu sveta zavoda.
10. člen
(1) Svet zavoda opravlja svoje delo na sejah. Seje so
lahko redne, izredne ali korespondenčne. Sejo skliče predsednik na lastno
pobudo ali pobudo članov sveta zavoda ali ustanovitelja. O seji se piše
zapisnik.
(2) Vabilo na sejo z dnevnim redom in materialom mora
biti članom sveta zavoda poslano po elektronski pošti, praviloma sedem dni pred
sejo.
(3) Predsednik sveta zavoda je dolžan sklicati sejo
sveta zavoda, kadar to pisno zahtevata najmanj dva člana sveta zavoda.
Vlagatelja zahteve za sklic seje sveta zavoda morata predlagati dnevni red in
pripraviti gradivo s predlogi sklepov za obravnavo. Predsednik sveta zavoda
mora sejo sklicati v roku 7 dni po prejemu zahteve in gradiva.
(4) En izvod sklica seje sveta zavoda in gradiva zavod
pošlje oddelku občinske uprave, pristojnemu za družbene dejavnosti. Enako velja
za gradivo, ki nastane na podlagi izvedene seje sveta zavoda (zapisnik,
sprejeti sklepi ipd.).
(5) Administrativno tehnične naloge za svet zavoda
opravljajo zaposleni v zavodu.
11. člen
(1) Na sejo sveta zavoda se vedno povabi direktorja
Javnega zavoda.
(2) Predsednik sveta zavoda na sejo sveta zavoda lahko povabi
tudi druge osebe, v kolikor je njihova prisotnost pomembna za obravnavo
posamezne točke dnevnega reda. Vabljene osebe nimajo pravice odločanja in
glasovanja.
12. člen
(1) Poslovodni organ zavoda je direktor.
(2) Direktor organizira in vodi delo ter poslovanje
zavoda, predstavlja in zastopa zavod v okviru dejavnosti, za katero je zavod
registriran ter je odgovoren za zakonitost in strokovnost dela zavoda.
13. člen
(1) Naloge in pristojnosti direktorja, pogoje in
postopek za njegovo imenovanje ureja Odlok o ustanovitvi zavoda.
(2) Glede izvedbe razpisnega postopka, varstva pravic,
ponovnega razpisa, imenovanja vršilca dolžnosti in razrešitve direktorja se
uporabljajo še določbe Zakona o zavodih in drugih predpisov, ki urejajo
vprašanja iz tega odstavka.
(3) Pri pripravi in izvedbi razpisa za direktorja zavoda
sodeluje tudi občinska uprava Občine Kamnik.
14. člen
Plača in drugi prejemki direktorja se uredijo s pogodbo, ki
jo skleneta svet zavoda in direktor. Plača se določi skladno z veljavnimi
predpisi.
15. člen
Med začasno odsotnostjo direktorja ga nadomešča delavec zavoda,
ki ga direktor za to pooblasti.
16. člen
(1) Zavod mora zagotoviti poslovanje v skladu z
veljavnimi predpisi, pri čemer odgovarja za zakonitost poslovanja zavoda
direktor zavoda.
(2) Zavod ugotavlja svoj prihodek, ki ga pridobiva z
izvajanjem svoje dejavnosti v rokih in na način, ki ga določajo zakonski in
podzakonski predpisi.
(3) Zavod sestavi in predloži pristojnim organom
periodične in zaključni račun skladno s predpisi in pogodbenimi obveznostmi.
17. člen
Zavod se sme zadolževati le po predhodnem soglasju Občinskega
sveta Občine Kamnik.
18. člen
(1) Zavod predstavlja in zastopa direktor v okviru
pooblastil, ki jih ima zavod v pravnem prometu in to neomejeno, razen pri
sklepanju pravnih poslov, ki se nanašajo na:
(a)   
nakup ali prodajo nepremičnin 
(b)   
investicije in druge naložbe, ki v posamičnem primeru presegajo vrednosti,
določene s predpisi, ki urejajo naročila male vrednosti 
c)    sklepanja
posojilnih pogodb ali dajanja poroštev, ki v posamičnem primeru presegajo
vrednosti, določene s predpisi, ki urejajo naročila male vrednosti
(d)   sklepanja najemnih pogodb, za katera bi
letna najemnina presegala vrednosti, določene s predpisi, ki urejajo naročila
male vrednosti 
(e)   druge posle, za katere tako določajo
veljavni predpisi in pogodba.
(2) Za pravne posle iz prejšnjega odstavka tega člena
mora direktor pridobiti predhodno soglasje ustanovitelja.
19. člen
(1) Vsak delavec, ki pri svojem delu uporablja podatke,
ki so po zakonu, tem statutu ali drugih splošnih aktih zavoda določeni kot
poslovna tajnost, mora spoštovati predpisane ukrepe za njihovo varstvo.
(2) Kot poslovno tajnost se morajo hraniti tudi listine
in podatki drugih zavodov ali institucij oziroma podjetij, če so označeni kot
poslovna tajnost.
(3) Kršitev določb o varovanju poslovne tajnosti pomeni
hujšo kršitev delovnih obveznosti, za katero se lahko iz krivdnih razlogov
odpove pogodba o zaposlitvi.
20. člen
Zavod mora varovati kot tajnost tudi listine in podatke, ki
jih pristojni organ razglasi za poslovno ali drugo tajnost, ali ki jih
pristojni organ kot zaupne sporoči zavodu, ali ki vsebujejo ponudbe za natečaj
ali javno licitacijo, dokler niso javno objavljeni.
21. člen
Listine in podatke, ki predstavljajo poslovno tajnost sme
drugim sporočati le direktor oziroma oseba, ki jo on pisno pooblasti, za
listine in podatke sveta zavoda pa predsednik sveta zavoda oziroma oseba, ki jo
on pisno pooblasti.
22. člen
Gradivo, ki predstavlja poslovno tajnost, se hrani ločeno od
druge dokumentacije na način, ki zagotavlja ohranitev zaupnosti.
23. člen
(1) Vsakdo ima pravico do varstva svojih osebnih
podatkov.
(2) Ob sklenitvi delovnega razmerja se delavca seznani s
tem, katere njegove osebne podatke potrebuje zavod v zvezi z uresničevanjem
njegovih pravic iz dela in v zvezi z delom.
(3) Za uporabo osebnih podatkov delavcev, ki se ne
nanašajo na uresničevanje njihovih pravic in obveznosti iz dela in v zvezi z
delom, mora delavec dati pisno soglasje.
24. člen
Zavod mora zagotoviti način varovanja osebnih podatkov
skladno z veljavnimi predpisi.
25. člen
Medsebojne pravice in obveznosti ustanovitelja in zavoda so
določene z Odlokom o ustanovitvi zavoda.
26. člen
Nadzor nad poslovanjem Javnega zavoda izvajajo:
-       
ustanovitelj oziroma v njegovem imenu občinska uprava, Nadzorni odbor
ali zunanji izvajalci
-       
Računsko sodišče Republike Slovenije in drugi organi nadzora. Zavod mora
redno in v skladu z veljavnimi predpisi izvajati tudi notranje revizije
poslovanja. Predmet notranje revizije poslovanja določi direktor zavoda v
soglasju z občinskim oddelkom, pristojnim za finance.
27. člen
Ta statut je sprejet, če zanj glasuje več kot polovica vseh
članov sveta zavoda, v veljavo pa stopi z dnem, ko nanj poda soglasje
ustanovitelj in po objavi v uradnem listu.
28. člen
Spremembe in dopolnitve tega statuta se sprejemajo na enak
način kot statut.
Št. 01/2018
Kamnik, dne 4. julija 2018
Anja Grašič l.r.
Predsednica
sveta zavoda Javni zavod
Mekinjski samostan