1. člen
Ta pravilnik določa natančnejše pogoje za pridobitev
dovoljenja za pridelavo konoplje (Cannabis Sativa L.) in vrtnega maka (Papaver
somniferum L.) (v nadaljnjem besedilu: dovoljenje).
2. člen
(1) V Republiki Sloveniji je dovoljeno gojiti konopljo ali
vrtni mak na strnjeni površini, ki ni manjša od 0,1 hektarja. Ne glede na prejšnji
stavek je kmetom, vključenim v kontrolo ekološke pridelave, dovoljeno gojiti
posamezno sorto konoplje na površini, ki ni manjša od 0,01 ha.
(2) Konoplja se lahko goji za namen pridelave semena za
nadaljnje razmnoževanje, za proizvodnjo hrane in pijač, za pridobivanje
substanc za kozmetične namene, za pridelavo vlaken, za krmo živali in za druge
industrijske namene. 
(3) Vrtni mak se lahko goji za namen pridelave semena, in
sicer za nadaljnje razmnoževanje, za namene kuhanja ter za pekovske in slaščičarske
namene, za pridobivanje substanc za kozmetične namene, za prehrano živali in za
industrijske namene.
3. člen
(1) Za konopljo po tem
pravilniku se štejejo sorte navadne konoplje, ki so vpisane v sortno listo v
skladu z zakonom, ki ureja semenski material kmetijskih rastlin, (v nadaljnjem
besedilu: sortna lista) ali v skupni katalog sort poljščin v skladu z Direktivo
Sveta 2002/53/ES z dne 13. junija 2002 o
skupnem katalogu sort poljščin (UL L št. 193
z dne 20. 7. 2002, str. 1), zadnjič
spremenjeno z Odločbo Komisije z dne 18. decembra 2006 o dovoljenju
Romuniji, da odloži uporabo nekaterih določb Direktive Sveta 2002/53/ES glede
trženja semena nekaterih sort poljščin (UL L št. 32
z dne 6. 2. 2007, str. 167), (v
nadaljnjem besedilu: skupni katalog sort poljščin).
(2) Za izvajanje
četrtega odstavka 4. člena Uredbe (EU)
2021/2115 Evropskega parlamenta in Sveta z dne 2. decembra 2021 o
določitvi pravil o podpori za strateške načrte, ki jih pripravijo države
članice v okviru skupne kmetijske politike (strateški načrti SKP) in se
financirajo iz Evropskega kmetijskega jamstvenega sklada (EKJS) in Evropskega
kmetijskega sklada za razvoj podeželja (EKSRP), ter o razveljavitvi uredb (EU)
št. 1305/2013 in (EU) št. 1307/2013 (UL L št. 435
z dne 6. 12. 2021, str. 1), zadnjič spremenjene z Delegirano uredbo
Komisije (EU) 2023/370 z dne 13. decembra 2022 o dopolnitvi
Uredbe (EU) 2021/2115 Evropskega
parlamenta in Sveta v zvezi s postopki, roki za predložitev zahtevkov držav
članic za spremembe strateških načrtov SKP in nadaljnjimi primeri,
v katerih se največje število sprememb strateških načrtov SKP ne uporablja
(UL L 51 z dne 20. 2. 2023, str. 25) (v
nadaljnjem besedilu: Uredba 2021/2115/EU), vsebnost tetrahidrokanabinola (THC)
v vzorcu pri uporabljenih sortah konoplje ne sme presegati 0,3 %.
(3) Za vrtni mak po tem
pravilniku se štejejo sorte vrtnega maka, ki so vpisane v sortno listo ali v
skupni katalog sort poljščin.
4. člen
(1) Dovoljenje lahko pridobi nosilec kmetijskega gospodarstva
(v nadaljnjem besedilu pridelovalec) za gojenje izključno na kmetijskih
zemljiščih, ki jih ima vpisana v register kmetijskih gospodarstev, če
izpolnjuje pogoje po tem pravilniku. 
(2) Ne glede na prejšnji odstavek dovoljenja ne more
pridobiti pridelovalec, ki: 
-       
je v preteklem letu gojil konopljo ali vrtni mak v nasprotju z
dovoljenjem; 
-       
v preteklem letu s posevkom konoplje ali vrtnega maka ni ravnal kot
dober gospodar v skladu s predpisi, ki urejajo kmetijska zemljišča, glede na
pravnomočno odločbo inšpektorja Inšpektorata RS za kmetijstvo, gozdarstvo in
hrano (v nadaljnjem besedilu: inšpektor IRSKGH).
5. člen
Zainteresirani pridelovalec za gojenje konoplje ali maka mora
za pridobitev dovoljenja za gojenje konoplje najpozneje do 1. junija, za
pridelavo vrtnega maka najpozneje do 15. marca oziroma najpozneje do 31.
avgusta za tekoče leto gojenja, odvisno od zvrsti vrtnega maka, vložiti vlogo
na Ministrstvo za kmetijstvo, gozdarstvo in prehrano (v nadaljnjem besedilu:
ministrstvo).
6. člen
(1) Vloga za pridobitev dovoljenja mora vsebovati naslednje
podatke: 
-       
ime, priimek in naslov oziroma firmo in sedež pridelovalca; 
-       
identifikacijsko število kmetijskega gospodarstva (KMG-MID); 
-       
površino kmetijskega zemljišča namenjeno za sejanje konoplje ali vrtnega
maka z navedbo podatkov o grafični enoti rabe zemljišč kmetijskega gospodarstva
(v nadaljnjem besedilu: GERK), na katerem se poseje konoplja ali vrtni mak:
GERK-PID, domače ime GERK-a, vrsta dejanske rabe GERK-a, površina GERK-a (v ha,
a in m2) ter površino posamezne sorte konoplje ali vrtnega maka (v
ha, a in m2); 
-       
sorto konoplje ali vrtnega maka; 
-       
opredelitev namena pridelave; 
-       
predvideni datum setve; 
-       
količino semena, predvideno za setev; 
-       
predvideni datum spravila. 
(2) Vlogi za dovoljenje je treba priložiti uradne etikete na
embalaži semen v skladu z Direktivo Sveta 2002/57/ES z dne 13. junija 2002 o
trženju semena oljnic in predivnic (UL L št. 193 z dne 20. 7. 2002, str. 74),
zadnjič spremenjeno z Direktivo Komisije 2009/74/ES z dne 26. junija 2009 o
spremembi direktiv Sveta 66/401/EGS, 66/402/EGS, 2002/55/ES in 2002/57/ES glede
botaničnih imen rastlin, znanstvenih imen drugih organizmov in nekaterih prilog
k direktivam 66/401/EGS, 66/402/EGS in 2002/57/ES zaradi novih znanstvenih in
tehničnih dognanj (UL L št. 166 z dne 27. 6. 2009, str. 40).
7. člen
Dovoljenje se izda z veljavnostjo za čas trajanja ene
vegetacije posevka.
8. člen
Ministrstvo po pravnomočnosti dovoljenja kopijo dovoljenja
posreduje Policiji – Upravi kriminalistične policije.
9. člen
(1) Ob inšpekcijskem pregledu pridelovalec inšpektorju IRSKGH
predloži kot dokazili o nakupu potrjenega semena konoplje ali vrtnega maka, ki
ju je posejal na podlagi dovoljenja: 
-       
račun o nakupu semena, iz katerega mora biti razvidno: količina in sorta
semena ter številka deklaracije o kakovosti semena; 
-       
deklaracijo o kakovosti semena, ki jo je izdal registrirani dodelovalec,
ki je dal seme v promet. Podatki na deklaraciji se morajo glede sorte in
številke deklaracije ujemati s podatki na računu. 
(2) Iz posevkov konoplje odvzame inšpektor IRSKGH vzorce
rastlin za analizo vsebnosti THC. Vzorčenje se izvede po postopku A iz Priloge
I Delegirane uredbe Komisije (EU) 2022/126 z dne 7. decembra 2021 o
dopolnitvi Uredbe (EU) 2021/2115 Evropskega parlamenta in Sveta z dodatnimi
zahtevami za nekatere vrste intervencij, ki jih države članice določijo v
svojih strateških načrtih SKP za obdobje 2023–2027 na podlagi navedene uredbe,
ter pravili o deležu za standard dobrih kmetijskih in okoljskih pogojev (DKOP)
1 (UL L št. 20 z dne 31. 1. 2022, str.52), zadnjič spremenjene z
Delegirano uredbo Komisije (EU) 2023/330 z dne 22. novembra 2022
o spremembi in popravku Delegirane uredbe (EU) 2022/126 o dopolnitvi
Uredbe (EU) 2021/2115 Evropskega parlamenta in Sveta z dodatnimi zahtevami
za nekatere vrste intervencij, ki jih države članice določijo v svojih
strateških načrtih SKP za obdobje 2023–2027 na podlagi navedene uredbe, ter
pravili o deležu za standard dobrih kmetijskih in okoljskih pogojev (DKOP)
1 (UL L št. 44 z dne 14. 2. 2023, str. 1).
(3) Inšpektor IRSKGH pošlje vzorce v analizo pooblaščenemu
laboratoriju. 
(4) Če se z analizo ugotovi, da vsebnost THC presega 0,3 %,
se s pridelkom ravna v skladu s predpisi, ki urejajo proizvodnjo in promet s
prepovedanimi drogami.
10. člen
(1) Vrtnega maka ni dovoljeno požeti pred tehnološko
zrelostjo – pred oblikovanjem semena, razen v primerih višje sile. 
(2) Inšpektor IRSKGH pregleda najmanj 20% prijavljenih
površin, posejanih z makom, v času neposredno po cvetenju do tehnološke zrelosti.
11. člen
Za leto 2011 je rok za oddajo vloge za pridobitev dovoljenja
za gojenje konoplje in vrtnega maka do 31. maja 2011.

Pravilnik o pogojih za pridobitev dovoljenja
za gojenje konoplje in maka (Uradni list RS, št. 40/11) vsebuje naslednji končni določbi:
»12. člen
Z dnem uveljavitve tega pravilnika preneha veljati Pravilnik
o pogojih za pridobitev dovoljenja za gojenje konoplje (Uradni list RS, št.
44/04 in 86/07).
13. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah Pravilnika o pogojih za
pridobitev dovoljenja za gojenje konoplje in maka (Uradni list RS, št. 36/15) vsebuje naslednjo končno določbo:
»4. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembi in dopolnitvi Pravilnika
o pogojih za pridobitev dovoljenja za gojenje konoplje in maka (Uradni list RS,
št. 33/18) vsebuje naslednjo prehodno in
končno določbo:
»3. člen
Za leto 2018 je rok za oddajo vloge za pridobitev dovoljenja
za gojenje konoplje in vrtnega maka za kmete, vključene v kontrolo ekološke
pridelave, iz spremenjenega prvega odstavka 2. člena pravilnika 15. junij
2018. 
4. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembah Pravilnika o pogojih za pridobitev dovoljenja za gojenje konoplje
in maka (Uradni
list RS, št. 61/23)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
Za leto 2023 je rok za oddajo vloge za pridobitev dovoljenja
za gojenje konoplje iz spremenjenega 5. člena
pravilnika 1. julij 2023.
5. člen
Ta pravilnik začne veljati naslednji dan po objavi v Uradnem
listu Republike Slovenije.«.