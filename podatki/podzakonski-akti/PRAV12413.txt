1. člen
(vsebina)
Ta pravilnik določa način, formate in mesto
objave javno dostopnih informacij javnega značaja iz pogodb o izvedbi javnega
naročila, koncesijskih pogodb in pogodb o javno-zasebnem partnerstvu (v
nadaljnjem besedilu: pogodbe) s strani registriranih zavezancev iz 1. člena in
drugega odstavka 1.a člena Zakona o dostopu do informacij javnega značaja
(Uradni list RS, št. 51/06 – uradno prečiščeno besedilo, 117/06 – ZDavP-2,
23/14, 50/14, 19/15 – odl. US, 102/15 in 7/18; v nadaljnjem besedilu: zakon), ki nastopajo kot naročniki,
koncedenti ali javni partnerji (v nadaljnjem besedilu: zavezanci).
2. člen
(mesto in format objave)
(1) Javno dostopne informacije javnega
značaja iz pogodb se objavijo na nacionalnem portalu, namenjenem objavam o
javnih naročilih (v nadaljnjem besedilu: portal javnih naročil).
(2) Informacije iz prejšnjega odstavka
se samodejno objavijo enkrat na tri mesece po stanju na zadnji dan vsakega
trimesečja na portalu javnih naročil tudi v strojno berljivem formatu, v
datoteki odprtega formata.
3. člen
(način objave podatkov)
(1) Zavezanec objavi elektronsko
kopijo pogodbe, iz katere predhodno izloči podatke, ki predstavljajo izjemo od
dostopa v skladu z zakonom.
(2) Zavezanec poleg elektronske kopije
pogodbe iz prejšnjega odstavka objavi javno dostopne informacije javnega
značaja iz pogodbe o izvedbi javnega naročila tako, da se sklicuje na številko
objave obvestila o oddaji javnega naročila in po potrebi popravi ali dopolni
podatke, ki se avtomatično pridobijo iz objavljenega obvestila o oddaji javnega
naročila in se nanašajo na podatke o:
-       
naročniku (matična številka, naziv, naslov sedeža, poštna številka
sedeža, kraj sedeža),
-       
predmetu javnega naročila (vrsta predmeta, glavna referenčna oznaka po
Enotnem besednjaku javnih naročil, sprejetem z Uredbo (ES) št. 2195/2002
Evropskega parlamenta in Sveta z dne 5. novembra 2002 o enotnem besednjaku
javnih naročil (CPV), UL L, št. 340 z dne 16. 12. 2002, str. 3), s spremembami,
opis predmeta za posamezen sklop naročila),
-       
pogodbi (pogodbena vrednost z DDV, datum sklenitve pogodbe, trajanje
pogodbe v mesecih ali enkratna dobava, navedba, ali gre za okvirni sporazum ali
ne),
-       
ponudniku, ki mu je bilo naročilo oddano (naziv, naslov sedeža, poštna
številka sedeža, kraj sedeža, država ponudnika).
(3) Za socialne in druge posebne
storitve, za katere obvestilo o oddaji javnega naročila ni bilo objavljeno,
temveč je naročnik zgolj posredoval podatke portalu javnih naročil oziroma Uradnemu
listu Evropske unije, naročnik poleg elektronske kopije pogodbe iz prvega
odstavka tega člena objavi javno dostopne informacije javnega značaja iz
pogodbe o izvedbi javnega naročila na način, opredeljen v prejšnjem odstavku,
pri čemer se namesto na številko objave obvestila o oddaji javnega naročila
sklicuje na interno oznako posredovanega obvestila.
(4) Zavezanec poleg elektronske kopije
pogodbe iz prvega odstavka tega člena objavi javno dostopne informacije javnega
značaja iz koncesijske pogodbe in pogodbe o javno-zasebnem partnerstvu tako, da
navede podatke o:
-       
koncedentu ali javnem partnerju (matična številka, naziv, naslov sedeža,
poštna številka sedeža, kraj sedeža),
-       
predmetu koncesije ali javno-zasebnega partnerstva (vrsta predmeta, opis
predmeta),
-       
pogodbi (pogodbena vrednost z DDV, datum sklenitve pogodbe, trajanje
pogodbe v mesecih),
-       
koncesionarju, ki mu je podeljena koncesija, ali zasebnem partnerju, s
katerim je sklenjeno javno-zasebno partnerstvo, (naziv, naslov sedeža, poštna
številka sedeža, kraj sedeža, država koncesionarja ali zasebnega partnerja),
-       
objavi razpisa za podelitev koncesije ali sklenitev javno-zasebnega
partnerstva (mesto in datum objave, morebitna referenčna oznaka objave).
(5) Kadar pogodbena vrednost iz
objektivnih razlogov ni določena, zavezanec ne glede na drugi, tretji in četrti
odstavek tega člena objavi okvirno vrednost pogodbe.
(6) Ne glede na obveznosti posameznega
zavezanca iz tega člena pri skupnem javnem naročanju izvajalec skupnega javnega
naročanja objavi javno dostopne informacije javnega značaja iz krovne pogodbe o
izvedbi javnega naročila, če se ta sklene, in sicer elektronsko kopijo te pogodbe
iz prvega odstavka tega člena, podatke iz drugega odstavka tega člena in
podatke o naročnikih, za katere je bilo skupno javno naročilo oddano.
(7) Če zavezanec ne sklene pogodbe v
48 dneh od oddaje javnega naročila, podelitve koncesije ali izbire izvajalca
javno-zasebnega partnerstva ali kadar se k pogodbi sklene dodatek, za katerega
naročniku ni bilo treba izvesti postopka v skladu z zakonom, ki ureja javno
naročanje, koncesije ali javno-zasebna partnerstva, zavezanec objavi
elektronsko kopijo pogodbe ali dodatka k pogodbi v osmih dneh od sklenitve.
(8) Po objavi informacij iz drugega
odstavka tega člena zavezanec mesečno sporoča javno dostopne informacije
javnega značaja iz pogodbe o izvedbi javnega naročila, ki se nanašajo na
plačilne transakcije iz naslova posameznih objavljenih pogodb, tako da do 18. v
mesecu za predpretekli mesec sporoči identifikacijske podatke o prejemniku
plačila (naziv, davčna številka, naslov: ulica, hišna številka, poštna
številka, kraj) ter znesek in datum izvršenega plačila v dobro transakcijskega
računa posameznega prejemnika plačila, razen če v posameznem mesecu ni bilo
izvršenih plačil. Mesečno poročilo vsebuje tudi druge podatke iz drugega
odstavka tega člena.
(9) Zavezanec mesečno poroča o plačilnih
transakcijah iz prejšnjega odstavka prek za to namenjenega portala organa,
pristojnega za javna plačila. Organ, pristojen za javna plačila, prejete
podatke za namen javne objave in analitične ter druge obdelave posreduje
ministrstvu, pristojnemu za javna naročila, ki jih javno objavi na portalu
javnih naročil. Organ, pristojen za javna plačila, in ministrstvo, pristojno za
javna naročila, medsebojno dogovorita način izmenjave podatkov.

Pravilnik o objavah pogodb s področja javnega
naročanja, koncesij in javno-zasebnih partnerstev (Uradni list RS, št. 5/15) vsebuje naslednje prehodne in
končne določbe:
»PREHODNE IN KONČNE DOLOČBE
4. člen
(začetek objav)
(1) Zavezanec, ki je oddal javno
naročilo, podelil koncesijo ali izbral izvajalca javno-zasebnega partnerstva po
začetku uporabe petega odstavka 10.a člena zakona in pred uveljavitvijo tega
pravilnika in je od oddaje javnega naročila, podelitve koncesije ali izbire
izvajalca javno-zasebnega partnerstva minilo več kot 48 dni, objavi pogodbo v
osmih dneh od vzpostavitve tehničnih možnosti za objavo pogodb na portalu
javnih naročil.
(2) Minister, pristojen za javno
upravo, v Uradnem listu Republike Slovenije objavi datum vzpostavitve tehničnih
možnosti za objavo pogodb na portalu javnih naročil.
5. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o objavah pogodb s področja javnega naročanja, koncesij in
javno-zasebnih partnerstev (Uradni list RS, št. 98/14).
6. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o objavah pogodb s področja javnega naročanja, koncesij in javno-zasebnih
partnerstev (Uradni list RS, št. 53/22) vsebuje naslednje prehodne in končne
določbe:
»PREHODNE IN KONČNE DOLOČBE
3. člen
(roki)
(1) Organ, pristojen za javna plačila, in
ministrstvo, pristojno za javna naročila, dogovor iz novega devetega odstavka
3. člena pravilnika skleneta v enem mesecu od uveljavitve tega pravilnika.
(2) Organ, pristojen za javna plačila,
portal iz novega devetega odstavka 3. člena pravilnika vzpostavi do 25. aprila
2022.
4. člen
(začetek uporabe)
Spremenjeni šesti odstavek ter nova osmi in
deveti odstavek 3. člena pravilnika se začnejo uporabljati 1. januarja 2023, in
sicer za pogodbe o izvedbi javnega naročila, sklenjene od 1. januarja 2023
dalje.
5. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.