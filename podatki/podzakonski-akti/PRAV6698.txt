I. SPLOŠNE DOLOČBE
1. člen
(vsebina pravilnika)
Ta pravilnik določa pogoje za opravljanje,
obseg, vsebino, organizacijo in postopek opravljanja strokovnega izpita za
strokovne delavce na področju predšolske vzgoje, osnovnošolskega izobraževanja,
vzgoje in izobraževanja otrok, mladoletnikov in mlajših polnoletnih oseb s posebnimi
potrebami, osnovnega glasbenega izobraževanja, šolskih in obšolskih dejavnosti,
nižjega in srednjega poklicnega izobraževanja, srednjega strokovnega in
tehniškega izobraževanja, srednjega splošnega izobraževanja, višjega
strokovnega izobraževanja, vzgoje in izobraževanja v domovih za učence in
dijaških domovih ter izobraževanja odraslih (v nadaljnjem besedilu: vrtec
oziroma šola).
2. člen
(uradna oseba)
Strokovno in organizacijsko delo v zvezi s
strokovnimi izpiti v skladu s tem pravilnikom opravlja uradna oseba, ki jo
imenuje minister, pristojen za šolstvo.
II. KANDIDATI ZA STROKOVNI IZPIT
3. člen
(kandidati za strokovni izpit)
Strokovni izpit v skladu s tem pravilnikom
lahko opravljajo kandidati, ki so delovne izkušnje pridobili kot pripravniki na
področju vzgoje in izobraževanja (v nadaljnjem besedilu: pripravniki), in
kandidati, ki so delovne izkušnje pridobili kot drugi strokovni delavci, ki v
vrtcu oziroma šoli opravljajo vzgojno-izobraževalno delo (v nadaljnjem
besedilu: drugi strokovni delavci).
4. člen
(pripravniki)
Pripravnik je strokovni delavec, ki
izpolnjuje pogoje za pripravnika v skladu s pravilnikom, ki ureja pripravništvo
strokovnih delavcev v vzgoji in izobraževanju.
5. člen
(drugi strokovni delavci)
Drugi strokovni delavec je vzgojitelj,
pomočnik vzgojitelja, učitelj, svetovalni delavec, knjižničar, predavatelj
višje strokovne šole, organizator zdravstveno-higienskega režima, organizator
prehrane, organizator šolske prehrane, organizator ali drugi strokovni delavec
v izobraževanju odraslih, korepetitor, organizator obveznih izbirnih vsebin,
organizator praktičnega usposabljanja z delom, organizator praktičnega pouka,
računalnikar – organizator informacijskih dejavnosti, inštruktor ali laborant,
ki ni opravljal pripravništva na področju vzgoje in izobraževanja, je pa v
vrtcu oziroma šoli opravljal vzgojno-izobraževalno delo v skladu s 7. členom
tega pravilnika na podlagi pogodbenega razmerja iz 109., 109a. ali 109b. člena
Zakona o organizaciji in financiranju vzgoje in izobraževanja (Uradni list RS,
št. 16/07 – uradno prečiščeno besedilo, 118/06 – ZUOPP-A, 36/08, 58/09, 64/09 –
popr., 65/09 – popr., 20/11, 40/12 – ZUJF in 57/12 – ZPCP-2D) in izpolnjuje
druge pogoje v skladu s tem pravilnikom. 
Strokovni izpit v skladu s tem pravilnikom
lahko opravlja tudi, kdor je uspešno opravil pet praktičnih nastopov ali pisno
nalogo ter ustrezen del aktivnosti iz priprave na strokovni izpit v skladu s
tem pravilnikom, in je opravljal pripravništvo v socialno-varstvenem zavodu
oziroma je v socialno-varstvenem zavodu opravljal vzgojno-izobraževalno delo
najmanj toliko časa, kolikor traja pripravništvo v skladu s pravilnikom, ki
ureja pripravništvo na področju vzgoje in izobraževanja, in izpolnjuje z
zakonom in drugimi predpisi določene pogoje o izobrazbi.
III. POGOJI ZA OPRAVLJANJE STROKOVNEGA IZPITA
6. člen
(pogoji za pripravnike)
Pripravnik s srednješolsko izobrazbo se
lahko prijavi k opravljanju strokovnega izpita najprej po 4 mesecih opravljenega
vzgojno-izobraževalnega dela v vrtcu oziroma šoli, pripravnik z višješolsko
oziroma visokošolsko izobrazbo pa najprej po 6 mesecih opravljenega
vzgojno-izobraževalnega dela v vrtcu oziroma šoli, če
izpolnjuje z zakonom in drugimi predpisi določene pogoje o izobrazbi.
Pripravnik, ki se je usposabljal za
pomočnika vzgojitelja, vzgojitelja, učitelja, korepetitorja, laboranta oziroma
inštruktorja, lahko pristopi k opravljanju strokovnega izpita, če ima uspešno
opravljenih pet praktičnih nastopov v skladu s pravilnikom, ki ureja
pripravništvo strokovnih delavcev v vzgoji in izobraževanju.
Pripravnik, ki se je usposabljal za
svetovalnega delavca, knjižničarja, organizatorja zdravstveno-higienskega
režima, organizatorja prehrane, organizatorja šolske prehrane, organizatorja
ali drugega strokovnega delavca v izobraževanju odraslih, organizatorja
obveznih izbirnih vsebin, organizatorja praktičnega usposabljanja z delom,
organizatorja praktičnega pouka ali računalnikarja – organizatorja
informacijskih dejavnosti, lahko pristopi k opravljanju strokovnega izpita, če
je uspešno opravil pisno
nalogo, ki se izvaja pod vodstvom mentorja, določenega v skladu s pravilnikom,
ki ureja pripravništvo strokovnih delavcev v vzgoji in izobraževanju.
7. člen
(pogoji za druge strokovne delavce)
Drugi strokovni delavec s srednješolsko
izobrazbo se lahko prijavi k opravljanju strokovnega izpita najprej po 560 urah opravljenega vzgojno-izobraževalnega dela
v vrtcu oziroma šoli, drugi strokovni delavec z višješolsko oziroma
visokošolsko izobrazbo pa najprej po 840 urah opravljanja vzgojno-izobraževalnega dela v vrtcu oziroma šoli, če
izpolnjuje z zakonom in drugimi predpisi določene pogoje o izobrazbi. V tem
času se s pridobivanjem kompetenc, ki so določene s pravilnikom, ki ureja
pripravništvo strokovnih delavcev v vzgoji in izobraževanju, usposablja za
samostojno opravljanje vzgojno-izobraževalnega dela v vrtcu oziroma šoli. 
Ne glede na določbo prejšnjega odstavka
lahko drugi strokovni delavec uveljavlja kot ustrezne delovne izkušnje za
pristop k strokovnemu izpitu v skladu s tem pravilnikom tudi:
-      
pedagoško prakso v deležu največ ene tretjine obsega pedagoške prakse,
določene z izobraževalnim oziroma študijskim programom,
-      
organizirano neposredno aktivnost z namenom vzgoje in izobraževanja
največ v obsegu 55 ur za strokovne delavce s srednješolsko izobrazbo oziroma 80
ur za strokovne delavce z višješolsko oziroma visokošolsko izobrazbo.
Pedagoška praksa se uveljavlja na podlagi
javne listine o končanem izobraževalnem oziroma študijskem programu in dokazila
o obsegu pedagoške prakse izvajalca izobraževalnega oziroma študijskega
programa. Organizirana neposredna aktivnost z namenom vzgoje in izobraževanja
se uveljavlja na podlagi dokazila organizatorja, iz katerega je razviden obseg
aktivnosti, in poročila drugega strokovnega delavca o opravljeni aktivnosti.
Drugi strokovni delavec, ki se prijavi k
opravljanju strokovnega izpita za vzgojitelja, pomočnika vzgojitelja, učitelja,
predavatelja višje strokovne šole, korepetitorja, inštruktorja oziroma
laboranta, lahko pristopi k opravljanju strokovnega izpita, če ima uspešno
opravljenih pet praktičnih nastopov v skladu s tem pravilnikom. 
Svetovalni delavec, knjižničar, organizator
zdravstveno-higienskega režima, organizator prehrane, organizator šolske
prehrane, organizator ali drugi strokovni delavec v izobraževanju odraslih,
organizator obveznih izbirnih vsebin, organizator praktičnega usposabljanja z
delom, organizator praktičnega pouka ter računalnikar – organizator
informacijskih dejavnosti lahko pristopijo k opravljanju strokovnega izpita, če
so uspešno opravili pisno nalogo, ki se izvaja pod vodstvom mentorja.
8. člen
(mentorstvo drugemu strokovnemu delavcu)
Mentor drugemu strokovnemu delavcu v skladu
s tem pravilnikom je strokovni delavec, ki spremlja njegovo delo in mu nudi
ustrezno strokovno pomoč pri pripravi na strokovni izpit. Mentorja določi
ravnatelj izmed strokovnih delavcev vrtca oziroma šole, ki izpolnjujejo z
zakonom in drugimi predpisi določene pogoje za opravljanje dela, ki ga opravlja
drugi strokovni delavec pri pripravi na strokovni izpit,
in imajo naziv svetnik ali svetovalec oziroma imajo najmanj tri leta naziv
mentor.
Ne glede na določbo prejšnjega odstavka je
lahko mentor tudi strokovni delavec, ki si ne more pridobiti naziva v skladu s
pravilnikom, ki ureja napredovanje strokovnih delavcev v vzgoji in
izobraževanju v nazive, če ima najmanj 5 let delovne dobe na področju vzgoje in
izobraževanja.
Mentorja se določi za obdobje največ dveh
mesecev, v katerem drugi strokovni delavec opravlja praktične nastope oziroma
pisno nalogo in se pripravlja na strokovni izpit. Praktični nastopi se izvajajo
v vrtcu oziroma šoli, in sicer v skupini oziroma oddelku ali pri drugačni
obliki dela, in jih spremljata mentor ter ravnatelj vrtca oziroma šole. Vsebino
tem za praktične nastope določi mentor najmanj tri delovne dni pred nastopom.
Temo pisne naloge določi mentor. Pisno nalogo ocenita mentor in ravnatelj, pri
čemer ocenjujeta usposobljenost strokovnega delavca za samostojno reševanje
konkretnih nalog na strokovnem področju, na katerem je opravljal vzgojno-izobraževalno
delo.
Drugemu strokovnemu delavcu se lahko pri
pripravi na strokovni izpit omogoči izobraževanje in usposabljanje izven vrtca
oziroma šole na področjih, določenih za pripravnike, v skladu s pravilnikom, ki
ureja pripravništvo strokovnih delavcev na področju vzgoje in izobraževanja.
Po preteku obdobja iz tretjega odstavka
tega člena mentor in ravnatelj podata oceno praktičnih nastopov ali oceno pisne
naloge, ki jo drugi strokovni delavec uveljavlja za pristop k strokovnemu
izpitu, in sicer na obrazcu, ki je kot priloga 1 oziroma priloga 3 sestavni del
tega pravilnika. Mentor poda tudi pisno poročilo o usposobljenosti drugega
strokovnega delavca za samostojno opravljanje dela.
IV. OBSEG IN VSEBINA STROKOVNEGA IZPITA
9. člen
(strokovni izpit kot ustni izpit)
Strokovni izpit se opravlja kot ustni izpit
in obsega tri dele, ki se opravljajo po naslednjem vrstnem redu:
1.     
ustavna ureditev Republike Slovenije, ureditev
institucij Evropske unije in njenega pravnega sistema in predpisi, ki urejajo
človekove ter otrokove pravice in temeljne svoboščine,
2.     
predpisi, ki urejajo področje vzgoje in
izobraževanja, in
3.     
slovenski knjižni jezik oziroma za strokovne
delavce vrtcev in šol z italijanskim učnim jezikom italijanski knjižni jezik,
za strokovne delavce dvojezičnih vrtcev in šol pa slovenski in madžarski
knjižni jezik.
Podrobnejše vsebine posameznega dela
ustnega izpita iz prejšnjega odstavka določi minister, pristojen za šolstvo (v
nadaljnjem besedilu: minister), in se objavijo na spletnih straneh ministrstva,
pristojnega za šolstvo (v nadaljnjem besedilu: ministrstvo).
10. člen
(črtan)
V. SESTAVA IN OBLIKOVANJE KOMISIJ ZA STROKOVNI IZPIT
11. člen
(vrste izpitnih komisij)
Strokovni izpit se opravlja pred pristojno
komisijo za strokovni izpit (v nadaljnjem besedilu: izpitna komisija).
Strokovni izpiti se opravljajo pred
naslednjimi izpitnimi komisijami: 
1.        
izpitna komisija za vzgojitelje in pomočnike
vzgojiteljev ter druge strokovne delavce v vrtcih, 
2.        
izpitna komisija za učitelje in druge strokovne
delavce v osnovnih šolah, 
3.        
izpitna komisija za učitelje in druge strokovne
delavce v glasbenih šolah, 
4.        
izpitna komisija za učitelje in druge strokovne
delavce v nižjem in srednjem poklicnem izobraževanju, srednjem strokovnem in
tehniškem izobraževanju, srednjem splošnem izobraževanju, vzgojitelje in druge
strokovne delavce v dijaških domovih ter strokovne delavce v višjem strokovnem
izobraževanju, 
5.        
izpitna komisija za učitelje, vzgojitelje in
druge strokovne delavce v šolah in zavodih za otroke, mladostnike in mlajše polnoletne
osebe s posebnimi potrebami, 
6.       
izpitna komisija za učitelje in druge strokovne
delavce v organizacijah za izobraževanje odraslih.
12. člen
(sestava izpitne komisije)
Izpitno komisijo sestavljajo najmanj trije
izpraševalci:
-      
predsednik, ki je izpraševalec za predpise, ki urejajo področje vzgoje
in izobraževanja,
-      
izpraševalec za ustavno ureditev Republike Slovenije, ureditev
institucij Evropske unije in njenega pravnega sistema in predpisov, ki urejajo
človekove ter otrokove pravice in temeljne svoboščine, in
-      
ustrezno število članov, ki so izpraševalci za področje slovenskega
knjižnega jezika, italijanskega knjižnega jezika oziroma madžarskega knjižnega
jezika.
13. člen
(oblikovanje izpitne komisije)
Izpitno komisijo določi uradna oseba izmed
izpraševalcev, ki jih po posameznih področjih vzgoje in izobraževanja imenuje
minister.
14. člen
(pogoji za imenovanje in postopek izbire)
Izpraševalec za ustavno ureditev Republike
Slovenije, ureditev institucij Evropske unije in njenega pravnega sistema ter
predpise, ki urejajo človekove ter otrokove pravice in temeljne svoboščine, je
lahko, kdor ima izobrazbo druge stopnje, ali izobrazbo, ki ustreza izobrazbi
druge stopnje, iz prava in ima najmanj 5 let delovnih izkušenj.
Izpraševalec za področje slovenskega knjižnega
jezika, italijanskega knjižnega jezika oziroma madžarskega knjižnega jezika je
lahko, kdor ima izobrazbo druge stopnje, ali izobrazbo, ki ustreza izobrazbi
druge stopnje, iz slovenščine oziroma ustreznega jezika narodne skupnosti in
ima najmanj 5 let delovnih izkušenj. 
Izpraševalec za predpise, ki urejajo
področje vzgoje in izobraževanja, je lahko, kdor ima najmanj izobrazbo druge
stopnje ali izobrazbo, ki ustreza izobrazbi druge stopnje, 5 let delovnih
izkušenj s področja vzgoje in izobraževanja, pridobljene z opravljanjem
funkcije ravnatelja ali direktorja vrtca oziroma šole, z delovnim razmerjem na
pristojnem ministrstvu, v organih v sestavi ministrstva ali v javnih zavodih iz
28. člena Zakona o organizaciji in financiranju vzgoje in izobraževanja in ob
vložitvi kandidature za izpraševalca opravlja delo v skladu s to alinejo.
Ne glede na določilo o izobrazbi za
izpraševalca za predpise, ki urejajo področje vzgoje in izobraževanja iz prejšnjega odstavka tega člena, ima lahko izpraševalec v izpitni komisiji za
vzgojitelje in pomočnike vzgojiteljev ter druge strokovne delavce v vrtcih izobrazbo prve stopnje ali izobrazbo, ki ustreza izobrazbi
prve stopnje.
Izpraševalci se izberejo izmed kandidatov
za izpraševalce, ki jih na podlagi povabila k sodelovanju imenuje minister.
Minister s sklepom o imenovanju izpraševalcev določi v katero izpitno komisijo
je posamezni izpraševalec imenovan in njihov mandat. Izpraševalci imajo možnost
ponovnega imenovanja.
15. člen
(dolžnost vestnega opravljanja nalog
izpraševalcev)
Izpraševalci morajo vestno opravljati
dolžnosti v zvezi z delom v izpitni komisiji, v katero so določeni z
razporedom. Izpraševalec mora takoj, ko izve za razlog, zaradi katerega ne bi
mogel opraviti svoje dolžnosti v izpitni komisiji, v katero je določen z razporedom,
obvestiti uradno osebo. Minister razreši izpraševalca, če ta večkrat krši
obveznosti, določene s tem pravilnikom.
Izpraševalci morajo spremljati spremembe
predpisov in vsebin na področju, za katero so imenovani.
16. člen
(plačilo za delo)
Izpraševalcem izpitne komisije pripada
plačilo za delo v komisiji, in sicer: 
-      
predsedniku izpitne komisije, ki je izpraševalec predpisov, ki urejajo
področje vzgoje in izobraževanja, 14 eurov bruto, 
-      
izpraševalcu za ustavno ureditev ter izpraševalcu za slovenski jezik
12,50 eurov bruto, 
-      
izpraševalcu za italijanski in madžarski jezik 19 eurov bruto.
VI. ORGANIZACIJA STROKOVNEGA IZPITA
17. člen
(organizacija strokovnega izpita)
Pristojna notranja organizacijska enota
ministrstva skrbi za organizacijo strokovnih izpitov, tako da:
1.        
pripravi razpored in obvešča o terminih za
opravljanje strokovnega izpita,
2.        
opravlja administrativno-tehnično delo v zvezi
z opravljanjem strokovnega izpita,
3.        
zagotavlja materialne pogoje za delo izpitnih
komisij,
4.        
spremlja in usklajuje delo izpitnih komisij,
5.        
skrbi za nemoten potek strokovnega izpita,
6.        
vodi zbirke dokumentov o kandidatih,
7.        
vodi evidence o opravljenih strokovnih izpitih,
8.        
vodi seznam strokovne literature in predpisov,
ki se nanašajo na vsebine programa strokovnega izpita.
18. člen
(čas izvajanja)
Strokovni izpiti se izvajajo v času od
15. septembra do 15. julija.
VII. PRIJAVA K STROKOVNEMU IZPITU
19. člen
(vsebina vloge)
Kandidat se prijavi k opravljanju
strokovnega izpita na obrazcu, ki je kot priloga 2 sestavni del tega pravilnika.
Prijavo vloži neposredno na sedežu
ministrstva ali jo pošlje po pošti. 
Potrdila, izpiske in druge podatke o
dejstvih iz uradnih evidenc, ki jih vodijo upravni in drugi državni organi,
organi lokalnih skupnosti ali nosilci javnih pooblastil, ki jih je potrebno
priložiti zahtevku kot dokazilo na podlagi tega pravilnika, lahko pridobi
organ, ki odloča o zahtevku upravičenca po uradni dolžnosti, ali jih predloži
ob prijavi kandidat sam. 
Dokazila, ki so ob prijavi potrebna, so: 
-      
dokazilo o izobrazbi z dokazilom o pedagoški, pedagoško-andragoški
oziroma specialnopedagoški izobrazbi, 
-      
pisno poročilo mentorja o kandidatovi usposobljenosti za samostojno
opravljanje vzgojno-izobraževalnega dela, 
-      
dokazilo o ustreznem trajanju vzgojno-izobraževalnega dela, 
-      
za kandidate, ki opravljajo praktične nastope, obrazec ocene praktičnih
nastopov in pisne priprave za pet uspešno opravljenih praktičnih nastopov, ki
jih kandidat uveljavlja za pristop k strokovnemu izpitu, 
-      
za kandidate, ki opravljajo pisno nalogo, obrazec ocene pisne naloge ter
pozitivno ocenjena pisna naloga,
-      
za kandidate, ki uveljavljajo delovne izkušnje v skladu z drugim
odstavkom 7. člena tega pravilnika, dokazilo o končanem izobraževalnem oziroma
študijskem programu oziroma dokazilo organizatorja neposredne aktivnosti z
namenom vzgoje in izobraževanja in poročilo kandidata o opravljeni aktivnosti. 
Strokovni delavci vrtcev in šol z
italijanskim učnim jezikom ter dvojezičnih vrtcev in šol opravljajo strokovni
izpit v učnem jeziku tega vrtca oziroma šole.
20. člen
(uporaba določb zakona, ki ureja splošni
upravni postopek)
Uradna oseba na podlagi prijave k
strokovnemu izpitu ugotovi, ali kandidat izpolnjuje pogoje za opravljanje
strokovnega izpita v skladu s tem pravilnikom.
Za postopek ugotavljanja izpolnjevanja
pogojev za opravljanje strokovnega izpita se uporabljajo določbe zakona, ki
ureja splošni upravni postopek, če ta pravilnik ne določa drugače.
21. člen
(rok za razporeditev kandidata)
Kandidat, ki izpolnjuje pogoje za
opravljanje strokovnega izpita, mora biti k opravljanju izpita razporejen
najkasneje v 90 dneh od dneva vložitve popolne prijave.
V rok iz prejšnjega odstavka se ne šteje
čas, v katerem se strokovni izpiti v skladu z 18. členom tega pravilnika ne
opravljajo.
22. člen
(obvestilo kandidatu)
Če kandidat izpolnjuje pogoje za
opravljanje strokovnega izpita, ga uradna oseba najkasneje 14 dni pred dnevom
opravljanja izpita pisno obvesti o času in kraju opravljanja ter o sestavi
izpitne komisije. V primeru, da se sestava izpitne komisije naknadno spremeni,
se kandidata o spremembi obvesti najkasneje na dan opravljanja izpita.
23. člen
(odstop od opravljanja strokovnega izpita)
Razporejeni kandidat lahko odstopi od
opravljanja strokovnega izpita, o čemer mora obvestiti uradno osebo
najkasneje 3 dni pred dnevom, določenim za opravljanje izpita.
Kandidat, ki odstopi od opravljanja izpita
v skladu s prejšnjim odstavkom, je lahko ponovno razporejen, vendar ne prej kot
v treh mesecih od dneva, ko je odstopil od opravljanja strokovnega izpita.
Če kandidat ne ravna v skladu s prvim
odstavkom tega člena, se šteje, da izpita ni opravil, razen če dokaže upravičenost
razlogov, zaradi katerih ni pristopil k opravljanju. O upravičenosti razlogov
na podlagi pisne obrazložitve kandidata s priloženimi dokazili odloči uradna
oseba.
VIII. OPRAVLJANJE STROKOVNEGA IZPITA
24. člen
(črtan)
25. člen
(pristop k opravljanju ustnega izpita)
Kandidat pristopi k opravljanju ustnega
izpita na podlagi obvestila iz 22. člena tega pravilnika.
Pred pristopom k opravljanju ustnega izpita
izpitna komisija preveri istovetnost kandidata na podlagi osebnega dokumenta s
fotografijo.
26. člen
(odstop med opravljanjem ustnega izpita)
Če kandidat med opravljanjem ustnega izpita
od tega odstopi, se šteje, da strokovnega izpita ni opravil.
27. člen
(opravljanje ustnega izpita)
Vprašanja na ustnem izpitu morajo biti
oblikovana tako, da zajamejo vsebino programa ustnega izpita, ki ga določi
minister v skladu z 9. členom tega pravilnika.
Kandidat mora na ustnem izpitu pokazati
poglobljeno znanje tistih vsebin in predpisov, ki veljajo za področje, na
katerem opravlja vzgojno-izobraževalno delo oziroma na katerem je opravljal
praktične nastope, ki jih uveljavlja za pristop k strokovnemu izpitu. Iz
ostalih vsebin in predpisov pa mora kandidat pokazati pregledno znanje.
Posamezni del ustnega izpita traja toliko,
kolikor je potrebno za preverjanje kandidatovega znanja, vendar največ 15
minut.
28. člen
(potek ustnega izpita)
Za pravilen in nemoten potek izpita skrbi
predsednik izpitne komisije.
Kandidata, ki pri opravljanju izpita ne
ravna po navodilih predsednika izpitne komisije, predsednik opomni. Če kandidat
opomina ne upošteva, izpitna komisija odloči, ali sme kandidat nadaljevati
izpit. Če komisija odloči, da kandidat ne sme nadaljevati izpita, se šteje, da
strokovnega izpita ni opravil.
29. člen
(ocena pri ustnem izpitu)
Uspeh kandidata pri posameznem delu ustnega
izpita oceni izpitna komisija. Ocena posameznega dela ustnega izpita in celotnega
ustnega izpita je: »opravil« ali »ni opravil«.
Kandidat opravi strokovni izpit, če opravi
vse dele ustnega izpita.
Izid strokovnega izpita razglasi predsednik
izpitne komisije takoj po končanem izpitu.
Predsednik izpitne komisije podpiše in
izroči potrdilo o opravljenem strokovnem izpitu kandidatu, ki uspešno opravi
strokovni izpit.
Potrdilo o opravljenem strokovnem izpitu je
kot priloga 4 sestavni del tega pravilnika.
30. člen
(ponavljanje ustnega izpita)
Kandidat, ki ne opravi nobenega dela ustnega
izpita, lahko ponavlja celotni ustni izpit, vendar najprej po preteku
štirih mesecev od dneva, ko ga je neuspešno opravljal.
Kandidat, ki ne opravi enega ali dveh delov
ustnega izpita, lahko enkrat ponovno opravlja del ali dela ustnega izpita
najprej po preteku dveh mesecev od dneva, ko je izpit opravljal prvič.
Možnost delnega opravljanja ustnega izpita
v skladu s prejšnjim odstavkom ima kandidat le v drugem pristopu. Pri vsakem
nadaljnjem ponavljanju mora opravljati celotni ustni izpit. Opravlja ga lahko
najprej po preteku štirih mesecev od zadnjega ponavljanja.
Kandidat, ki želi ponovno opravljati ustni
izpit v skladu s tem členom, se mora pisno prijaviti k ponovnem opravljanju
izpita ter priložiti potrdilo o plačilu ponovnega pristopa k izpitu.
Če se kandidat, ki ima možnost delnega
opravljanja ustnega izpita, ne prijavi k ponovnemu opravljanju dela oziroma
delov izpita v roku dveh mesecev od dne, ko ga je neuspešno opravljal, ga ne
glede na določbo drugega odstavka tega člena opravlja v celoti.
31. člen
(ugovor zoper oceno)
Kandidat, ki se ne strinja z oceno izpitne
komisije, lahko v roku treh dni od dneva opravljanja ustnega izpita na ministrstvo
vloži ugovor zoper oceno. O utemeljenosti ugovora na podlagi pritožbenih
navedb, podatkov iz zapisnika in pridobljenih pisnih mnenj izpraševalcev
izpitne komisije, ki je ocenila kandidata, odloči minister. Rok za odločitev o
ugovoru je petnajst dni od njegove vložitve.
Če se ugovoru kandidata ugodi, ga uradna
oseba najkasneje v roku enega tedna razporedi k ponovnemu opravljanju ustnega
izpita pred drugo izpitno komisijo.
VIII. ZAPISNIK O STROKOVNEM IZPITU
32. člen
(zapisnik)
O poteku ustnega izpita se za vsakega
kandidata vodi zapisnik.
V zapisnik se vpiše sestava izpitne
komisije, vprašanja pri vsakem delu ustnega izpita, ocena, ki jo doseže
kandidat pri posameznem delu ustnega izpita, in končna ocena.
V zapisnik se vpišejo tudi morebitne opombe
članov izpitne komisije ali kandidata.
Zapisnik na obrazcu, ki je kot priloga 6
sestavni del tega pravilnika, vodi predsednik izpitne komisije.
IX. EVIDENCA O STROKOVNIH IZPITIH
33. člen
(evidenca)
O opravljenih strokovnih izpitih se vodi
evidenca, ki vsebuje:
-      
ime in priimek kandidata ter datum in kraj rojstva,
-      
številko in datum ter izdajatelja listine o doseženi stopnji izobrazbe,
-      
datum in številko potrdila o izpitu ter naziv in sestavo izpitne
komisije in
-      
zapisnik o strokovnem izpitu.
Evidenca o opravljenih strokovnih izpitih
se hrani trajno.
34. člen
(izpis iz evidence)
Strokovni delavec, ki nima izvirnega
potrdila o opravljenem strokovnem izpitu, lahko zahteva izdajo izpisa iz
evidence. 
Izpis iz evidence se izda na obrazcu, ki je
kot priloga 5 sestavni del tega pravilnika.
X. STROŠKI STROKOVNIH IZPITOV
35. člen
(višina stroškov)
Stroški strokovnih izpitov obsegajo stroške
za delo in v zvezi z delom v izpitni komisiji v skladu s 16. členom tega
pravilnika.
36. člen
(plačilo stroškov)
Sredstva za prvo opravljanje strokovnega
izpita se zagotovijo iz proračuna Republike Slovenije. 
Sredstva za drugo in vsa nadaljnja opravljanja
strokovnega izpita krije kandidat sam. 
Cena ponovnega opravljanja izpita je 45
eurov brez davka na dodano vrednost.
XI. POSEBNE DOLOČBE
37. člen
(delno priznanje strokovnega izpita)
Strokovnemu delavcu, ki je strokovni izpit
že opravil po drugih predpisih s področja javne uprave, se na njegov predlog prizna
posamezni del strokovnega izpita, ki vsebinsko ustreza programu strokovnega
izpita v skladu s tem pravilnikom.
K predlogu za delno priznanje strokovnega
izpita mora kandidat priložiti overjen prepis potrdila o že opravljenem strokovnem
izpitu iz prejšnjega odstavka in dokazila o vsebini opravljenega strokovnega
izpita.
Če se ugotovi, da del že opravljenega
strokovnega izpita vsebinsko ustreza programu strokovnega izpita po tem pravilniku,
minister odloči z odločbo, kateri del strokovnega izpita za strokovne delavce v
vzgoji in izobraževanju se kandidatu prizna in kateri del oziroma katere dele
mora opravljati.
38.  člen
(strokovni izpit za delavce, ki opravljajo
zdravstveno oziroma socialno-varstveno dejavnost)
Delavec, ki opravlja zdravstveno oziroma
socialno-varstveno dejavnost v vrtcu oziroma šoli, ki izvaja programe za
predšolske otroke, izobraževalne programe in posebni program vzgoje in
izobraževanja za otroke in mladostnike s posebnimi potrebami, opravlja
strokovni izpit v skladu s predpisi, ki urejajo ti dve področji.
39. člen
(predavatelj višje šole)
Predavatelj višje šole, ki nima strokovnega
izpita, opravljenega v skladu s tem pravilnikom, mora opraviti nastopno predavanje.
Nastopno predavanje v okviru postopka
pridobitve naziva opravi pred komisijo, ki jo sestavljajo najmanj trije
predavatelji višje šole oziroma trije učitelji ustrezne visoke strokovne šole
in izpraševalec za slovenski knjižni jezik. Komisija oceni kandidatovo
usposobljenost za izobraževalno delo v višji šoli in njegovo usposobljenost v
slovenskem knjižnem jeziku ter oceno vpiše v zapisnik o nastopnem predavanju.
Komisijo iz prejšnjega odstavka imenuje
zavod, pristojen za izvolitev v naziv.
40. člen
(kandidat za opravljanje reguliranega
poklica)
Komur je z odločbo, izdano v postopku
vzajemnega priznavanja poklicnih kvalifikacij, priznana poklicna kvalifikacija
strokovnega delavca na področju vzgoje in izobraževanja, mu za opravljanje dela
na delovnih mestih, ki so navedena v odločbi o priznani poklicni kvalifikaciji,
ni potrebno opravljati strokovnega izpita v skladu s tem pravilnikom.

Priloga
1: Ocena praktičnih nastopov
Priloga
2: Prijava k strokovnemu izpitu za področje vzgoje in
izobraževanja
Priloga
3: Ocena pisne naloge
Priloga
4: Potrdilo o opravljenem strokovnem izpitu
Priloga
5: Izpis iz evidence
Priloga
6: Zapisnik o strokovnem izpitu

Pravilnik o strokovnem izpitu strokovnih
delavcev na področju vzgoje in izobraževanja (Uradni list RS, št. 23/06)
vsebuje naslednje prehodne in končne določbe:
»XII. PREHODNE IN KONČNE DOLOČBE
41. člen
Strokovni delavec, ki je opravil strokovni
izpit po predpisih, ki so veljali do uveljavitve tega pravilnika, ima opravljen
strokovni izpit v skladu s tem pravilnikom.
42. člen
Strokovni delavci, ki na dan uveljavitve
tega pravilnika opravljajo pripravništvo v skladu s Pravilnikom o pripravništvu
in o strokovnem izpitu strokovnih delavcev na področju vzgoje in izobraževanja
(Uradni list RS, št. 30/96, 54/97, 50/98 in 19/02), pristopijo k opravljanju
strokovnega izpita v skladu s tem pravilnikom.
43. člen
Strokovni delavci, ki so se v skladu s
Pravilnikom o pripravništvu in o strokovnem izpitu strokovnih delavcev na področju
vzgoje in izobraževanja (Uradni list RS, št. 30/96, 54/97, 50/98 in 19/02) že
prijavili k opravljanju strokovnega izpita, se pri ugotavljanju pogojev za
pristop k opravljanju strokovnega izpita obravnavajo in izpit opravljajo v
skladu s tem pravilnikom.
44. člen
Do imenovanja uradne osebe v skladu s tem
pravilnikom opravlja naloge uradne osebe tajnik izpitne komisije, imenovan na
podlagi Pravilnika o pripravništvu in o strokovnem izpitu strokovnih delavcev
na področju vzgoje in izobraževanja (Uradni list RS, št. 30/96, 54/97, 50/98 in
19/02).
45. člen
Ne glede na določbo 14. člena tega
pravilnika, opravljajo izpraševalci izpitnih komisij, imenovani s sklepom
ministra na podlagi Pravilnika o pripravništvu in o strokovnem izpitu
strokovnih delavcev na področju vzgoje in izobraževanja (Uradni list RS, št.
30/96, 54/97, 50/98 in 19/02), naloge izpraševalca do izteka mandata.
Do sprejema sklepa v skladu s 16. členom
tega pravilnika pripada izpraševalcem izpitne komisije za delo in v zvezi z
delom v izpitni komisiji plačilo v višini, ki je določena s sklepom, izdanim na
podlagi Pravilnika o pripravništvu in o strokovnem izpitu strokovnih delavcev
na področju vzgoje in izobraževanja (Uradni list RS, št. 30/96, 54/97, 50/98 in
19/02).
46. člen
Minister predpiše podrobnejše vsebine
posameznega dela ustnega izpita iz 9. člena tega pravilnika do
15. julija 2006.
Do določitve vsebin ustnega izpita v skladu
s tem pravilnikom se ustni izpit opravlja po programu za ustni del strokovnega
izpita, sprejetem na podlagi Pravilnika o pripravništvu in o strokovnem izpitu
strokovnih delavcev na področju vzgoje in izobraževanja (Uradni list RS, št.
30/96, 54/97, 50/98 in 19/02).
Določba prve točke prvega odstavka 9. člena
tega pravilnika, po kateri je sestavni del ustnega izpita poznavanje ureditve
institucij Evropske unije in njenega pravnega sistema, se začne uporabljati
15. septembra 2006.
47. člen
Z dnem uveljavitve tega pravilnika preneha
veljati Pravilnik o pripravništvu in o strokovnem izpitu strokovnih delavcev na
področju vzgoje in izobraževanja (Uradni list RS, št. 30/96, 54/97, 50/98
in 19/02).
48. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o strokovnem izpitu strokovnih delavcev na področju vzgoje in
izobraževanja (Uradni list RS, št. 81/07) vsebuje naslednjo končno določbo:
»10. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvah Pravilnika o
strokovnem izpitu strokovnih delavcev na področju vzgoje in izobraževanja
(Uradni list RS, št. 105/08) dodaja 42.a člen pravilnika:
»42.a člen
Strokovni delavci, ki so ob uveljavitvi
Zakona o spremembah in dopolnitvah Zakona o organizaciji in financiranju vzgoje
in izobraževanja (Uradni list RS, št. 36/08, v nadaljnjem besedilu: zakon) opravljali
pripravništvo in drugi strokovni delavci, ki so ob uveljavitvi zakona imeli
manj kot 10 mesecev delovne dobe v vzgoji in izobraževanju, ter so izpolnjevali
z Zakonom o organizaciji in financiranju vzgoje in izobraževanja (Uradni list
RS, št. 16/07 – uradno prečiščeno besedilo) in drugimi predpisi določene pogoje
o izobrazbi ob začetku opravljanja pripravništva oziroma ob sklenitvi delovnega
razmerja v vzgoji in izobraževanju, se lahko prijavijo na strokovni izpit v
skladu s pogoji o izobrazbi, ki so veljali do uveljavitve zakona, vendar
najkasneje do 28. februarja 2009.«;
dodaja 43.a člen pravilnika:
»43.a člen
Strokovni delavci, ki so se k opravljanju
strokovnega izpita prijavili pred uveljavitvijo zakona, in so ob prijavi
izpolnjevali z Zakonom o organizaciji in financiranju vzgoje in izobraževanja
(Uradni list RS, št. 16/07 – uradno prečiščeno besedilo) in drugimi predpisi
določene pogoje za pristop k strokovnemu izpitu, lahko opravljajo strokovni
izpit v skladu s pogoji o izobrazbi, ki so veljali do uveljavitve zakona.«;
ter vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o strokovnem izpitu strokovnih delavcev na področju vzgoje in izobraževanja
(Uradni list RS, št. 38/14) vsebuje naslednje prehodne in
končne določbe:
»PREHODNE IN KONČNE DOLOČBE
19. člen
Strokovni delavci, ki na dan uveljavitve
tega pravilnika opravljajo pripravništvo v skladu s Pravilnikom o pripravništvu
strokovnih delavcev na področju vzgoje in izobraževanja (Uradni list RS, št.
23/06 in 72/07), pristopijo k opravljanju strokovnega izpita v skladu s tem
pravilnikom.
20. člen
Strokovni delavci, ki so se pred
uveljavitvijo tega pravilnika prijavili k opravljanju strokovnega izpita v
skladu s Pravilnikom o strokovnem izpitu strokovnih delavcev na področju vzgoje
in izobraževanja (Uradni list RS, št. 23/06, 81/07 in 105/08), lahko v skladu z
navedenim pravilnikom strokovni izpit opravljajo najkasneje do 15. julija 2014.
21. člen
Strokovni delavci, ki morajo za pristop k
strokovnemu izpitu izdelati pozitivno ocenjeno pisno nalogo, jo lahko izdelajo
v skladu s Pravilnikom o strokovnem izpitu strokovnih delavcev na področju
vzgoje in izobraževanja (Uradni list RS, št. 23/06, 81/07 in 105/08) ter
predložijo ministrstvu najkasneje do 15. julija 2014.
22. člen
Ne glede na določbo 14. člena pravilnika,
opravljajo izpraševalci izpitnih komisij, imenovani s sklepom ministra na
podlagi Pravilnika o strokovnem izpitu strokovnih delavcev na področju vzgoje
in izobraževanja (Uradni list RS, št. 23/06, 81/07 in 105/08), naloge
izpraševalca do izteka mandata in sicer: 
-      
v izpitni komisiji za vzgojitelje in pomočnike vzgojiteljev ter druge
strokovne delavce v vrtcih izpraševalci, imenovani v izpitno komisijo za
vzgojitelje in pomočnike vzgojiteljev v vrtcih, izpitno komisijo za svetovalne
delavce in knjižničarje v vrtcih oziroma šolah ali izpitno komisijo za
organizatorje zdravstveno-higienskega režima, prehrane, šolske prehrane,
obveznih izbirnih vsebin, računalnikarje – organizatorje informacijskih
dejavnosti in druge strokovne delavce v vrtcih oziroma šolah, 
-      
v izpitni komisiji za učitelje in druge strokovne delavce v osnovnih
šolah izpraševalci, imenovani v izpitno komisijo za učitelje razrednega pouka v
osnovnih šolah, izpitno komisijo za učitelje predmetnega pouka v osnovnih
šolah, izpitno komisijo za svetovalne delavce in knjižničarje v vrtcih oziroma
šolah ali izpitno komisijo za organizatorje zdravstveno-higienskega režima,
prehrane, šolske prehrane, obveznih izbirnih vsebin, računalnikarje –
organizatorje informacijskih dejavnosti in druge strokovne delavce v vrtcih
oziroma šolah, 
-      
v izpitni komisiji za učitelje in druge strokovne delavce v glasbenih
šolah izpraševalci, imenovani v izpitno komisijo za učitelje
strokovno-teoretičnih predmetov in korepetitorje v glasbenih šolah ali izpitno
komisijo za svetovalne delavce in knjižničarje v vrtcih oziroma šolah, 
-      
v izpitni komisiji za učitelje, vzgojitelje in druge strokovne delavce v
šolah in zavodih za otroke, mladostnike in mlajše polnoletne osebe s posebnimi
potrebami izpraševalci, imenovani v izpitno komisijo za učitelje in vzgojitelje
v šolah in zavodih za otroke, mladostnike in mlajše polnoletne osebe s
posebnimi potrebami, izpitno komisijo za svetovalne delavce in knjižničarje v
vrtcih oziroma šolah ali izpitno komisijo za organizatorje
zdravstveno-higienskega režima, prehrane, šolske prehrane, obveznih izbirnih vsebin,
računalnikarje – organizatorje informacijskih dejavnosti in druge strokovne
delavce v vrtcih oziroma šolah, 
-      
v izpitni komisiji za učitelje in druge strokovne delavce v nižjem in
srednjem poklicnem izobraževanju, srednjem strokovnem in tehniškem izobraževanju,
srednjem splošnem izobraževanju, vzgojitelje in druge strokovne delavce v
dijaških domovih ter predavatelje v višjem strokovnem izobraževanju
izpraševalci, imenovani v izpitno komisijo za učitelje splošnoizobraževalnih in
strokovnoteoretičnih predmetov v nižjem in srednjem poklicnem izobraževanju,
srednjem strokovnem in tehniškem izobraževanju in srednjem splošnem
izobraževanju, izpitno komisijo za učitelje praktičnega pouka in veščin,
laborante, inštruktorje in druge strokovne delavce v nižjem in srednjem
poklicnem izobraževanju, srednjem strokovnem in tehniškem izobraževanju ter
srednjem splošnem izobraževanju, izpitno komisijo za vzgojitelje in druge
strokovne delavce v domovih za učence in dijaških domovih, izpitno komisijo za
svetovalne delavce in knjižničarje v vrtcih oziroma šolah ali izpitno komisijo
za organizatorje zdravstveno-higienskega režima, prehrane, šolske prehrane,
obveznih izbirnih vsebin, računalnikarje – organizatorje informacijskih
dejavnosti in druge strokovne delavce v vrtcih oziroma šolah, 
-      
v izpitni komisiji za učitelje in druge strokovne delavce v
organizacijah za izobraževanje odraslih izpraševalci, imenovani v izpitno
komisijo za učitelje in druge strokovne delavce v organizacijah za
izobraževanje odraslih.
23. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o strokovnem izpitu strokovnih delavcev na področju vzgoje in
izobraževanja (Uradni list RS, št. 64/15)
vsebuje končno določbo:
»KONČNA DOLOČBA 
6. člen 
Ta pravilnik začne veljati naslednji dan po
objavi v Uradnem listu Republike Slovenije.«.