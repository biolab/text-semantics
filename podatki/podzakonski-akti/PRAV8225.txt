1. člen
Uradniki carinske službe (v nadaljnjem besedilu: uradniki)
imajo zaradi posebnosti dela v carinski službi posebne odgovornosti in
obveznosti, zato veljajo za njihovo delo in dejavnosti zunaj organa carinske
službe posebne omejitve in prepovedi.
2. člen
Ta pravilnik določa, katerih del uradniki carinske službe ne
smejo opravljati.
3. člen
Uradniki ne smejo: 
-       
biti člani uprave ali nadzornega sveta gospodarske družbe, družbeniki v
osebnih družbah ali samostojni podjetniki posamezniki; 
-       
opravljati del, ki so nezdružljiva z opravljanjem dejavnosti carinske
službe.
4. člen
Prepoved članstva v upravi ali nadzornih svetih družb ne
velja za uradnike, ki jih v te organe imenuje država kot svoje predstavnike.
5. člen
Z opravljanjem dejavnosti carinske službe niso združljiva
zlasti naslednja dela: 
-       
opravljanje špediterske in prevozniške dejavnosti v mednarodnem prometu;
-       
opravljanje trgovinske in gostinske dejavnosti oziroma storitev; 
-       
opravljanje svetovanja z zunanjetrgovinskega, špediterskega in
carinskega področja; 
-       
opravljanje akviziterstva z uvoženimi izdelki; 
-       
opravljanje varovanja ljudi in premoženja, izterjevanja dolgov,
detektivske dejavnosti ter redarske dejavnosti; 
-       
delo v tujini in za tuje pravne osebe ter zastopstvo tujih pravnih oseb;
-       
posredovanje in sklepanje pogodb na področju zavarovalništva; 
-       
opravljanje dejavnosti menjalnic, posojilnic, zastavljalnic in drugih
oblik finančnega posredništva; 
-       
opravljanje računovodske in knjigovodske dejavnosti ter svetovanje na
tem področju.
6. člen
Preden začne uradnik opravljati dejavnost, ki ni navedena v
prejšnjem členu in za katero meni, da bi bila ali bi utegnila biti nezdružljiva
z opravljanjem dejavnosti carinske službe, o tem pisno obvesti generalnega
direktorja carinske uprave. 
Če generalni direktor carinske uprave presodi, da je
opravljanje dejavnosti nezdružljivo z opravljanjem dejavnosti carinske službe,
o tem odloči s sklepom. 
Generalni direktor carinske uprave izda sklep v 30 dneh od
dneva prejema obvestila. 
Kadar generalni direktor carinske uprave ne izda sklepa v
roku, navedenem v prejšnjem odstavku, se šteje, da je opravljanje dejavnosti
združljivo z opravljanjem dejavnosti carinske službe.
7. člen
Z dnem uveljavitve tega pravilnika preneha veljati Pravilnik
o pogojih za opravljanje del zunaj carinske uprave Republike Slovenije (Uradni
list RS, št. 37/00).
8. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 429-08-11/2005/13
Ljubljana, dne 19. januarja 2007
EVA 2006-1611-0214
dr. Andrej Bajuk l.r. 
Minister 
za finance