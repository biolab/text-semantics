1. člen
Ta uredba določa vrsto in najnujnejši obseg sredstev in
opreme za osebno in skupinsko zaščito ob naravnih in drugih nesrečah, ki jo
morajo zagotoviti gospodarske družbe, zavodi in druge organizacije, državni
organi in posamezniki, ki opravljajo samostojno dejavnost (v nadaljnjem
besedilu: organi in organizacije), za osebno in skupinsko zaščito ob naravnih
in drugih nesrečah.
2. člen
(1) Organi in organizacije morajo za skupinsko zaščito
zaposlenih zagotoviti: 
-       
torbico prve pomoči s predpisano vsebino (odredba o merilih za
organiziranje in opremljanje Civilne zaščite, Uradni list RS, št. 15/00) na
vsakih 100 zaposlenih, 
-       
nosila na vsakih 100 zaposlenih, 
-       
garnituro orodja za reševanje, ki jo sestavljata dve lopati, kramp,
sekira, kladivo, drog, žaga za železo in klešče, če se to orodje ne uporablja
že v delovnem procesu. 
(2) Sredstva in opremo iz prejšnjega odstavka morajo
zagotoviti tudi organi in organizacije, ki imajo najmanj 20 zaposlenih, če jim
ni zagotovljena na drug način.
3. člen
(1) Sredstva in opremo iz prejšnjega člena morajo na svoje
stroške zagotoviti tudi organi in organizacije, ki upravljajo ali uporabljajo
stanovanjske, poslovne, vzgojno-varstvene, šolske in druge stavbe, za osebno in
skupinsko zaščito stanovalcev, zaposlenih, učencev, varovancev in drugih
uporabnikov. 
(2) Osnova za izračun potrebnih sredstev in opreme iz
prejšnjega odstavka je število stanovalcev, učencev, varovancev ali drugih
uporabnikov po merilih, ki so določena za zaposlene v prejšnjem členu.
4. člen
(1) Lastniki stanovanj in večstanovanjskih stavb morajo za
požarno zaščito zagotoviti ustrezen gasilnik oziroma drugo ustrezno gasilno
sredstvo v skladu s požarno ogroženostjo stanovanjskih prostorov oziroma
stavbe, če s predpisi o graditvi objektov ni določeno drugače. 
(2) Gasilnik oziroma drugo ustrezno gasilno sredstvo morajo
zagotoviti tudi lastniki ali uporabniki kmetijskih gospodarstev.
5. člen
Organi in organizacije, ki morajo izdelati po predpisih o
varstvu pred naravnimi in drugimi nesrečami načrte zaščite in reševanja za
primer nesreč z nevarnimi snovmi, morajo poleg sredstev in opreme za osebno in
skupinsko zaščito zaposlenih, predpisanih s to uredbo, na svoje stroške zagotoviti
tudi sredstva in opremo, predvideno z načrti zaščite in reševanja za primer
nesreče z nevarnimi snovmi.
6. člen
(1) Sredstva in oprema za osebno skupinsko zaščito, določena
s to uredbo, mora ustrezati evropskim standardom. 
(2) Organi in organizacije morajo zagotoviti usposobljenost
zaposlenih in drugih uporabnikov za uporabo sredstev in opreme za osebno in
skupinsko zaščito.
7. člen
Uprava Republike Slovenije za zaščito in reševanje v rezervah
sredstev za zaščito in pomoč zagotovi v skladu z državnimi načrti zaščite in
reševanja določena sredstva in opremo za osebno in skupinsko zaščito, zlasti v
primeru jedrske nesreče oziroma druge nesreče, pri kateri so prisotne
radiološke, kemijske ali biološke snovi.
8. člen
Nadzor nad izvajanjem te uredbe opravlja Inšpektorat
Republike Slovenije za varstvo pred naravnimi in drugimi nesrečami.
9. člen
Organi in organizacije morajo s to uredbo predpisana sredstva
in opremo za osebno in skupinsko zaščito zagotoviti do 31. 12. 2005.
10. člen
Z dnem uveljavitve te uredbe preneha veljati odlok o minimumu
sredstev in opreme za osebno in skupinsko zaščito ob naravnih nesrečah in v
vojni (Uradni list RS, št. 32/92).
11. člen
Ta uredba začne veljati petnajsti dan po objavi v Uradnem
listu Republike Slovenije.
Št. 810-05/2003-1
Ljubljana, dne 20. novembra 2003.
EVA 2003-1911-0018
Vlada Republike Slovenije
mag. Anton Rop l. r. 
Predsednik