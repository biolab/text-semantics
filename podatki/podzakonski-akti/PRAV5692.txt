I. SPLOŠNA DOLOČBA
1. člen
(predmet pravilnika)
Ta pravilnik določa vsebino, izdelavo in uporabo geodetskega
načrta, podrobnejšo vsebino geodetskega načrta za pripravo projektne
dokumentacije za graditev objekta, geodetskega načrta novega stanja zemljišča
in geodetskega načrta za pripravo državnega in občinskega lokacijskega načrta
(v nadaljnjem besedilu: lokacijski načrt).
II. VSEBINA GEODETSKEGA NAČRTA
2. člen
(vsebina geodetskega načrta)
(1) Geodetski načrt je prikaz fizičnih struktur in pojavov na
zemeljskem površju, nad in pod njim v pomanjšanem merilu po kartografskih
pravilih. 
(2) Geodetski načrt lahko vsebuje podatke o: 
-       
reliefu, 
-       
vodah, 
-       
rastlinstvu, 
-       
stavbah, 
-       
gradbenih inženirskih objektih, 
-       
rabi zemljišč, 
-       
zemljepisnih imenih, 
-       
geodetskih točkah, 
-       
zemljiških parcelah, 
-       
administrativnih mejah in 
-       
drugih fizičnih strukturah in pojavih. 
(3) Podatki o zemljiških parcelah so podatki o mejah
zemljiških parcel, številke zemljiških parcel in podatki o mejah vrst rabe. 
(4) Geodetsko podjetje, ki izpolnjuje pogoje določene s
predpisi, ki urejajo geodetsko dejavnost (v nadaljnjem besedilu: geodetsko
podjetje), in naročnik geodetskega načrta se ob naročilu izdelave geodetskega
načrta, glede na namen uporabe geodetskega načrta, dogovorita, katere podatke
iz drugega odstavka tega člena vsebuje geodetski načrt, ter določita podrobnost
in natančnost prikazanih vsebin.
3. člen
(sestavine geodetskega načrta)
Geodetski načrt sestavljata grafični prikaz geodetskega
načrta (v nadaljnjem besedilu: grafični prikaz) in certifikat geodetskega
načrta (v nadaljnjem besedilu: certifikat).
4. člen
(grafični prikaz)
(1) V grafičnem prikazu se za prikaz vsebine geodetskega
načrta iz drugega odstavka 2. člena tega pravilnika uporabljajo znaki, določeni
v topografskem ključu. Topografski ključ določi Geodetska uprava Republike
Slovenije (v nadaljnjem besedilu: geodetska uprava). 
(2) Če so podatki iz drugega odstavka 2. člena tega pravilnika
zaradi različnih kakovosti uporabljenih virov položajno neusklajeni, mora
geodetsko podjetje v grafičnem prikazu podatke položajno uskladiti glede na
namen uporabe geodetskega načrta. 
(3) Če je treba na geodetskem načrtu prikazati meje
zemljiških parcel in podatki o mejah zemljiških parcel glede na namen uporabe
geodetskega načrta niso dovolj natančni, je treba pred prikazom mej zemljiških
parcel v grafičnem prikazu meje urediti skladno s predpisi, ki urejajo
evidentiranje nepremičnin. 
(4) Na geodetskem načrtu se prikažejo le tisti podatki, ki po
kakovosti ustrezajo namenu uporabe geodetskega načrta.
5. člen
(certifikat)
(1) Odgovorni geodet s certifikatom potrdi skladnost
geodetskega načrta s predpisi, ki urejajo graditev objektov in urejanje
prostora, oziroma drugimi predpisi, ki določajo izdelavo geodetskega načrta, in
z namenom uporabe geodetskega načrta. 
(2) Certifikat vsebuje: 
-       
podatke o naročniku geodetskega načrta, 
-       
izjavo odgovornega geodeta, 
-       
številko geodetskega načrta, 
-       
podatke o namenu uporabe geodetskega načrta, 
-       
podatke o vsebini geodetskega načrta, 
-       
pogoje za uporabo geodetskega načrta, 
-       
podatke o kraju in datumu izdaje certifikata in 
-       
osebni žig in podpis odgovornega geodeta, žig geodetskega podjetja in
podpis odgovorne osebe. 
(3) Certifikat se izda na obrazcu iz priloge, ki je sestavni
del tega pravilnika. 
(4) Številka geodetskega načrta je sestavljena iz skrajšane
firme geodetskega podjetja, leta potrditve geodetskega načrta in interne
številke potrjenega geodetskega načrta v tekočem letu. 
(5) Če so v grafičnem prikazu prikazani podatki o mejah
zemljiških parcel, se pri podatkih o vsebini geodetskega načrta navede podatek
o lokacijski natančnosti prikazanih mej zemljiških parcel ter podatek o tem,
katere meje zemljiških parcel so dokončne. 
(6) Pogoji za uporabo geodetskega načrta določajo primernost
geodetskega načrta za namen uporabe geodetskega načrta in dajejo navodila za
uporabo geodetskega načrta.
III. IZDELAVA GEODETSKEGA NAČRTA
6. člen
(način izdelave geodetskega načrta)
(1) Geodetski načrt se izdela na podlagi podatkov uradnih
evidenc, ki vsebujejo podatke iz drugega odstavka 2. člena tega pravilnika. Če
podatki iz uradnih evidenc niso vzdrževani, niso dovolj natančni ali so
nepopolni oziroma če ne zadoščajo za izdelavo geodetskega načrta, se podatke
zajame z geodetsko izmero. 
(2) Geodetski načrt se izdela v državnem koordinatnem
sistemu. 
(3) Geodetski načrt se lahko izdela tudi v drugem
koordinatnem sistemu. Če se geodetski načrt izdela v drugem koordinatnem
sistemu, je treba to navesti v certifikatu, pri pogojih za uporabo geodetskega
načrta in opisati navezavo na državni koordinatni sistem.
IV. UPORABA GEODETSKEGA NAČRTA
7. člen
(uporaba geodetskega načrta)
(1) Geodetski načrt se lahko uporabi za namen, za katerega je
bil izdelan. 
(2) Uporabnik geodetskega načrta mora ob uporabi geodetskega
načrta upoštevati v certifikatu navedene pogoje za uporabo. 
(3) Pri vsaki uporabi geodetskega načrta mora biti navedena
številka geodetskega načrta.
V. PODROBNEJŠA VSEBINA GEODETSKIH NAČRTOV
8. člen
(geodetski načrt za pripravo projektne dokumentacije za
graditev objekta in geodetski načrt novega stanja zemljišča)
(1) Geodetski načrt za pripravo projektne dokumentacije za
graditev objekta in geodetski načrt novega stanja zemljišča morata vsebovati
najmanj podatke o reliefu, vodah, stavbah, gradbenih inženirskih objektih, rabi
zemljišč, rastlinstvu ter podatke o zemljiških parcelah. 
(2) Geodetska načrta iz prejšnjega odstavka morata biti
izdelana za območje najmanj 25 metrov od skrajnih robov predvidenega oziroma
obstoječega objekta, pri linijskih podzemskih objektih pa za takšno območje od
skrajnih robov predvidenega oziroma obstoječega objekta, ki omogoča umestitev
objekta v prostor. 
(3) Geodetska načrta iz prvega odstavka tega člena morata
biti izdelana za stavbe z natančnostjo, ki ustreza merilu najmanj 1: 1 000, za
gradbene inženirske objekte pa z natančnostjo, ki ustreza merilu najmanj 1: 5
000. 
(4) Natančnost in podrobnost podatkov iz drugega odstavka 2.
člena tega pravilnika je lahko za geodetska načrta iz prvega odstavka tega
člena različna odvisno od namena uporabe geodetskega načrta. 
(5) Ne glede na določbe prvega, drugega in tretjega odstavka
tega člena se v primeru spremembe namembnosti ali odstranitve objekta geodetski
načrt lahko izdela na načrtu parcele, izdelanem za območje iz drugega odstavka
tega člena, z označenim objektom, ki se odstranjuje oziroma, ki se mu spreminja
namembnost. 
(6) Šteje se, da podatki o mejah zemljiških parcel niso
dovolj natančni za namen priprave projektne dokumentacije za graditev objekta
in je treba v skladu s tretjim odstavkom 4. člena tega pravilnika meje
zemljiških parcel pred grafičnim prikazom na geodetskem načrtu urediti skladno
s predpisi, ki urejajo evidentiranje nepremičnin, če se zaradi slabše
lokacijske natančnosti podatkov o mejah zemljiških parcel z nameravano gradnjo
lahko poseže v sosednja zemljišča ali z nameravano gradnjo ni mogoče zagotoviti
predpisanih zahtev o odmiku objektov od sosednjih zemljišč.
9. člen
(geodetski načrt za pripravo lokacijskega načrta)
(1) Geodetski načrt za pripravo lokacijskega načrta mora
vsebovati najmanj podatke o reliefu, vodah, stavbah, gradbenih inženirskih
objektih, rabi zemljišč, rastlinstvu ter podatke o zemljiških parcelah. 
(2) Geodetski načrt za pripravo lokacijskega načrta mora biti
izdelan za območje najmanj 25 metrov od meje ureditvenega območja. 
(3) Geodetski načrt za pripravo lokacijskega načrta mora biti
izdelan z natančnostjo, ki ustreza najmanj merilu 1: 5 000. 
(4) Geodetski načrt za pripravo lokacijskega načrta se lahko
izdela tudi v drugem merilu, če tako določa program priprave lokacijskega
načrta.
VI. PREHODNI IN KONČNA DOLOČBA
10. člen
(objava topografskega ključa)
Topografski ključ iz prvega odstavka 4. člena tega pravilnika
objavi geodetska uprava na svojih spletnih straneh in v posebni publikaciji v
roku treh mesecev od uveljavitve tega pravilnika.
11. člen
(prenehanje uporabe izvršilnega predpisa)
(1) Z dnem uveljavitve tega pravilnika preneha veljati
pravilnik o vsebini geodetskih podlag za pripravo prostorskih izvedbenih aktov
(Uradni list SRS, št. 17/85 in Uradni list RS, št. 110/02 – ZUreP-1). 
(2) Z dnem uveljavitve tega pravilnika prenehajo veljati znaki
za prikaz vsebine temeljnih topografskih načrtov v merilu 1: 500, 1: 1000, 1:
2000 in 1: 2500 pravilnika o znakih za temeljne topografske načrte (Uradni list
SRS, št. 29/82), uporabljajo pa se do objave topografskega ključa iz prvega
odstavka 4. člena tega pravilnika.
12. člen
(uveljavitev pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 451-00-1/2004
Ljubljana, dne 6. aprila 2004.
EVA 2004-2511-0057
mag. Janez Kopač l. r. 
Minister 
za okolje, prostor in energijo

Priloga:
Certifikat geodetskega načrta