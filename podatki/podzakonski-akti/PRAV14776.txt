1. člen
(vsebina)
Ta pravilnik ureja uporabo in upravljanje sistemov
brezpilotnih zrakoplovov sil za zaščito, reševanje in pomoč (v nadaljnjem
besedilu: sistemi brezpilotnih zrakoplovov) na področju varstva pred naravnimi
in drugimi nesrečami ter določa pogoje, ki veljajo za operatorje sistemov
brezpilotnih zrakoplovov pri opravljanju nalog zaščite, reševanja in pomoči (v
nadaljnjem besedilu: operator ZRP) za brezpilotne zrakoplove do največje
vzletne mase 25 kilogramov, obveznosti operatorja ZRP, operativni priročnik za
delo s sistemi brezpilotnih zrakoplovov, naloge in odgovornosti pilota na
daljavo, pravila letenja, operativno usposabljanje in certifikacijo pilotov na
daljavo, opremo in oznake brezpilotnih zrakoplovov, zavarovanje, varstvo
osebnih podatkov in nadzor nad izvajanjem tega pravilnika.
2. člen
(pomen izrazov)
(1) Izrazi, uporabljeni
v tem pravilniku, pomenijo enako kot izrazi, uporabljeni v Izvedbeni uredbi
Komisije (EU) 2019/947 z dne 24. maja
2019 o pravilih in postopkih za upravljanje brezpilotnih zrakoplovov (UL L št. 152 z dne 11. 6.
2019, str. 45), zadnjič spremenjena z Izvedbeno uredbo Komisije (EU) 2022/425 z
dne 14. marca 2022 o spremembi Izvedbene
uredbe (EU) 2019/947 v zvezi z odlogom datumov prehodnega obdobja za uporabo
nekaterih sistemov brezpilotnih zrakoplovov v »odprti« kategoriji in datuma
začetka uporabe standardnih scenarijev za operacije, izvedene v vidnem polju
ali zunaj njega (UL L št. 87 z dne 15. 3. 2022, str. 20), (v nadaljnjem besedilu:
Uredba 2019/947/EU), in v Uredbi (EU) 2018/1139 Evropskega parlamenta in Sveta
z dne 4. julija 2018 o skupnih pravilih
na področju civilnega letalstva in ustanovitvi Agencije Evropske unije za
varnost v letalstvu ter spremembi uredb (ES) št. 2111/2005,
(ES) št. 1008/2008, (EU) št. 996/2010, (EU) št. 376/2014 ter direktiv
2014/30/EU in 2014/53/EU Evropskega parlamenta in Sveta ter razveljavitvi uredb
(ES) št. 552/2004 in (ES) št. 216/2008 Evropskega parlamenta in Sveta ter
Uredbe Sveta (EGS) št. 3922/91 (UL L št. 212 z dne 22. 8.
2018, str. 1).
(2) V tem pravilniku se
uporabljajo tudi naslednji izrazi:
1.     
čas letenja je čas, ko brezpilotni zrakoplov leti oziroma nima stika s
tlemi;
2.     
interventne naloge so hitre in nujne naloge na področju zaščite,
reševanja in pomoči (v nadaljnjem besedilu: ZRP), ki jih izvajajo sile ZRP
zaradi varstva ljudi, živali, premoženja, kulturne dediščine in okolja pred
naravnimi in drugimi nesrečami, da bi izboljšale ali preprečile poslabšanje
razmer ob naravnih in drugih nesrečah;
3.     
koristni tovor je tovor ali oprema, ki ni namenjena upravljanju ali
krmiljenju brezpilotnega zrakoplova in ni del osnovne strukture brezpilotnega
zrakoplova, ki je namenjena opravljanju nalog ZRP;
4.     
letenje podnevi je letenje brezpilotnega zrakoplova v času od 30 minut
pred sončnim vzhodom do 30 minut po sončnem zahodu;
5.     
letenje ponoči je letenje brezpilotnega zrakoplova, ko ta ne leti
podnevi;
6.     
ocena tveganja so vsa ugotovljena tveganja, ki izhajajo iz operacij, na
tleh in v zraku ter se skupaj z ukrepi za zmanjšanje tveganj opredelijo v
operativnem priročniku;
7.     
opazovalec je oseba, ki spremlja let brezpilotnega zrakoplova, zato da
ugotavlja ovire za brezpilotni zrakoplov na tleh in v zraku, ter opravlja
naloge v skladu z navodili pilota na daljavo;
8.     
operacija je katera koli naloga ali opravilo z uporabo brezpilotnega
zrakoplova za potrebe ZRP, ki jo izvaja operator ZRP;
9.     
operativno osebje je osebje operatorja ZRP, ki neposredno sodeluje pri
operacijah (pilot na daljavo in opazovalec);
10.  
operativno usposabljanje pomeni usposabljanje pilotov na daljavo za
opravljanje nalog ZRP v okviru sistema varstva pred naravnimi in drugimi
nesrečami;
11.  
vodja operacij je odgovorna oseba za izvedbo operacij pri operatorju
ZRP.
3. člen
(opravljanje nalog zaščite, reševanja in pomoči)
(1) Sistemi
brezpilotnih zrakoplovov se uporabljajo za opravljanje operativnih nalog ZRP
kot del temeljnih nalog sistema varstva pred naravnimi in drugimi nesrečami, v
skladu s predpisi na področju varstva pred naravnimi in drugimi nesrečami.
(2) Naloge iz
prejšnjega odstavka, ki se opravljajo s sistemi brezpilotnih zrakoplovov in jih
opravljajo sile ZRP na podlagi tega pravilnika, so:
-       
interventne naloge,
-       
naloge preventivne dejavnosti, kot so priprava ocen tveganj za nastanek
nesreč, priprava načrtov zaščite in reševanja, izvajanje usposabljanj in vaj na
področju ZRP, priprava analiz nesreč in vaj ter ocenjevanje škode, pri katerih
je uporaba sistema brezpilotnega zrakoplova načrtovana.
(3) Za opravljanje
interventnih nalog iz prve alineje prejšnjega odstavka je pristojen vodja
intervencije, za naloge iz druge alineje prejšnjega odstavka pa vodja operacij
operatorja ZRP.
4. člen
(operator ZRP)
(1) Operator ZRP je
lahko zveza društev ali druga nevladna organizacija, gospodarska družba, zavod
ali druga organizacija, lokalna skupnost ali državni organ, ki opravlja naloge
ZRP.
(2) Če na področju, na
katerem deluje društvo, ni ustanovljene zveze društev, je operator ZRP lahko
tudi društvo, ki opravlja naloge ZRP.
(3) Operator ZRP
zagotavlja usposobljeno operativno osebje v skladu s prvim in drugim odstavkom
9. člena tega pravilnika ter sprejme
operativni priročnik iz 6. člena tega
pravilnika.
(4) Operator ZRP o
izpolnjevanju oziroma prenehanju izpolnjevanja zahtev za delovanje sistemov
brezpilotnih zrakoplovov obvesti Upravo Republike Slovenije za zaščito in
reševanje (v nadaljnjem besedilu: URSZR) in Inšpektorat Republike Slovenije za
varstvo pred naravnimi in drugimi nesrečami (v nadaljnjem besedilu:
inšpektorat) ter predloži dokazila o izpolnjevanju zahtev iz prejšnjega
odstavka.
(5) Seznam operatorjev
ZRP vodita URSZR in inšpektorat. Ob prenehanju izpolnjevanja zahtev iz tega
člena ali ob neizpolnjevanju nalog iz 5. člena
tega pravilnika se operatorja ZRP umakne s seznama operatorjev ZRP.
5. člen
(naloge operatorja ZRP)
Operator ZRP:
1.     
zagotovi, da se sistemi brezpilotnih zrakoplovov v zračnem prostoru
Republike Slovenije (v nadaljnjem besedilu: zračni prostor) uporabljajo v
skladu s predpisi, ki urejajo letalstvo, in določbami tega pravilnika;
2.     
vzpostavi operativne postopke, določene z operativnim priročnikom;
3.     
skrbi za varnost operacij sistemov brezpilotnih zrakoplovov;
4.     
prepreči nepooblaščena vmešavanja ali dostope do sistemov brezpilotnih
zrakoplovov;
5.     
zagotovi, da je za vsako operacijo sistema brezpilotnega zrakoplova
določeno usposobljeno operativno osebje;
6.     
zagotovi, da je za vsako operacijo dodeljen brezhiben in nepoškodovan
sistem brezpilotnega zrakoplova;
7.     
zagotovi zmožnost prekinitve operacije oziroma posega v operacijo
sistema brezpilotnega zrakoplova, ko je to potrebno za zagotavljanje varnosti
operacij;
8.     
poskrbi za usposobljenost operativnega osebja;
9.     
v skladu z operativnim priročnikom obvešča o letu sistema brezpilotnega
zrakoplova;
10.  
vzpostavi sistem poročanja o izrednih dogodkih v skladu s predpisi, ki
urejajo letalstvo;
11.  
vodi sezname o letih sistemov brezpilotnih zrakoplovov v svoji
organizaciji;
12.  
vodi sezname o certifikatih pilotov na daljavo in o njihovi
usposobljenosti za upravljanje sistemov brezpilotnih zrakoplovov ter zapise o
operativnih usposabljanjih v svoji organizaciji;
13.  
na zahtevo inšpektorata umakne člana operativnega osebja iz svojega
sestava, če je v inšpekcijskem postopku ugotovljeno, da je ta večkrat kršil
določbe tega pravilnika;
14.  
obvesti URSZR in inšpektorat o vsaki spremembi, ki bi lahko vplivala na
ustreznost in zmožnost izvajanja operacij.
6. člen
(operativni priročniki)
(1) URSZR sprejme
generični operativni priročnik za delo s sistemi brezpilotnih zrakoplovov v
sistemu varstva pred naravnimi in drugimi nesrečami (v nadaljnjem besedilu:
generični operativni priročnik).
(2) Operator ZRP
pripravi operativni priročnik za delo s sistemi brezpilotnih zrakoplovov (v
nadaljnjem besedilu: operativni priročnik), ki je skladen z zahtevami
generičnega operativnega priročnika.
(3) Operativni
priročnik je sestavljen iz splošnega dela, ocene tveganja in prilog. Splošni
del operativnega priročnika obsega predstavitev, organizacijo dela operatorja,
koncept operacije, splošne postopke, nepredvidene in izredne postopke, načrt
ukrepanja ob izrednih dogodkih, varnost delovanja operatorja, zasebnost in
varstvo podatkov, ukrepe za zmanjšanje vpliva na okolico, poročanje o dogodkih
in zapise operatorja ter druga poglavja, potrebna za urejanje operacij.
(4) Priloge
operativnega priročnika obsegajo:
-       
sistem označevanja in navodila za uporabo sistemov brezpilotnih
zrakoplovov, standardne nastavitve in vzdrževanje sistema brezpilotnega
zrakoplova, če je to potrebno,
-       
kontrolni seznam za redne in izredne postopke sistema brezpilotnega
zrakoplova, če je to potrebno,
-       
seznam operativnega osebja in odgovorne osebe operatorja ZRP,
-       
morebitne druge priloge, določene z operativnim priročnikom.
(5) Priloge
operativnega priročnika iz prejšnjega odstavka operator ZRP prilagaja glede na
specifičnost organizacije, naravo njegovega dela in zahtev iz naslova tehnične
dokumentacije sistemov brezpilotnih zrakoplovov.
(6) Ocena tveganja
operativnega priročnika obsega zlasti značilnosti operacije, varnostne cilje,
tveganja zaradi delovanja sistemov brezpilotnih sistemov na tleh in v zraku ter
ukrepe za zmanjšanje tveganja.
7. člen
(naloge in odgovornost pilota na daljavo)
(1) Pilot na daljavo je
oseba, ki mora biti usposobljena za upravljanje sistemov brezpilotnih
zrakoplovov v skladu s tem pravilnikom.
(2) Pilot na daljavo
upravlja sistem brezpilotnega zrakoplova v skladu z veljavnimi predpisi, tem
pravilnikom in operativnim priročnikom iz prejšnjega člena.
(3) Pilot na daljavo
upravlja sistem brezpilotnega zrakoplova tako, da:
1.     
let ne predstavlja neposredne nevarnosti za življenje ali zdravje ljudi,
življenje in zdravje živali ter premoženje in ne ogroža varnosti v zračnem
prostoru;
2.     
ne začne izvajati letov oziroma te prekine, če meteorološke razmere ne
omogočajo njihove varne izvedbe;
3.     
pri izvajanju operacij zagotovi prednost zrakoplovu s posadko in prekine
izvajanje operacije, če let sistema brezpilotnega zrakoplova predstavlja
nevarnost za druge uporabnike zračnega prostora;
4.     
brezpilotni zrakoplov ne tovori nevarnega blaga, razen če je to potrebno
za opravljanje nalog ZRP;
5.     
ne izvaja operacij v avtonomnem načinu letenja brezpilotnega zrakoplova;
6.     
zavaruje območje vzleta in pristajanja brezpilotnega zrakoplova;
7.     
zagotovi varno oddaljenost od ovir, oseb, živali in drugih zrakoplovov;
8.     
je na razdalji od brezpilotnega zrakoplova, ki še omogoča radijsko
povezavo in varno izvedbo leta;
9.     
izvaja lete z uporabo sistema za prikaz pogleda iz zrakoplova ob
prisotnosti opazovalca;
10.  
ne izvaja letov pod vplivom psihoaktivnih snovi ali alkohola ali če
letov ni sposoben izvajati zaradi poškodbe, utrujenosti, zdravil, bolezni ali
drugih razlogov;
11.  
v operacijo vključi opazovalca, ko oceni, da ne zmore stalno spremljati
zračnega prostora ali zadrževati razdalje brezpilotnega zrakoplova do ovir.
(4) Pri opravljanju interventnih nalog iz prve alineje
drugega odstavka 3. člena tega pravilnika
na območjih, na katerih so v skladu s splošnimi predpisi, ki urejajo letalstvo,
operacije s sistemi brezpilotnih zrakoplovov omejene ali prepovedane, pilot na
daljavo upravlja sistem brezpilotnega zrakoplova tako, da:
-       
za izvajanje operacij znotraj geografskih območij v kontroliranem
zračnem prostoru znotraj radija petih kilometrov od referenčne točke letališča
ali zunaj petih kilometrov, ko leti višje od 50 metrov nad terenom, pridobi
ustno soglasje pristojne enote kontrole zračnega prometa, s katero ima pilot na
daljavo vzpostavljeno nemoteno komunikacijo;
-       
za izvajanje operacij v rezerviranem ali omejenem zračnem prostoru
pridobi ustno soglasje pristojne enote kontrole zračnega prometa ali druge
pravne ali fizične osebe, ki je podala zahtevo za rezervacijo ali omejitev
zračnega prostora;
-       
o izvajanju operacij znotraj geografskih območij nad nekontroliranimi
letališči ter nad vzletišči, heliporti in območji javnega interesa, seznani
lastnika ali obratovalca takoj, ko je to mogoče;
-       
nad območji ožjih urbanih con in na območjih objektov, ki so namenjeni
stanovanju, poslovanju ali rekreaciji, nad nizkimi gradnjami in drugimi objekti
lahko izvaja operacije brez dodatnih omejitev;
-       
za izvajanje operacij znotraj geografskih območij na območju jedrskih
objektov, na območju opravljanja nalog policije, na območju objektov posebnega
pomena za obrambo države pridobi ustno soglasje pristojnega organa oziroma
upravljavca geografskega območja.
(5) Pri opravljanju
nalog iz druge alineje drugega odstavka 3. člena tega pravilnika na
območjih, na katerih so v skladu s splošnimi predpisi, ki urejajo letalstvo,
operacije s sistemi brezpilotnih zrakoplovov omejene ali prepovedane, pilot na
daljavo upravlja sistem brezpilotnega zrakoplova tako, da:
-       
za izvajanje operacij znotraj geografskih območij v kontroliranem
zračnem prostoru znotraj radija petih kilometrov od referenčne točke letališča
ali zunaj petih kilometrov, ko leti višje od 50 metrov nad terenom, pridobi
predhodno soglasje pristojne enote kontrole zračnega prometa, s katero ima
pilot na daljavo vzpostavljeno nemoteno komunikacijo;
-       
za izvajanje operacij v rezerviranem ali omejenem zračnem prostoru
pridobi predhodno soglasje pristojne enote kontrole zračnega prometa ali druge
pravne ali fizične osebe, ki je podala zahtevo za omejitev zračnega prostora;
-       
za izvajanje operacij znotraj geografskih območij nad nekontroliranimi
letališči ter nad vzletišči, heliporti in območji javnega interesa, pridobi
predhodno soglasje lastnika ali obratovalca;
-       
za izvajanje operacij nad območji ožjih urbanih con in na območju
objektov, ki so namenjeni stanovanju, poslovanju ali rekreaciji, nad nizkimi
gradnjami in drugimi objekti, vzpostavi nadzorovano talno območje, kadar je to
potrebno za zmanjšanje tveganja na tleh;
-       
za izvajanje operacij znotraj geografskih območij na območju jedrskih
objektov, na območju opravljanja nalog policije, na območju objektov posebnega
pomena za obrambo države, na zavarovanih območjih in naravnih vrednotah zaradi
zagotavljanja interesov ohranjanja narave in drugimi geografskimi območji
pridobi predhodno soglasje pristojnega organa oziroma upravljavca geografskega
območja.
8. člen
(pravila letenja)
(1) Pilot na daljavo
upravlja sistem brezpilotnega zrakoplova tako, da:
-       
brezpilotni zrakoplov leti največ do višine 150 metrov od najbližje
točke na zemeljski površini oziroma pri letu znotraj 50 metrov horizontalno od
umetne strukture, ki je višja od 120 metrov, lahko dvigne najvišjo višino
operacije za 30 metrov nad višino
strukture, razen znotraj rezerviranega ali omejenega zračnega prostora, ki je
vzpostavljen za namen delovanja sil ZRP, kjer te omejitve ne veljajo;
-       
leti nad neudeleženimi osebami in zbori ljudi tako, da se nad njimi ali
v njihovi neposredni bližini zadržuje najkrajši mogoči čas;
-       
izvaja lete ponoči ob uporabi senzorjev, ki zaznavajo ovire v temi (npr.
termografska kamera), ali tako, da je brezpilotni zrakoplov ves čas viden
opazovalcu na tleh;
-       
izvaja lete na način, ki omogoča neposredno spremljanje zračnega
prostora brez elektronskih in optičnih pomagal, v katerem leti brezpilotni
zrakoplov, oziroma zagotovi ob sebi opazovalca;
-       
ves čas leta ohranja brezpilotni zrakoplov v vidnem polju, razen če leti
pod pogoji za let zunaj vidnega polja.
(2) Pilot na daljavo
upravlja sistem brezpilotnega zrakoplova zunaj vidnega polja v skladu z
naslednjimi pogoji:
-       
na višini do 150 metrov od najbližje točke na zemeljski površini do
razdalje enega kilometra;
-       
na višini do 150 metrov od najbližje točke na zemeljski površini do
razdalje dveh kilometrov z opazovalcem, postavljenim na razdalji enega
kilometra, s katerim ima vzpostavljeno nemoteno komunikacijo;
-       
na višini 50 metrov od najbližje točke na zemeljski površini brez
omejitve razdalje, izključno nad neposeljenim območjem in zunaj kontroliranega
zračnega prostora, pri čemer lahko brezpilotni zrakoplov izjemoma preleti nižje
ležeče območje, nad katerim ima pilot na daljavo neoviran pregled, na
izhodiščni višini in neprekinjeno po najkrajši mogoči poti, do razdalje enega
kilometra.
9. člen
(operativno usposabljanje in certifikacija pilotov na
daljavo)
(1) Pilot na daljavo
mora pridobiti veljaven certifikat »odprte« kategorije, podkategorije A1/A3 in
A2, izdan v skladu z Uredbo 2019/947/EU, in se za izvajanje operacij usposobiti
v skladu s programom operativnega usposabljanja, ki ga sprejme minister,
pristojen za varstvo pred naravnimi in drugimi nesrečami, iz naslednjih
teoretičnih vsebin:
1.     
varnost v zračnem prometu,
2.     
omejitve zračnega prostora,
3.     
letalski predpisi,
4.     
omejitve človekove sposobnosti,
5.     
operativni postopki,
6.     
splošno znanje o sistemih brezpilotnih zrakoplovov,
7.     
meteorologija,
8.     
letalne zmogljivosti sistema brezpilotnega zrakoplova,
9.     
tehnični in operativni ukrepi za zmanjšanje tveganj,
10.  
načela delovanja zračnega prostora,
11.  
navigacija,
12.  
operativni priročnik.
(2) Pilot na daljavo se
v skladu s programom operativnega usposabljanja iz prejšnjega odstavka
usposablja iz naslednjih praktičnih vsebin:
1.     
načrtovanje operacij,
2.     
priprava na let v vidnem polju in zunaj vidnega polja,
3.     
učinkovito opazovanje brezpilotnega zrakoplova znotraj vidnega polja,
4.     
izvajanje natančnih in kontroliranih manevrov v vidnem polju in zunaj
vidnega polja,
5.     
nadzor nad parametri sistema brezpilotnega zrakoplova v realnem času,
6.     
uporaba senzorjev in drugih kontrolnih funkcij,
7.     
simuliran operativni let,
8.     
ukrepi ob nepredvidenih in izrednih dogodkih,
9.     
zaključek leta in pregled sistema brezpilotnega zrakoplova.
(3) Organizator operativnega
usposabljanja zagotovi, da operativno usposabljanje iz prvega in drugega
odstavka tega člena izvajajo inštruktorji, ki imajo:
-       
vsaj tri leta izkušenj pri upravljanju sistema brezpilotnih zrakoplovov,
-       
veljaven certifikat »odprte« kategorije A1/A3 in A2, izdan v skladu z
Uredbo 2019/947/EU,
-       
veljaven certifikat »posebne« kategorije za izvajanje letov zunaj
vidnega polja, izdan v skladu z Uredbo 2019/947/EU,
-       
dokazilo o usposobljenosti iz poučevanja odraslih v trajanju najmanj 15
ur oziroma licenco, če je inštruktor v letalstvu.
(4) Organizator
operativnega usposabljanja zagotovi, da usposabljanje iz 10. in 11. točke
prvega odstavka tega člena izvaja oseba, ki ima:
-       
licenco poklicnega ali prometnega pilota ali
-       
licenco kontrolorja zračnega prometa.
(5) Izvajalec
operativnega usposabljanja izda potrdilo o uspešno opravljenem usposabljanju
pilotom na daljavo, v skladu s programom operativnega usposabljanja.
10. člen
(oprema in označevanje brezpilotnih zrakoplovov)
(1) Brezpilotni
zrakoplov mora biti opremljen z utripajočo opozorilno svetilko, ki je ponoči
vidna vsaj tri kilometre v vse smeri.
(2) Na brezpilotni
zrakoplov se lahko pritrdi koristni tovor v skladu z določili operativnega
priročnika. Koristni tovor mora biti pritrjen tako, da omogoča varno izvedbo
leta brezpilotnega zrakoplova.
(3) Sistem
brezpilotnega zrakoplova je označen z identifikacijsko nalepko in
identifikacijo na daljavo na način, ki enolično določa sistem brezpilotnega
zrakoplova. Sistem označevanja določi operator ZRP v prilogi operativnega priročnika.
11. člen
(zavarovanje)
Operator ZRP mora skleniti obvezno zavarovanje za sistem
brezpilotnega zrakoplova v skladu s predpisom, ki ureja obvezna zavarovanja v
prometu.
12. člen
(varstvo podatkov)
(1) Pri izvajanju
operacij se lahko s senzorji, ki so nujni za opravljanje nalog iz prvega in
drugega odstavka 3. člena tega
pravilnika, zajamejo tudi osebni podatki neudeleženih oseb.
(2) Fotografije in
posnetki, ki vsebujejo osebne podatke neudeleženih oseb, se brišejo ali
anonimizirajo takoj, ko je to mogoče, najpozneje pa v 30 dneh od njihovega
nastanka.
(3) Za varstvo osebnih
podatkov neudeleženih oseb iz prvega odstavka tega člena, točnost teh podatkov,
njihovo posodobitev za namene, za katere se obdelujejo, hrambo in izbris je
odgovoren operator ZRP.
13. člen
(nadzor)
Nadzor nad izvajanjem tega pravilnika opravlja inšpektorat,
ki v skladu s tem pravilnikom:
1.     
preverja skladnost uporabe sistemov brezpilotnih zrakoplovov z
izdelanimi oziroma izdanimi dokumenti proizvajalca brezpilotnih zrakoplovov;
2.     
preverja veljavnost izdanih potrdil in izvedbo operativnih usposabljanj;
3.     
preverja skladnost operativnega priročnika z generičnim operativnim
priročnikom;
4.     
spremlja ustreznost izvajanja operacij;
5.     
zahteva, da operator ZRP umakne člana operativnega osebja iz svojega
sestava, če ugotovi, da je ta večkrat kršil določbe tega pravilnika;
6.     
na predlog preiskovalnega organa, pristojnega za preiskave nesreč in
incidentov pri ministrstvu, pristojnem za promet, sodeluje pri preiskavi
incidentov in nesreč sistemov brezpilotnih zrakoplovov.
PREHODNI IN KONČNA DOLOČBA
14. člen
(identifikacija)
Za sistem brezpilotnega zrakoplova, s katerim operator ZRP
razpolaga na dan uveljavitve tega pravilnika, se šteje, da je označen z
identifikacijo na daljavo.
15. člen
(določitev rokov)
(1) Program
operativnega usposabljanja pilotov na daljavo iz prvega in drugega odstavka 9. člena tega pravilnika sprejme minister,
pristojen za varstvo pred naravnimi in drugimi nesrečami, v štirih mesecih od
uveljavitve tega pravilnika.
(2) Generični operativni
priročnik iz prvega odstavka 6. člena tega pravilnika sprejme URSZR v
šestih mesecih od uveljavitve tega pravilnika.
16. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-29/2022-43
Ljubljana, dne 21. aprila 2023
EVA 2022-1911-0013
Marjan Šarec
minister 
za obrambo