I. SPLOŠNE DOLOČBE
1. člen
S to uredbo se določajo sankcije za prekrške iz te uredbe in
Uredbe Sveta (ES) št. 3275/1993 z dne 22. novembra 1993 o prepovedi ugoditve
zahtevkom v zvezi s pogodbami in posli, v izvajanje katerih je posegla
resolucija Varnostnega sveta Organizacije združenih narodov št. 883 (1993) in z
njo povezane resolucije (UL L št. 295 z dne 30. 11. 1993, str. 4; v nadaljnjem
besedilu: Uredba 3275/1993/ES).
2. člen
(1) Fizične in pravne osebe morajo ministrstvo, pristojno za
zunanje zadeve, v petih dneh po uveljavitvi te uredbe pisno obvestiti o vseh
ukrepih, ki so jih izvedle na podlagi 2. člena Uredbe 3275/1993/ES. 
(2) Fizične in pravne osebe morajo ministrstvu, pristojnemu
za zunanje zadeve, sporočiti podatke o poskusu storitve dejanj iz 2. člena
Uredbe 3275/1993/ES v roku 48 ur od takrat, ko ugotovijo te podatke.
II. KAZENSKE DOLOČBE
3. člen
(1) Z globo od 100.000 do 30,000.000 tolarjev se kaznuje za
prekršek pravna oseba ali samostojni podjetnik posameznik, če: 
-       
ugodi ali stori katerokoli dejanje v smeri ugoditve zahtevka, ki ga pod
ali v povezavi s pogodbo ali poslom, v izvajanje katerega je posredno ali
neposredno, v celoti ali delno, posegla uvedba omejevalnih ukrepov na podlagi
resolucije Varnostnega sveta Organizacije združenih narodov št. 883 (1993) in z
njo povezane resolucije, vloži: 
(a) 
fizična ali pravna oseba v Libiji ali če ukrepa preko fizične ali pravne
osebe v Libiji, 
(b) 
katera koli fizična ali pravna oseba, posredno ali neposredno, v imenu
ali v korist ene ali več fizičnih ali pravnih oseb v Libiji, 
(c) 
katera koli fizična ali pravna oseba, ki izkoristi prenos ali pravice ali
drugače uveljavlja zahtevek preko ene ali več fizičnih ali pravnih oseb v
Libiji, 
(d) 
katera koli druga fizična ali pravna oseba iz osmega odstavka resolucije
Varnostnega sveta Organizacije združenih narodov št. 883 (1993), 
(e) 
katera koli fizična ali pravna oseba, ki predloži zahtevo izhajajoč iz
ali v zvezi s plačilom zadolžnice ali finančne garancije ali zavarovanjem eni
ali več fizičnim ali pravnim osebam navedenih v prvem odstavku tega člena (prvi
odstavek 2. člena Uredbe 3275/1993/ES). 
(2) Z globo od 10.000 do 1,000.000 tolarjev se za prekršek iz
prejšnjega odstavka kaznuje tudi odgovorna oseba pravne osebe. 
(3) Z globo od 10.000 do 1,000.000 tolarjev se za prekršek iz
prvega odstavka tega člena kaznuje tudi odgovorna oseba samostojnega podjetnika
posameznika. 
(4) Z globo od 10.000 do 300.000 tolarjev se kaznuje fizična
oseba, ki stori prekršek iz prvega odstavka tega člena.
4. člen
(1) Z globo od 100.000 do 30,000.000 tolarjev se kaznuje za
prekršek pravna oseba ali samostojni podjetnik posameznik, če: 
-       
ministrstvo, pristojno za zunanje zadeve, v petih dneh po uveljavitvi te
uredbe pisno ne obvesti o vseh ukrepih, ki jih je izvedla na podlagi 2. člena
Uredbe 3275/1993/ES (prvi odstavek 2. člena te uredbe); 
-       
ministrstvu, pristojnemu za zunanje zadeve, ne sporoči podatke o poskusu
storitve dejanj iz 2. člena Uredbe 3275/1993/ES v roku 48 ur od takrat, ko
ugotovi te podatke (drugi odstavek 2. člena te uredbe). 
(2) Z globo od 10.000 do 1,000.000 tolarjev se za prekršek iz
prejšnjega odstavka kaznuje tudi odgovorna oseba pravne osebe. 
(3) Z globo od 10.000 do 1,000.000 tolarjev se za prekršek iz
prvega odstavka tega člena kaznuje tudi odgovorna oseba samostojnega podjetnika
posameznika. 
(4) Z globo od 10.000 do 300.000 tolarjev se kaznuje fizična
oseba, ki stori prekršek iz prvega odstavka tega člena.
III. NADZOR
5. člen
(1) Nadzor nad izvajanjem določb iz te uredbe in Uredbe
3275/1993/ES opravljajo pristojni inšpekcijski in carinski organi ter policija.
(2) Pri opravljanju nadzora iz prejšnjega odstavka smejo
organi odvzeti predmete, ki so bili uporabljeni ali namenjeni za prekršek ali
pa so nastali v zvezi s prekrškom. 
(3) O ugotovljenih kršitvah določb iz te uredbe in Uredbe
3275/1993/ES organi iz prvega odstavka tega člena nemudoma obvestijo
ministrstvo, pristojno za zunanje zadeve.
IV. KONČNA DOLOČBA
6. člen
Ta uredba začne veljati naslednji dan po objavi v Uradnem
listu Republike Slovenije.
Št. 00724-106/2005
Ljubljana, dne 24. novembra 2005
EVA 2005-1811-0092
Vlada Republike Slovenije
Janez Janša l.r. 
Predsednik