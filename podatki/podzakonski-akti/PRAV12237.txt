I. SPLOŠNE DOLOČBE
1. člen
(vsebina)
Ta pravilnik določa:
-       
postopek nastanitve tujca v Centru za tujce (v nadaljnjem besedilu:
center), 
-       
pravila bivanja tujca v centru,
-       
pogoje in postopek deponiranja lastnih denarnih sredstev tujca in
vračila teh sredstev tujcu, ki mu je policija odredila omejitev gibanja in
nastanitev v centru,
-       
obliko, vsebino in postopek izdaje izkaznice o dovolitvi zadrževanja.
2. člen
(uporaba)
(1) Ta pravilnik velja v prostorih centra (sprejemni
prostori, nastanitveni prostori, prostori za obiske, sanitarni prostori,
prostori za rekreacijo, jedilnica in poslovni prostori) in na celotnem območju
centra (funkcionalno zemljišče in objekti znotraj ograje centra) za zaposlene,
obiskovalce, zunanje sodelavce in za vse tujce, nastanjene v centru na podlagi
Zakona o tujcih (Uradni list RS, št. 45/14 – uradno prečiščeno besedilo in
90/14; v nadaljnjem besedilu: zakon).
(2) Ta pravilnik, razen 6., 11., 43. člena, tretje alineje
45. člena in 48. člena, se uporablja tudi za prosilce za mednarodno zaščito,
nastanjene v centru na podlagi 51. in 59. člena Zakona o mednarodni zaščiti
(Uradni list RS, št. 11/11 – uradno prečiščeno besedilo, 98/11 – odl. US,
83/12, 111/13 in 114/13 – odl. US).
3. člen
(seznanitev s pravili)
(1) Ta pravilnik je preveden v albanski, angleški, arabski, farsi,
urdu, ruski, francoski, italijanski, nemški, srbski in španski jezik. Po
potrebi se pravilnik lahko prevede še v druge jezike.
(2) Pristojni uslužbenec centra tujca ob nastanitvi v center ustno
seznani s pravili bivanja v centru in požarnim redom ter mu izroči izvod
pravilnika v njemu razumljivem jeziku. Tujec ob prevzemu pravilnika podpiše
izjavo o seznanitvi z določbami tega pravilnika in požarnim redom.
4. člen
(nastanitveni prostori)
Tujci so v centru nastanjeni na enega izmed naslednjih oddelkov
oziroma bivalnih prostorov:
-       
sprejemna soba (ženska, moška, izolacija),
-       
moški oddelek,
-       
oddelek za mladoletnike,
-       
oddelek za ranljive kategorije,
-       
bivalni prostor s strožjim policijskim nadzorom,
-       
posebej varovana soba.
5. člen
(dnevni red)
Urnik organiziranih aktivnosti kot so: bujenje, osebna
higiena, čiščenje bivalnih in drugih prostorov, prehranjevanje, športne rekreativne,
kulturne in druge prostočasne dejavnosti, nakupi, oddaja pisemskih in drugih
pošiljk, obiski, psihosocialni razgovori, razgovori z inšpektorji in drugimi
strokovnimi delavci, obisk pri zdravniku, rekreacija na prostem, uporaba
telefona in računalnika, spremljanje televizijskih in radijskih programov,
nočni počitek ipd. določi vodja centra z dnevnim redom in tedenskim programom
dela, ki sta objavljena na oglasni deski centra.
II. SPREJEM TUJCA V CENTER
6. člen
(nastanitev v centru)
Odločbo o nastanitvi tujca v center izda generalni direktor policije
ali direktor policijske uprave oziroma oseba, ki jo pooblastita.
7. člen
(postopek nastanitve)
(1) Nastanitev tujca v centru obsega: sprejemni
upravno-varnostni postopek, sanitarno-dezinfekcijski postopek, zdravniški pregled
in namestitev na ustrezen oddelek v centru.
(2) Sprejemni upravno-varnostni postopek opravijo policisti s
tem, da prevzamejo tujčeve dokumente, njegovo prtljago, predmete, primerne za
napad ali obrambo, nakit večje vrednosti, prenosne telefone ter denar. Z
razpoložljivimi dokumenti preverijo tujčevo istovetnost ter opravijo varnostni
pregled tujca in prvi informativni razgovor.
(3) Sanitarno-dezinfekcijski postopek in prvi preventivni zdravniški
pregled opravi uslužbenec centra, ki je zadolžen za zdravstveno varstvo in
oskrbo tujca v času nastanitve. Sanitarno-dezinfekcijski postopek zajema
pripravo tujca za namestitev na ustrezen oddelek centra.
(4) Zdravniški pregled tujca se praviloma opravi pred njegovo
namestitvijo na ustrezen oddelek centra. Z zdravniškim pregledom se ugotovi
zdravstveno in psihofizično stanje tujca. O vseh ugotovitvah, ki so pomembne za
nastanitev tujca v centru in za odstranitev tujca, zdravnik obvešča vodjo
centra oziroma osebo, ki jo on pooblasti.
(5) Za nastanitev tujca poskrbi socialni delavec centra. S
tujcem opravi razgovor in ga seznani s pravili bivanja v centru ter požarnim
redom centra. Če tujec ne razume jezika, v katerem poteka nastanitev, mu center
zagotovi prevajalca.
(6) Ne glede na prvi odstavek tega člena se tujca, za katerega
je pričakovati, da ga bo na podlagi mednarodnega sporazuma iz države mogoče
odstraniti v 48 urah, namesti na ustrezen oddelek v centru,
sanitarno-dezinfekcijski postopek ter zdravniški pregled pa se ne opravita.
8. člen
(osebni predmeti)
Po sprejemu v center lahko tujec obdrži pri sebi osebne predmete,
in sicer:
-       
zdravstvene pripomočke,
-       
stvari za vzdrževanje osebne higiene, dodeljene s strani centra,
-       
predmete verske vsebine,
-       
tobačne izdelke,
-       
knjige,
-       
igre za prosti čas,
-       
avdio aparat s slušalkami, v katerem ni vgrajene kamere ali fotoaparata
in s katerim Wi-fi povezava ni mogoča,
-       
trajno nepokvarljivo hrano v varnostno neoporečni embalaži.
III. POGOJI IN POSTOPEK DEPONIRANJA TER VRAČILA LASTNIH
DENARNIH SREDSTEV TUJCA
9. člen
(pogoji in postopek deponiranja)
(1) Tujec, ki ima denarna sredstva in mu je izdana odločba o
nastanitvi v center, mora ob nastanitvi v center ta sredstva deponirati.
Deponirana denarna sredstva se hranijo v blagajni centra.
(2) Denarna sredstva prevzamejo policisti centra in tujcu izročijo
potrdilo o hrambi denarnih sredstev. Obrazec potrdila je določen v prilogi 1,
ki je sestavni del tega pravilnika.
(3) Potrdilo iz prejšnjega odstavka je prevedeno v najmanj pet
tujih jezikov.
10. člen
(osebne potrebe)
(1) Zaradi zadovoljevanja nujnih osebnih potreb v času nastanitve
v centru lahko tujec zaprosi za vračilo dela deponiranih denarnih sredstev.
Znesek vrnjenih sredstev se določi ob upoštevanju potreb tujca, navedenih v
zaprosilu.
(2) Za nujne osebne potrebe iz prejšnjega odstavka se šteje
nakup tobačnih izdelkov, potrebščin za komunikacijo in drugih potrebščin, ki
jih tujec nujno potrebuje za sebe in jih ne zagotavlja center, vnos in uporaba
teh potrebščin pa ni v nasprotju s tem pravilnikom. 
(3) Znesek vrnjenih denarnih sredstev se evidentira na potrdilu.
11. člen
(obračun stroškov)
(1) Ob zaključku nastanitve tujca v centru se po obračunu stroškov
preživljanja, nastanitve in odstranitve morebiten ostanek deponiranih denarnih
sredstev vrne tujcu.
(2) Znesek vrnjenih denarnih sredstev se evidentira na potrdilu.
IV. PRAVILA BIVANJA V CENTRU
12. člen
(odnosi)
Tujci morajo imeti korekten in strpen medsebojni odnos in odnos
do uslužbencev centra.
13. člen
(ravnanje z opremo)
(1) Tujec mora vestno ravnati z inventarjem, električnimi, vodovodnimi,
grelnimi in drugimi napravami ter predmeti, ki so last centra in jih uporablja
za osebno in skupno rabo.
(2) Spreminjanje razporeda opreme po sobah in premeščanje inventarja
ni dovoljeno brez odobritve uslužbenca centra.
(3) Tujec mora dopustiti pregledovanje dodeljene sobe in
inventarja.
14. člen
(čiščenje prostorov)
(1) Bivalni prostori morajo biti pospravljeni in prezračeni.
(2) Splošno urejanje in čiščenje sob ter skupnih prostorov se
izvaja najmanj enkrat tedensko. Opravljajo ga vsi tujci po programu, ki ga
pripravi pristojni uslužbenec centra.
15. člen
(kajenje)
Kajenje v prostorih centra ni dovoljeno. Kajenje je mogoče le
v kadilnicah oziroma v za to določenih prostorih. Cigaretne ogorke mora tujec
odlagati v za to določeno posodo.
16. člen
(uporaba televizorja)
Televizijski sprejemniki morajo biti nameščeni na za to določenih
mestih in delovati s tako jakostjo, da ne motijo reda in discipline v centru.
Če se tujci kljub opozorilu na držijo reda, se sprejemnik začasno odvzame.
17. člen
(odlaganje odpadkov)
Tujec mora odlagati odpadke v posode za smeti skladno z
navodili o ločevanju odpadkov.
18. člen
(prehrana)
(1) Tujec mora dnevno dobiti tri obroke hrane: zajtrk, kosilo
in večerjo, od tega ima pravico do najmanj enega toplega obroka, potrebne
količine napitkov ali pitne vode. Otrok do 15. leta starosti in nosečnica
dobita dve dodatni otroški malici. Jedilnik za tekoči teden je preveden v
angleški jezik in je objavljen na oglasni deski v jedilnici.
(2) Praviloma se tujec prehranjuje v jedilnici v skladu z dnevnim
redom. Tujec, nastanjen v sprejemni sobi in posebej varovani sobi, se lahko
prehranjuje tudi v teh prostorih.
(3) Iz jedilnice tujci ne smejo odnašati hrane in jedilnega pribora.
Za seboj morajo počistiti.
(4) V bivalnih prostorih ni dovoljeno pripravljati toplih
obrokov hrane. Tople napitke je dovoljeno pripravljati na mestih, ki so za to
določena.
19. člen
(dietna hrana)
Center organizira pripravo dietne hrane, ki jo tujcem
predpiše zdravnik. Tujcem, ki zaradi verskih in drugih razlogov ne jedo
določene hrane, se v skladu z možnostmi zagotovi ustrezna prehrana.
20. člen
(oblačila)
(1) Tujec v času nastanitve v centru praviloma nosi oblačila,
perilo in obutev centra. Svoja oblačila lahko nosi tujec, ki je nastanjen na
oddelku za ranljive kategorije in oddelku za mladoletnike, z dovoljenjem vodje
centra pa tudi drugi tujci, ki imajo posebne potrebe.
(2) Tujec lastno obleko hrani v za to določenih prostorih centra.
(3) Pred prevzemom čistih oblačil in perila tujec izroči predhodno
dodeljeno in uporabljeno oblačilo oziroma perilo. Obleka in perilo se menjata
po potrebi.
(4) Center zagotavlja brezplačno pranje obleke in perila, ki
je last tujca.
(5) Tujec mora skrbeti za osebno higieno in urejenost.
21. člen
(posteljnina)
(1) Tujec ob sprejemu v center dobi čisto posteljno odejo, vzglavnik
in posteljnino. Posteljnina se zamenja enkrat na teden.
(2) Center zagotavlja čiščenje in razkuževanje posteljnih odej
in vzglavnikov po potrebi, najmanj pa enkrat na mesec.
22. člen
(britje)
Britje poteka v za to določenih sanitarnih prostorih pod nadzorom
policistov. Pribor za britje deli zdravstveni delavec, ki mu tujec po
zaključenem britju pribor tudi vrne.
23. člen
(oddaja pošiljk)
(1) Tujec lahko pošilja pisanja in pisemske pošiljke.
Pisemske in druge pošiljke, ki so naslovljene na ime tujca, sprejme tujec sam.
(2) Tujec odda pisemsko pošiljko v zaprti kuverti uslužbencu centra.
Na zadnji strani pisemske ovojnice mora navesti svoje osebno ime ter naslov
centra, sicer se pošiljka ne odpošlje.
24. člen
(sprejem pošiljk)
(1) Pošiljke in pisanja tujec sprejema po pošti ali od
obiskovalcev.
(2) V pošiljkah s hrano sme tujec prejeti sveže sadje, predpakirana
živila in brezalkoholne pijače v količini za enkratno uporabo (en obrok).
Embalaža, v kateri so živila, mora omogočati pregled vsebine. Tujec ne sme
prejemati hitro pokvarljivih živil, pijače ter živil, ki jih je treba hraniti v
hladilnikih.
25. člen
(pregled pošiljk)
Pisma, pakete in darila, ki jih tujec prejme od fizičnih oseb
ali po pošti, se ob prevzemu ob tujčevi navzočnosti pregledajo z namenom
ugotovitve, ali pošiljka vsebuje predmete ali snovi, ki bi ogrozile varnost v
centru. 
26. člen
(obiski)
(1) Obiski tujcev se izvajajo po dnevnem redu.
(2) Obiski se izvajajo v določenem prostoru, ki je video nadzorovan.
Hkrati lahko, če to dopuščajo varnostne razmere v centru, tujca obiščejo največ
trije obiskovalci. Obiskovalci na obisk praviloma čakajo izven varovanega
območja centra.
27. člen
(telefonski razgovori)
(1) Telefonski pogovori tujcev se izvajajo po dnevnem redu.
(2) Tujcu se omogočijo telefonski pogovori z družinskimi člani
ali drugimi osebami, ki jih izbere tujec. Telefonski pogovor se opravi na
telefonih, ki so nameščeni v določenih prostorih centra in javnih telefonskih
govorilnicah. Praviloma telefonski pogovor traja do pet minut, izjemoma, če za
to obstaja potreba in če to dopuščajo razmere v centru, pa tudi več.
(3) Tujec ima pravico do brezplačnega telefonskega klica ob
sprejemu v center. Drugi brezplačni telefonski klici se opravijo, če za to
obstaja potreba.
28. člen
(sprejem denarja)
Tujec lahko sprejema denar preko poštnih nakaznic oziroma pri
obiskih.
29. člen
(nakupi v centru)
Center organizira prodajo in nakup blaga in predmetov, ki jih
smejo tujci posedovati, telefonske kartice in predmete za osebno uporabo.
30. člen
(zdravstvena oskrba)
(1) Zaradi varovanja javnega zdravja v Republiki Sloveniji se
mora tujec podrediti zdravniškemu pregledu.
(2) Center vodi zdravstveni karton o splošnem zdravstvenem stanju
tujca na način, ki ga določi zdravnik v soglasju z vodjo centra.
(3) Predpisana terapija se izvaja vsakodnevno v skladu z navodili
zdravnika v ambulanti centra.
31. člen
(prijava za pregled)
(1) Prijavo za pregled pri zdravniku tujec izroči
zdravstvenemu uslužbencu centra.
(2) V nujnih primerih mora prijavo za pregled k zdravniku sprejeti
vsak uslužbenec centra in jo izročiti zdravstvenemu delavcu, ki stori vse
potrebno, da se tujcu zagotovi ustrezna zdravniška pomoč.
(3) Na specialistični zdravniški pregled se tujca napoti na podlagi
napotnice zdravnika.
32. člen
(zagotavljanje oskrbe)
(1) Tujcu se zdravniška oskrba praviloma zagotovi v prostorih
centra, razen če je potrebna bolnišnična oskrba ali druga nujna zdravstvena oskrba.
(2) Če je tujec odpeljan na zdravljenje izven centra, se ukrepi
za preprečitev pobega tujca lahko izvajajo tudi v zdravstveni ustanovi.
33. člen
(sanitarno-higienska kontrola)
Sanitarno-higiensko kontrolo nad delitvijo hrane, napitkov, osebno
higieno tujcev, higieno bivalnih prostorov, obleko in perilom opravlja
zdravstvena služba centra.
34. člen
(psihosocialna oskrba)
(1) Psihosocialna obravnava tujca temelji na individualni obravnavi
in skupinskem delu s tujci. Po potrebi socialni delavec izdela individualni
program obravnave tujca.
(2) V individualnih pogovorih socialni delavec seznani tujca
z njegovimi pravicami in obveznostmi ter zbere podatke o tujčevi osebnosti in
posebnostih.
(3) Skupinsko delo s tujci pomeni organiziranje prostočasnih aktivnosti,
izvajanje motivacijskih in ustvarjalnih delavnic ter vključevanje nevladnih
organizacij pri preživljanju prostega časa tujcev.
V. ŠPORTNE, VERSKE, KULTURNE IN DRUGE DEJAVNOSTI
35. člen
(preživljanje prostega časa)
(1) V centru so organizirane različne dejavnosti za
preživljanje prostega časa tujcev, ki potekajo po dnevnem redu.
(2) Tujec se z dovoljenjem centra lahko udeleži
vzgojno-izobraževalnih, kulturnih, verskih in športnih aktivnosti v centru in
izven centra, ki jih organizirajo nevladne organizacije in društva.
(3) Iz knjižnice si tujec lahko izposodi knjige.
36. člen
(uporaba računalnikov)
(1) Uporaba računalnikov se tujcu omogoči v za to namenjenem prostoru
centra v skladu z dnevnim redom.
(2) Na računalnike, ki so last centra, ni dovoljeno nalaganje
datotek iz podatkovnih nosilcev, vsebin z interneta ali podatkovnih nosilcev,
ki kršijo avtorske pravice ali dostojanstvo človeka.
37. člen
(verski obredi)
Urnik verskih dejavnosti v centru se določi v sodelovanju s
predstavnikom verske skupnosti.
VI. UVELJAVLJANJE IN VARSTVO PRAVIC
38. člen
(razgovori)
(1) Uslužbenci centra opravijo razgovor s tujcem po potrebi glede
na reševanje posameznega primera.
(2) Tujec se na razgovore z uslužbenci centra prijavi s pisno
prijavnico, ki jo odda uslužbencu centra, ta pa jo izroči pristojnemu
uslužbencu centra.
39. člen
(pritožbe)
(1) Tujec lahko vloži pritožbo vodji centra, če meni, da so bile
kršene njegove pravice med nastanitvijo v centru ali zaradi drugih
nepravilnosti v centru, za katere ni zagotovljenega sodnega varstva.
(2) Tujec ima pravico komunicirati s pristojnimi državnimi oziroma
mednarodnimi institucijami ali organizacijami s področja varstva človekovih
pravic in temeljnih svoboščin, kot so zlasti varuh človekovih pravic, pristojna
državna oziroma mednarodna sodišča, drugi državni oziroma mednarodni nadzorni organi
ter nevladne ali humanitarne organizacije.
(3) Pobudo, prošnjo ali pritožbo subjektom iz tega člena lahko
tujec odda v zaprti kuverti, policisti pa nimajo pravice do vpogleda v pisanje.
40. člen
(ugotavljanje kršitev)
Postopek ugotavljanja kršitve pravil se uvede in vodi v centru.
Predlog za uvedbo postopka zaradi kršitve pravil lahko podajo uslužbenci centra
in tujec, ki je zaradi nedopustnega ravnanja druge osebe telesno poškodovan ali
kakorkoli osebno prizadet.
41. člen
(opozorilo)
Opozorilo je lahko ustno ali pisno. Izrečeno opozorilo se zabeleži
v poročilu dežurnega.
42. člen
(izrek ukrepa)
(1) Ukrep zaradi kršitve pravil se tujcu izreče v obliki
odločbe, razen opozorila, ki se lahko izreče ustno.
(2) Če se med trajanjem ukrepa ugotovi, da je ukrep dosegel svoj
namen, lahko vodja centra odloči o prenehanju ukrepa.
VII. GIBANJE ZUNAJ OBMOČJA CENTRA
43. člen
(gibanje zunaj območja centra)
(1) Vodja centra oziroma uslužbenec centra, ki ga ta
pooblasti, lahko tujcu na njegovo prošnjo ali na predlog zdravnika dovoli
nadzorovano ali nenadzorovano gibanje izven območja centra. Pri odločitvi se
upoštevajo možnosti za uspeh pri urejanju zadev, ki bi lahko pripomogle k
hitrejši in učinkovitejši odstranitvi tujca iz države, ali mnenje zdravnika o
tujčevem zdravju. Če je prošnja tujca zavrnjena, se tujcu pojasnijo razlogi, zaradi
katerih je bila sprejeta taka odločitev.
(2) Nadzorovano gibanje izven območja centra v spremstvu uslužbenca
centra, ki ga pooblasti vodja centra, lahko traja do štiri ure. Nenadzorovano
gibanje izven območja centra sme trajati nepretrgoma najdlje 30 dni.
(3) Tujec mora med gibanjem zunaj območja centra imeti pri
sebi pisno dovoljenje za izhod, v katerem so navedeni osebni podatki tujca, čas
dovoljenega gibanja zunaj območja centra, tujčeva fotografija in razlogi za
izdajo dovoljenja.
VIII. STROŽJI POLICIJSKI NADZOR
44. člen
(izvajanje strožjega policijskega nadzora)
(1) Tujec, ki mu je odrejen strožji policijski nadzor, se sme
gibati le v za to določenih prostorih centra, ki jih določi vodja centra. Te
prostore sme zapustiti le v spremstvu policista.
(2) Tudi za tujca, ki mu je odrejen strožji policijski
nadzor, praviloma velja dnevni red. Izvajanje nadzirajo policisti.
IX. PRENEHANJE BIVANJA V CENTRU
45. člen
(obveznosti tujca)
Preden tujec zapusti center:
-       
vrne nepoškodovano opremo in inventar,
-       
plača stroške popravil, uničenega ali izgubljenega inventarja, ki so
nastali zaradi njegove krivde ali malomarnosti,
-       
plača stroške bivanja in odstranitve v skladu z zakonom.
46. člen
(vrnitev deponiranih predmetov)
Ko je tujcu bivanje v centru zaključeno, se mu proti potrdilu
izroči obleko in druge predmete, ki so mu bili odvzeti ali jih je sam izročil v
hrambo centru.
47. člen
(samovoljna zapustitev centra)
Če tujec samovoljno zapusti center, se z njegovimi predmeti, ki
jih hrani center, ravna kot z najdenimi stvarmi v skladu z zakonom, ki ureja
stvarnopravna razmerja.
X. IZKAZNICA O DOVOLITVI ZADRŽEVANJA V REPUBLIKI SLOVENIJI IN
POSTOPEK NJENE IZDAJE
48. člen
(oblika in vsebina ter postopek izdaje izkaznice o dovolitvi
zadrževanja)
(1) Izkaznica o dovolitvi zadrževanja v Republiki Sloveniji se
izda na obrazcu z vsebino, ki je določena v prilogi 2, in je sestavni del tega
pravilnika.
(2) Z izkaznico o dovolitvi zadrževanja tujec izkazuje
istovetnost in uveljavlja pravice iz 75. člena zakona.
(3) Izkaznica o dovolitvi zadrževanja se izda na podlagi odločbe
o dovolitvi zadrževanja in velja za čas dovoljenega zadrževanja. V primeru
podaljšanja dovoljenega zadrževanja se tujcu izda nova izkaznica.
(4) Ne glede na prejšnji odstavek veljavnost izkaznice o dovolitvi
zadrževanja preneha:
-       
ko se tujca odstrani iz Republike Slovenije ali
-       
če tujec v Republiki Sloveniji pridobi dovoljenje za prebivanje.
(5) Izkaznico o dovolitvi zadrževanja mora imetnik v primeru iz
prve alineje prejšnjega odstavka vrniti centru pred odstranitvijo iz države, v
primeru iz druge alineje prejšnjega odstavka pa najpozneje v osmih dneh po
vročitvi dovoljenja za prebivanje.
XI. KONČNE DOLOČBE
49. člen
(prenehanje veljavnosti)
Z dnem, ko začne veljati ta pravilnik, prenehata veljati Pravilnik
o postopku nastanitve v Centru za tujce ter obliki in vsebini izkaznice o
dovolitvi zadrževanja na območju Republike Slovenije (Uradni list RS, št.
27/12) in Pravilnik o pogojih in postopku deponiranja lastnih sredstev in
vračila teh sredstev tujcu (Uradni list RS, št. 87/12).
50. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-696/2014
Ljubljana, dne 16. februarja 2015
EVA 2014-1711-0078
mag. Vesna Györkös Žnidar l.r.
Ministrica
za notranje zadeve

Priloga 1: Potrdilo
o hrambi denarnih sredstev
Priloga 2: Izkaznica
o dovolitvi zadrževanja