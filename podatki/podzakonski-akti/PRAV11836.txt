I. SPLOŠNE DOLOČBE
1. člen
(vsebina pravilnika)
Ta pravilnik v skladu z Direktivo
Evropskega parlamenta in Sveta 2003/37/ES z dne 26. maja 2003 o
homologaciji kmetijskih in gozdarskih traktorjev, njihovih priklopnikov in
zamenljivih vlečenih strojev ter njihovih sistemov, sestavnih delov in
samostojnih tehničnih enot in o razveljavitvi Direktive 74/150/EGS (UL L št.
171 z dne 9. 7. 2003, str. 1), zadnjič spremenjeno z Direktivo Komisije
2014/44/EU z dne 18. marca 2014 o spremembi prilog I, II in III k
Direktivi Evropskega parlamenta in Sveta 2003/37/ES o homologaciji kmetijskih
in gozdarskih traktorjev, njihovih priklopnikov in zamenljivih vlečenih strojev
ter njihovih sistemov, sestavnih delov in samostojnih tehničnih enot (UL L št.
82 z dne 20. 3. 2014, str. 20) (v nadaljnjem besedilu: Direktiva
2003/37/EU) ureja homologacijo kmetijskih in gozdarskih traktorjev, njihovih
priklopnikov in zamenljivih vlečenih strojev, izdelanih v eni ali več stopnjah,
z največjo konstrukcijsko določeno hitrostjo vsaj 6 km/h ter homologacijo
sistemov, sestavnih delov in samostojnih tehničnih enot, namenjenih za uporabo
v teh vozilih oziroma strojih.
2. člen
(področje uporabe pravilnika)
(1) Ta pravilnik se ne uporablja za:
-       
stroje, konstruirane za uporabo v gozdarstvu, kot so posebni gozdarski
traktorji za vleko hlodovine, kakor so določeni v standardu SIST ISO 6814;
-       
gozdarsko strojno opremo, pritrjeno na šasijo za zemeljska dela, kakor
je določeno v standardu SIST ISO 6165;
-       
zamenljivo strojno opremo, popolnoma dvignjeno od tal, ko se vozilo, na
katero je pritrjena, uporablja na cesti.
(2) Ta pravilnik se tudi ne uporablja
za posamične odobritve vozil.
3. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.     
»certifikat o homologaciji« je dokument z vsebino, navedeno v poglavju C
Priloge II Direktive 2003/37/ES ali v ustrezni prilogi k posamični tehnični
specifikaciji za vozila, kjer so določeni podatki, ki jih mora predložiti
homologacijski organ;
2.     
»dodelano vozilo« je vozilo ob koncu postopka večstopenjske
homologacije, ki izpolnjuje vse ustrezne zahteve tega pravilnika;
3.     
»kategorija vozila« je vsak niz vozil, ki imajo istovetne konstrukcijske
značilnosti;
4.     
»nedodelano vozilo« je vozilo, ki potrebuje dodelavo v vsaj eni
nadaljnji stopnji, da bi zadovoljilo vse ustrezne zahteve tega pravilnika;
5.     
»opisna dokumentacija« je opisna mapa z dodanimi poročili o preskusih
ali drugimi dokumenti, ki jih je tehnična služba ali homologacijski organ dodal
opisni mapi pri opravljanju svojega dela;
6.     
»opisni list« je dokument z vsebino, navedeno v Prilogi I Direktive
2003/37/ES ali v ustrezni prilogi posamične tehnične specifikacije za vozila,
ki določa, katere podatke mora navesti vložnik;
7.     
»opisna mapa« je celotna mapa, ki vsebuje zlasti podatke, risbe in
fotografije, navedene v Prilogi I Direktive 2003/37/ES, ki jih tehnični službi
ali homologacijskemu organu predloži vložnik, kakor je to določeno v opisnem
listu, predvidenem v posamični tehnični specifikaciji za vozila ali v tem
pravilniku;
8.     
»osnovno vozilo« je vsako nedodelano vozilo, katerega identifikacijska
številka se ohrani med zaporednimi stopnjami večstopenjskega postopka
homologacije;
9.     
»potrdilo o skladnosti« je dokument, določen v Prilogi III,
Direktive 2003/37/ES, ki ga izda proizvajalec in z njim potrdi, da neko vozilo,
homologirano po tem pravilniku, izpolnjuje zahteve vseh ustreznih predpisov,
veljavnih v času, ko je bilo proizvedeno, in se lahko registrira ali začne
uporabljati v vseh državah članicah brez kakršnih koli nadaljnjih pregledov;
10.  
»priklopnik« je vsako vlečeno kmetijsko ali gozdarsko priklopno vozilo,
namenjeno predvsem za prevoz tovora in konstruirano za priklop na traktor za
kmetijske ali gozdarske namene; v to kategorijo spadajo priklopniki, pri katerih
del tovora nosi vlečno vozilo; vsako na traktor pripeto vozilo, ki ima trajno
vgrajen delovni pripomoček, se izenači s kmetijskim ali gozdarskim
priklopnikom, če je razmerje tehnično dovoljene mase in mase tega
neobremenjenega vozila enako ali večje od 3,0 in če to vozilo ni bilo
konstruirano za obdelavo materiala;
11.  
»tip vozila« so vozila določene kategorije, ki se ne razlikujejo v
bistvenih lastnostih, navedenih v poglavju A Priloge II Direktive 2003/37/ES;
dovoljene so različne variante in izvedenke tipa vozila, kakor so navedene v
poglavju A Priloge II Direktive 2003/37/ES;
12.  
»samostojna tehnična enota« je naprava, ki naj bi postala del vozila in
je lahko homologirana ločeno, toda samo v povezavi z enim ali več določenimi
tipi vozil;
13.  
»sestavni del« je naprava, ki naj bi postala del vozila in je lahko
homologirana neodvisno od vozila;
14.  
»seznam opisne dokumentacije« je dokument, v katerem je našteta vsebina
opisne dokumentacije z ustrezno oštevilčenimi ali tako označenimi stranmi, da
je mogoča nedvoumna identifikacija posameznih strani;
15.  
»sistem« je sklop naprav, ki medsebojno povezane opravljajo določeno
funkcijo na vozilu;
16.  
»traktor« je vsak kolesni ali gosenični kmetijski ali gozdarski traktor
z lastnim pogonom, z vsaj dvema osema in z največjo konstrukcijsko določeno
hitrostjo vsaj 6 km/h, katerega glavna funkcija je vlečna moč in ki je posebej
konstruiran za vleko, potiskanje, nošenje in pogon nekatere zamenljive opreme,
konstruirane za opravljanje kmetijskih ali gozdarskih del, oziroma za vleko
kmetijskih ali gozdarskih priklopnih vozil; lahko je prirejen za prevoz tovora
v okviru kmetijskih ali gozdarskih del oziroma je opremljen s potniškimi
sedeži;
17.  
»večstopenjska homologacija« pomeni postopek, po katerem en ali več
homologacijskih organov potrdi, da, odvisno od stanja dodelave, tip
nedodelanega ali dodelanega vozila izpolnjuje ustrezne tehnične zahteve tega
pravilnika;
18.  
»vozilo« je vsak traktor, priklopnik ali zamenljiva vlečena oprema,
dokončana, nedodelana ali dodelana, ki se uporablja v kmetijstvu ali
gozdarstvu;
19.  
»zamenljivi vlečeni stroj« je vsaka naprava za uporabo v kmetijstvu ali
gozdarstvu, ki je konstruirana za vleko s traktorjem ter spremeni ali dopolni
njegovo delovanje; lahko vključuje nakladalno ploščad, konstruirano in izdelano
za prevoz orodja in naprav, potrebnih za opravljanje teh nalog, ter za začasno
hranjenje materiala, izdelanega ali potrebnega pri delu; vsako vozilo,
namenjeno za vleko s traktorjem in s trajno vgrajenim delovnim pripomočkom ali
konstruirano za obdelavo materiala, se šteje za zamenljivi vlečeni stroj, če je
razmerje med tehnično dovoljeno maso in maso tega neobremenjenega vozila manjše
od 3,0;
20.  
»začetek uporabe« je prva uporaba za predvideni namen znotraj Evropske
unije vsakega vozila, ki pred prvo uporabo ne zahteva nobene namestitve ali
nastavitve s strani proizvajalca ali od njega določene tretje osebe; kot datum
začetka uporabe se šteje datum registracije ali dajanja na trg.
II. HOMOLOGACIJA VOZIL, SISTEMOV, SESTAVNIH DELOV IN
SAMOSTOJNIH TEHNIČNIH ENOT
4. člen
(vloga za podelitev homologacije)
(1) Vlogo za podelitev homologacije za
vozilo homologacijskemu organu predloži proizvajalec. Proizvajalec mora vlogi
priložiti opisno mapo s podatki, navedenimi v Prilogi I Direktive 2003/37/ES.
Pri homologaciji za sisteme, sestavne dele in samostojne tehnične enote mora
biti homologacijskemu organu na voljo tudi opisna mapa vse do odločitve o
podelitvi ali zavrnitvi homologacije.
(2) Pri večstopenjski homologaciji
morajo vlogi za podelitev homologacije priloženi podatki vsebovati:
a)     na prvi stopnji: tiste dele opisne mape in certifikata o
homologaciji, potrebne za dokončano vozilo, ki so pomembni za stopnjo izdelave
osnovnega vozila;
b)     na drugi in naslednjih stopnjah: tiste dele opisne mape in
certifikata o homologaciji, ki so pomembni za trenutno stopnjo dodelave, in
kopijo certifikata o homologaciji nedodelanega vozila, izdanega za prejšnjo
stopnjo dodelave; poleg tega mora proizvajalec predložiti podroben seznam
sprememb in dodatkov, ki jih je naredil na nedodelanem vozilu.
(3) Vlogo za podelitev homologacije za
sistem, sestavni del ali samostojno tehnično enoto homologacijskemu organu
predloži proizvajalec. Vlogi mora priložiti opisno mapo, kakor je predpisano v
posamezni tehnični specifikaciji za vozila.
(4) Vloga za podelitev homologacije za
tip vozila, sistema, sestavnega dela ali samostojne tehnične enote se lahko
vloži pri homologacijskem organu v Republiki Sloveniji, če ista vloga še ni
bila vložena v kateri drugi državi članici Evropske unije (v nadaljnjem
besedilu: država članica). Za vsak tip vozila, sistema, sestavnega dela ali
samostojne tehnične enote, je treba predložiti posebno vlogo.
5. člen
(postopek za podelitev homologacije)
(1) Homologacijski organ podeli:
a)     homologacijo vozila tipom vozil, ki so skladni s podatki v opisni
mapi in skladno z njihovo kategorijo izpolnjujejo tehnične zahteve vseh
posamičnih tehničnih specifikacij za vozila, določene v poglavju B Priloge II
Direktive 2003/37/ES;
b)     večstopenjsko homologacijo vozila tipom osnovnih, nedodelanih ali
dodelanih vozil, ki so skladni s podatki v opisni mapi in izpolnjujejo tehnične
zahteve vseh tehničnih specifikacij za vozila, določene v poglavju B Priloge II
Direktive 2003/37/ES;
c)     homologacijo sistema, sestavnega dela ali samostojne tehnične enote
vsem njihovim tipom, ki so skladni s podatki v opisni mapi in izpolnjujejo
tehnične zahteve vseh ustreznih tehničnih specifikacij za vozila, določene v
poglavju B Priloge II Direktive 2003/37/ES.
(2) Kadar sistem, sestavni del ali
samostojna tehnična enota, ki je predmet homologacije, opravlja svojo funkcijo
ali ima določeno lastnost le v povezavi z drugimi deli vozila in je zato
skladnost z eno ali več zahtevami mogoče preverjati samo, če sistem, sestavni
del ali samostojna tehnična enota, ki jo je treba homologirati, deluje v
povezavi z drugimi deli vozila (dejanskimi ali simuliranimi), je treba obseg
homologacije sistema, sestavnega dela ali samostojne tehnične enote ustrezno
omejiti. V takem primeru je treba v certifikatu o homologaciji za tak sistem,
sestavni del ali samostojno tehnično enoto navesti omejitve pri uporabi in
pogoje za vgradnjo. Upoštevanje teh omejitev in pogojev je treba preveriti ob
homologaciji vozila.
(3) Če homologacijski organ meni, da
vozilo, sistem, sestavni del ali samostojna tehnična enota kljub skladnosti z
določbami prvega odstavka tega člena predstavlja resno tveganje za varnost na
cesti, okolje ali varnost pri delu, zavrne podelitev homologacije. O tem mora
takoj obvestiti druge homologacijske organe in Evropsko komisijo ter pri tem
navesti razloge za svojo odločitev.
(4) Homologacijski organ pošlje v enem
mesecu homologacijskim organom drugih držav članic en izvod certifikata o
homologaciji s prilogami, določenimi v poglavju C Priloge II Direktive
2003/37/ES, za vsak tip vozila, za katerega je bila homologacija podeljena,
zavrnjena ali preklicana.
(5) Homologacijski organ mesečno
pošilja homologacijskim organom drugih držav članic seznam certifikatov za
sisteme, sestavne dele ali samostojne tehnične enote, ki jih je v zadevnem
mesecu podelil, zavrnil ali preklical, s podatki, določenimi v Prilogi VI
Direktive 2003/37/ES. Če homologacijski organ prejme prošnjo homologacijskega
organa druge države članice, da naj mu posreduje kopijo certifikata o
homologaciji zadevnega sistema, sestavnega dela ali samostojne tehnične enote
oziroma opisne dokumentacije za vsak tip sistema, sestavnega dela ali
samostojne tehnične enote, za katerega je bila homologacija podeljena,
zavrnjena ali preklicana, to nemudoma stori.
6. člen
(spremembe homologacij)
(1) Proizvajalec mora o vsaki
spremembi podatkov v opisni dokumentaciji nemudoma obvestiti homologacijski
organ. Homologacijski organ se v skladu s tem členom odloči ali bo spremenil
homologacijo ali bo izdal novo homologacijo. Homologacijski organ se o tem
lahko posvetuje z proizvajalcem.
(2) Vloga za spremembo homologacije se
vloži pri homologacijskemu organu, ki je prvotno homologacijo izdal.
(3) Ob spremembah podatkov v opisni
dokumentaciji homologacije izda homologacijski organ ustrezno popravljene
strani opisne dokumentacije tako, da na vsaki popravljeni strani jasno označi
naravo spremembe in datum ponovne izdaje, lahko pa se izda konsolidirana,
dopolnjena različica opisne dokumentacije s podrobnim opisom spremembe. V teh
primerih se popravi tudi seznam opisne dokumentacije, ki je priložen
certifikatu o homologaciji, tako, da so navedeni zadnji datumi popravkov ali
datum konsolidirane, dopolnjene različice.
(4) Če homologacijski organ ugotovi,
da so zaradi spremembe opisne dokumentacije potrebni dodatni pregledi ali novi
preskusi, mora o tem obvestiti proizvajalca, dokumente iz tretjega in petega
odstavka tega člena pa izda šele po uspešno opravljenih preskusih ali
pregledih.
(5) Sprememba podatkov v opisni
dokumentaciji se šteje za razširitev homologacije. Homologacijski organ izda
popravljen certifikat o homologaciji, označen s številko razširitve, v katerem
sta jasno navedena razlog razširitve in datum popravljene izdaje v naslednjih
primerih:
a)     če so potrebni dodatni pregledi;
b)     če je spremenjen katerikoli podatek v certifikatu o homologaciji,
razen v prilogah;
c)     če so se po datumu, ki je naveden v certifikatu o homologaciji,
spremenile zahteve katere koli posamične tehnične specifikacije za vozila glede
datuma, od katerega se lahko prepove začetek uporabe vozila.
7. člen
(potrdilo o skladnosti in oznaka
homologacije)
(1) Proizvajalec, ki je imetnik
certifikata o homologaciji vozila, izda potrdilo o skladnosti, ki mora biti
priloženo vsakemu vozilu, ki je bilo izdelano skladno s homologiranim tipom
vozila, ne glede na to ali je vozilo dokončano ali ne. Vzorci potrdila so
določeni v Prilogi III Direktive 2003/37/ES.
(2) Ne glede na prejšnji odstavek izda
proizvajalec za vsako vozilo, ki je izdelano skladno s homologiranim tipom in
ki bo registrirano na ozemlju Republike Slovenije, potrdilo o skladnosti na
obrazcu »Potrdilo o skladnosti za vozilo homologiranega tipa«, ki je določen v
predpisu, ki ureja področje ugotavljanja skladnosti vozil.
(3) Zaradi potreb postopkov obdavčenja
vozila ali izdaje dokumentov o registraciji lahko homologacijski organ zahteva,
da potrdilo o skladnosti poleg podatkov, navedenih v Prilogi III Direktive
2003/37/ES, vsebuje še druge podatke, če so ti podatki izrecno navedeni v
opisni dokumentaciji. O tem mora najmanj tri mesece pred posredovanjem zahteve
po dopolnitvi obrazca obvestiti Evropsko komisijo in druge države članice.
(4) Proizvajalec, ki je imetnik
certifikata o homologaciji sistema, sestavnega dela ali samostojne tehnične
enote, mora označiti vsak sestavni del ali samostojno tehnično enoto,
proizvedeno skladno s homologiranim tipom, z blagovno znamko ali znamko, s trgovsko
oznako oziroma s homologacijskim znakom ali številko, če tehnična specifikacija
za vozila to zahteva.
(5) Proizvajalec kot imetnik
certifikata o homologaciji, ki skladno z drugim odstavkom 5. člena tega
pravilnika vključuje omejitve glede uporabe sistema, sestavnega dela ali samostojne
tehnične enote, dostavi skupaj z vsakim sistemom, sestavnim delom ali
samostojno tehnično enoto podatke o teh omejitvah in navede pogoje za njihovo
vgradnjo.
(6) Če je potrdilo o skladnosti
izgubljeno, prenarejeno, izrabljeno ali uničeno, izda proizvajalec dvojnik
potrdila o skladnosti, na katerem mora biti na sprednji strani jasno viden
napis »dvojnik«. Če je ta proizvajalec prenehal obstajati, izda potrdilo
homologacijski organ.
8. člen
(registracija, prodaja in začetek uporabe
vozil)
(1) Registracija, prodaja ali začetek
uporabe novih homologiranih vozil glede na njihovo konstrukcijo in delovanje je
dovoljena samo, če jim je priloženo veljavno potrdilo o skladnosti. Dovoljena
je prodaja nedodelanih vozil, vendar se zavrne njihova trajna registracija in
začetek uporabe, dokler niso dodelana.
(2) Prodaja ali začetek uporabe
sistemov, sestavnih delov ali samostojnih tehničnih enot je dovoljena samo, če
so ti sistemi, sestavni deli ali samostojne tehnične enote skladne z zahtevami
ustreznih tehničnih specifikacij za vozila in z zahtevami, določenimi v četrtem
odstavku 7. člena tega pravilnika.
9. člen
(izjeme)
Na prošnjo proizvajalca lahko
homologacijski organ odloči, da se za vozila, navedena v 10., 11. ali 12. členu
tega pravilnika, ne uporabljajo posamezne določbe tehničnih specifikacij za
vozila. Vsako leto homologacijski organ pošlje Evropski komisiji in drugim
homologacijskim organom seznam odobrenih izjem.
10. člen
(vozila, izdelana v majhnih serijah)
(1) Za
vozila, izdelana v majhnih serijah, se štejejo vozila, katerih število
registriranih, prodanih ali vključenih v uporabo na leto v Republiki Sloveniji,
ne presega naslednjega največjega števila enot:


Kategorija

Število enot (za vsak tip)


T

150


C

50


R

75


S

50


(2) Vsako leto homologacijski organ
pošlje Evropski komisiji seznam homologacij vozil, izdelanih v majhnih serijah.
Homologacijski organ pošlje homologacijskim organom drugih držav članic, ki jih
določi proizvajalec, en izvod opisne dokumentacije in certifikata o
homologaciji ter vseh njegovih prilog, pri tem pa navede naravo odobrenih
izjem. V roku treh mesecev te države članice odločijo, ali sprejmejo homologacijo
za vozila, ki bodo registrirana na njenem ozemlju, in za kakšno število vozil.
11. člen
(vozila zaključka serije)
(1) Za vozila zaključka serije se
lahko za omejeno obdobje registrira in dovoli prodaja ali začetek uporabe novih
vozil, ki so skladna s tipom vozila, katerega homologacija ni več veljavna, in
sicer za dokončana vozila največ za 24 mesecev od datuma prenehanja
veljavnosti homologacije in za 30 mesecev za vozila, dodelana po datumu
prenehanja veljavnosti homologacije. Največje število takšnih vozil enega ali
več tipov ne sme presegati 10 % vozil vseh tipov, danih v promet v Republiki
Sloveniji v preteklih dveh letih, vendar ne sme biti manjše kot 20 vozil.
(2) Prejšnji odstavek se uporablja
samo za vozila, ki so na ozemlju Evropske unije in imajo veljavno potrdilo o
skladnosti, izdano v času veljavnosti homologacije zadevnega vozila, vendar niso
registrirana ali se niso začela uporabljati pred prenehanjem veljavnosti
homologacije.
(3) Zahtevo za odobritev registracije
vozila iz prvega odstavka tega člena mora proizvajalec predložiti homologacijskemu
organu. V zahtevi mora navesti tehnične oziroma gospodarske razloge, ki to
upravičujejo.
(4) Homologacijski organ v roku treh
mesecev od prejema zahteve odloči, ali bo in kakšnemu številu vozil določenega
tipa bo odobril registracijo v Republiki Sloveniji. Homologacijski organ mora
zagotoviti, da je proizvajalec izpolnil zahteve iz prvega odstavka tega člena.
Potrdilo o skladnosti za vozila, dana v uporabo v skladu s tem členom, mora
imeti posebno opombo, da je bilo vozilo homologirano na podlagi izjeme,
določene v tem členu.
12. člen
(začasna homologacija)
(1) Za vozila, sisteme, sestavne dele
ali samostojne tehnične enote, konstruirane po tehnologijah ali načelih, ki so
neskladna z eno ali več zahtevami ene ali več posamičnih tehničnih specifikacij
za vozila, lahko homologacijski organ podeli začasno homologacijo. V takem
primeru mora v enem mesecu od prejema vloge proizvajalca poslati en izvod
certifikata o homologaciji, skupaj s prilogami, homologacijskim organom drugih
držav članic in Evropski komisiji. Hkrati pošlje Evropski komisiji zahtevo za izdajo
dovoljenja za podelitev homologacije, ki ji mora priložiti dokumentacijo, ki
vsebuje podatke:
-       
razlogi, tehnologije ali načela, zaradi katerih določeno vozilo, sistem,
sestavni del ali samostojna tehnična enota, ni skladna z zahtevami ene ali več
ustreznih tehničnih specifikacij za vozila;
-       
opis varnostnih in okoljskih vidikov ter sprejete ukrepe;
-       
opis preskusov in njihovih rezultatov, ki v primerjavi z zahtevami o
skladnosti, od katerih se odstopa, potrjujejo, da je zagotovljena vsaj enaka
raven varnosti, varovanja okolja ali varstva pri delu.
(2) Če Evropska komisija izda
dovoljenje za homologacijo iz prvega odstavka tega člena, lahko homologacijski
organ podeli homologacijo. Če je v odločbi komisije navedeno, da se lahko
podeli homologacija z omejenim rokom veljavnosti, mora homologacijski organ ta
rok določiti v svoji odločbi, s katero podeli homologacijo. Veljavnost
homologacije ne sme biti krajša od 36 mesecev.
(3) Če so bile posamične tehnične
specifikacije za vozila prilagojene tehničnemu napredku tako, da so tipi vozil,
sistemov, sestavnih delov ali samostojnih tehničnih enot, homologiranih v
skladu s tem členom, skladni s spremenjenimi tehničnimi specifikacijami za
vozila, homologacijski organ spremeni homologacije iz prejšnjega odstavka v
homologacije v skladu s tem pravilnikom in tehničnimi specifikacijami za
vozila. Pri tem mora upoštevati čas, potreben za spremembe sestavnih delov ali
samostojnih tehničnih enot, in čas, potreben za odpravo sklicevanj na omejitve
ali izjeme iz tega člena.
(4) Če posamične tehnične
specifikacije za vozila niso bile prilagojene oziroma spremenjene v skladu s
prejšnjim odstavkom, lahko homologacijski organ Evropski komisiji posreduje
zahtevo za podaljšanje veljavnosti homologacij, podeljenih na podlagi tega člena.
Če Evropska komisija odobri podaljšanje, homologacijski organ veljavnost teh
homologacij podaljša.
III. DAJANJE NA TRG, REGISTRACIJA IN
ZAČETEK UPORABE
13. člen
(enakovrednost)
(1) Homologacije, izdane na podlagi
tehničnih specifikacij za vozila, in homologacije, izdane na podlagi
pravilnikov o vozilih Ekonomske komisije Združenih narodov za Evropo – ECE,
izdanih v okviru Sporazuma o prevzemu enotnih tehničnih predpisov za vozila s
kolesi, opremo in dele, ki se lahko vgradijo oziroma uporabijo na vozilih s
kolesi in o pogojih za vzajemno priznavanje homologacij, podeljenih na podlagi
teh predpisov (Uradni list RS, št. 21/10 – Mednarodne pogodbe; v nadaljnjem
besedilu: Sporazum), so enakovredne homologacijam, izdanim na podlagi tega
pravilnika.
(2) Poročila o preskusih, izdelanih na
podlagi posamičnih tehničnih specifikacij za vozila, so enakovredna poročilom o
preskusih, izdanih na podlagi standardiziranih kodeksov OECD, navedenih v delu
II-C poglavja B Priloge II Direktive 2003/37/ES.
(3) Homologacijski organ lahko na
prošnjo proizvajalca podeli homologacijo skladno z zahtevami pravilnikov o
vozilih Ekonomske komisije Združenih narodov za Evropo – ECE, izdanih v okviru
Sporazuma.
14. člen
(ukrepi za zagotavljanje skladnosti
proizvodnje)
(1) Homologacijski organ, ki podeli
homologacijo, mora izvesti potrebne postopke, navedene v Prilogi IV Direktive
2003/37/ES, da zagotovi, da proizvodni postopki za vozila, sisteme, sestavne
dele ali samostojne tehnične enote zagotavljajo skladnost le-teh s
homologiranim tipom. Če je to potrebno, pri tem sodeluje s homologacijskimi
organi drugih držav članic.
(2) Homologacijski organ mora izvajati
potrebne postopke, navedene v 2. točki Priloge IV Direktive 2003/37/ES, da
zagotovi ustreznost ukrepov iz prejšnjega odstavka tako, da je proizvodnja
vozil, sistemov, sestavnih delov ali samostojnih tehničnih enot še vedno
skladna s homologiranim tipom. Če je to potrebno, pri tem sodeluje s
homologacijskimi organi drugih držav članic.
15. člen
(obveznost obveščanja)
Homologacijski organ najkasneje v enem
mesecu po preklicu homologacije o tem obvesti homologacijske organe drugih
držav članic in navede tudi razloge za takšen ukrep.
16. člen
(nevarna vozila, sistemi, samostojne
tehnične enote ali sestavni deli)
(1) Če homologacijski organ ugotovi,
da vozila, sistemi, samostojne tehnične enote ali sestavni deli homologiranega
tipa ogrožajo varnost v cestnem prometu ali varnost pri delu, o tem obvesti
inšpektorat, pristojen za promet, ki lahko za največ šest mesecev prepove
njihovo prodajo, začetek uporabe ali uporabo v Republiki Sloveniji. O tem
inšpektorat, pristojen za promet, v skladu s predpisom, ki določa način
mednarodne izmenjave informacij o ukrepih in dejanjih, ki omejujejo trgovanje s
proizvodi, takoj obvesti druge države članice in Evropsko komisijo, ter navede
tudi razloge za svojo odločitev.
(2) Če Evropska komisija ugotovi, da
ukrep iz prejšnjega odstavka ni bil upravičen, ta ukrep inšpektorat, pristojen
za promet, prekliče.
17. člen
(neskladnost s homologiranim tipom)
(1) Neskladnost s homologiranim tipom
obstaja takrat, kadar so ugotovljena odstopanja od podatkov v certifikatu o
homologaciji oziroma opisni dokumentaciji razen, če je ta odstopanja odobril
homologacijski organ, ki je podelil homologacijo. Šteje se, da vozilo ni v neskladju
s homologiranim tipom, če so odstopanja v mejah, dovoljenih v posamičnih
tehničnih specifikacijah za vozila.
(2) Če homologacijski organ, ki je podelil
homologacijo, ugotovi, da vozila, sistemi, samostojne tehnične enote ali
sestavni deli niso skladni s homologiranim tipom, odredi proizvajalcu
uskladitev proizvodnje, da se ponovno zagotovi skladnost proizvodnje s
homologiranimi tipi. Homologacijski organ obvesti homologacijske organe v
drugih državah članicah o sprejetih ukrepih in o morebitnem preklicu homologacije.
(3) Če homologacijski organ ugotovi, da je
do neskladnosti vozila ali dodelanega vozila prišlo izključno zaradi neskladnosti
sistema, sestavnega dela ali samostojne tehnične enote, zahteva od
homologacijskega organa, ki je podelil homologacijo neskladnemu sistemu,
sestavnemu delu, samostojni tehnični enoti ali nedodelanemu vozilu, da sprejme
potrebne ukrepe za zagotovitev, da bodo vozila v proizvodnji skladna s
homologiranim tipom. O tem takoj obvesti Evropsko komisijo.
(4) Če homologacijski organ ugotovi,
da vozila, sistemi, samostojne tehnične enote ali sestavni deli niso skladni s
homologiranim tipom, lahko od homologacijskega organa, ki je podelil
homologacijo, zahteva, da preveri ugotovljena odstopanja. Homologacijski organ,
ki je podelil homologacijo, preveri ugotovljena odstopanja v šestih mesecih od
datuma prejema te zahteve. Homologacijski organ, ki je podelil homologacijo, ob
ugotovitvi neskladnosti sprejme ukrepe, da bodo vozila v proizvodnji skladna s
homologiranim tipom.
18. člen
(obveščanje o odločitvah in možnih pravnih
sredstvih)
Vse odločitve, sprejete na podlagi določb
tega pravilnika, s katerimi se zavrne ali prekliče homologacijo oziroma
registracijo vozila ali prepovedujejo začetek uporabe ali prodajo, morajo biti
obrazložene in morajo vsebovati ustrezen pravni pouk strankam o pravnih
sredstvih, ki so jim na voljo v skladu z veljavnimi predpisi, ter o rokih za
vložitev teh pravnih sredstev.
19. člen
(priglasitev homologacijskih organov in
tehničnih služb)
(1) Homologacijski organ posreduje
Evropski komisiji in drugim državam članicam uradno obvestilo o imenu in naslovu
homologacijskega organa in tehničnih služb, ki jih je v skladu z zakonom, ki
ureja motorna vozila, pooblastil za izvajanje postopkov ugotavljanja skladnosti
ter o preskusnih postopkih, za katere so imenovane. Pooblaščene službe morajo
ustrezati harmoniziranim standardom o delovanju preskuševalnih laboratorijev
(SIST EN ISO/IEC 17025). Šteje se, da pooblaščene službe, ki so bile priglašene
Evropski komisiji, izpolnjujejo zahteve tega standarda. Na zahtevo
homologacijski organ Evropski komisiji posreduje dokazila o izpolnjevanju
zahtev iz tega odstavka.
(2) Proizvajalec ne more biti
pooblaščen za izvajanje nalog tehnične službe, razen če je tako izrecno dovoljeno
v posamezni tehnični specifikaciji za vozila ali v drugih predpisih.
(3) Tehnična služba lahko uporablja
tudi tujo opremo, če to odobri homologacijski organ.
(4) Tehnične službe v tretjih državah
ne morejo biti pooblaščene kot imenovane tehnične službe, razen če je tako
določeno z dvostranskimi ali večstranskimi sporazumi med Evropsko unijo in
tretjimi državami.
IV. PREHODNA IN KONČNI DOLOČBI
20. člen
(veljavnost podeljenih homologacij)
(1) Homologacije vozil oziroma njihovih
sistemov, samostojnih tehničnih enot in sestavnih delov, podeljene na podlagi
Pravilnika o odobritvi kmetijskih in gozdarskih traktorjev (Uradni list RS, št.
52/11), ostanejo v veljavi za čas, ki ga za posamezno vrsto homologacije določi
predpis, ki določa seznam tehničnih specifikacij za kmetijske in gozdarske
traktorje.
(2) Vozila dana v promet oziroma uporabo na
podlagi homologacij iz prejšnjega odstavka, se lahko uporabljajo brez časovne
omejitve. Dajanje v promet, prodaja in uporaba sestavnih delov in samostojnih
tehničnih enot za ta vozila so dovoljeni brez časovne omejitve.
21. člen
(razveljavitev)
Z dnem uveljavitve tega pravilnika preneha
veljati Pravilnik o odobritvi kmetijskih in gozdarskih traktorjev (Uradni list
RS, št. 52/11).
22. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-336/2013
Ljubljana, dne 4. novembra 2014
EVA 2013-2430-0105
dr. Peter Gašperšič l.r.
Minister 
za infrastrukturo