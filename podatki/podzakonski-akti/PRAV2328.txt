1. člen
Pravilnik o pogojih, merilih in postopkih
pri izvajanju dejavnosti sklada ureja:
I.      
Vsebino javnega razpisa in postopek v zvezi z javnim razpisom (v
nadaljevanju: javni razpis)
II.     
Opredelitev pogojev za uporabo posameznih instrumentov pri izvajanju
dejavnosti sklada - oblike financiranja
III.   
Določbe o vsebini in zagotavljanju podatkov pri pripravi poslovnega načrta
IV.   
Postopek pri spremljanju uresničevanja investicijskih načrtov in
njihovih učinkov
I. JAVNI RAZPIS
2. člen
Sklad je dolžan najmanj enkrat v posameznem
koledarskem letu objaviti javni razpis v skladu s 3. in 4. členom zakona o
Tehnološko razvojnem skladu Republike Slovenije.
Razpis se objavi v Uradnem listu Republike
Slovenije in najmanj v enem izmed sredstev javnega obveščanja.
Vsebina razpisa
3. člen
Javni razpis obvezno vsebuje naslednje
elemente:
-       
ime in sedež pravne osebe, ki objavlja javni razpis,
-       
predmet razpisa in višina razpisanih sredstev,
-       
maksimalna višina sredstev financiranja posameznega projekta,
-       
pogoji za udeležbo na razpisu,
-       
finančni pogoji,
-       
zavarovanje posojil,
-       
kriteriji pri izbiri,
-       
vsebina vloge za prijavo na razpis,
-       
način in rok prijave,
-       
postopek pri izbiri vlog.
Predmet razpisa
4. člen
Predmet razpisa v skladu z zakonom o skladu
je: kreditiranje, kapitalsko vlaganje in dajanje garancij za:
-       
proizvodnjo in trženje novih proizvodov in storitev na podlagi lastnega
razvoja in novih tehnologij,
-       
prenos raziskovalno razvojnih rezultatov in invencij v gospodarsko
izkoriščanje,
-       
ustanavljanje gospodarskih družb na osnovi novih lastnih proizvodov in
tehnologij,
-       
povečanje kvalitete proizvodnje in njene konkurenčnosti, ki temelji na
novi lastni tehnologiji in invencijah,
-       
subvencioniranje stroškov za pridobitev patentnega varstva pri Evropskem
patentnem uradu.
Trajanje razpisa in način določanja
višine razpisanih sredstev
5. člen
Javni razpis predstavlja vabilo za zbiranje
ponudb vlog tistih interesentov, ki menijo, da ustrezajo pogojem razpisa.
Javni razpis je odprt do roka, ki ga je
potrebno objaviti v razpisu, vendar najdlje do porabe namenskih sredstev. Ko so
sredstva porabljena, sklad interesentom to pisno sporoči.
Skupni znesek razpisne vsote in maksimalne
zneske financiranja posameznega projekta določi ob vsakem razpisu nadzorni
svet. Višina zneskov financiranja je odvisna od skupne višine namenskih
sredstev, ki jih ima sklad na razpolago in od dogovorjene stopnje razpršenosti
tveganja. Vse denarne vrednosti v razpisu in v vlogah se prikazujejo v SIT.
Razpisni pogoji
6. člen
Glede razpisnih pogojev je potrebno v
razpisu v skladu z zakonom objaviti naslednje osnovne formalne pogoje, ki jih
mora prosilec obvezno izpolniti:
-       
pri javnem razpisu lahko sodelujejo tiste pravne osebe, ki so v večinski
lasti državljanov Republike Slovenije, oziroma so v lasti javnih pravnih oseb,
-       
projekti morajo biti tehnično-tehnološke novitete, ki so rezultat domačega
razvojno raziskovalnega dela oziroma inventivnosti,
-       
pri razpisu lahko sodelujejo majhna in srednja podjetja.
Na podlagi tretje alinee 4. člena tega
pravilnika lahko pri javnem razpisu sodelujejo vse pravne osebe, ki se
pojavljajo kot ustanovitelji novih gospodarskih družb, katere bodo ustrezale
gornjim razpisnim pogojem.
Za samostojnega podjetnika posameznika se
smiselno uporabljajo določbe tega pravilnika.
Način prijave
7. člen
Interesenti lahko oddajo vloge v zaprtih
kuvertah osebno v tajništvu sklada ali jih pošljejo s priporočeno pošto na naslov:
TEHNOLOŠKO RAZVOJNI SKLAD Republike
Slovenije d.o.o., Štefanova 15, 1000 LJUBLJANA.
Vsebina vloge za prijavo
8. člen
Vloga za prijavo v pisni obliki mora
vsebovati:
-       
firmo in sedež prosilca,
-       
overjeno fotokopijo podatkov iz sodnega registra,
-       
matično številko in šifro dejavnosti,
-       
število zaposlenih,
-       
poreklo kapitala,
-       
podatke o zastopniku pravne osebe in obsegu pooblastil,
-       
naziv projekta,
-       
podatek, za katero obliko financiranja oziroma udeležbe sklada je prosilec
zainteresiran,
-       
dokazila o izpolnjevanju pogojev iz 6. člena tega pravilnika,
-       
poslovni načrt oziroma v zgodnejši fazi idejno zasnovo poslovnega načrta,
-       
za obstoječe gospodarske družbe bilanco uspeha in bilanco stanja za
zadnje dve leti ter bilanco stanja za zadnji mesec pred oddajo vloge, BON 1 in
BON 2,
-       
za samostojne podjetnike in obrtnike potrdilo o plačanih davkih,
-       
izjava o resničnosti in verodostojnosti podatkov ter prevzemanje
odgovornosti v zvezi s tem.
Kadar gre za ustanavljanje novih gospodarskih
družb v skladu s tretjo alineo 4. člena tega pravilnika, navede ustanovitelj v
vlogi svoje podatke po prvi, drugi in tretji alinei tega člena, podatki o nazivu
projekta in poslovnem načrtu oziroma njegovi idejni zasnovi pa se smiselno
nanašajo na družbo, ki jo ustanovitelj želi ustanoviti.
Kadar da vlogo samostojni podjetnik
posameznik, mora le-ta pridobiti status pravne osebe najkasneje do faze sklepanja
pogodbe za koriščenje sredstev s skladom.
Postopek pri izbiri projektov
razpisna komisija
9. člen
Najkasneje do dneva objave razpisa imenuje
direktor sklada izmed strokovnih delavcev sklada razpisno komisijo, ki je
odgovorna za izvedbo razpisa in za vsa opravila, ki jih določa ta pravilnik v
zvezi s tem.
Komisija najprej ugotovi, katere izmed
prejetih vlog ustrezajo formalnim pogojem iz 6. in 8. člena tega pravilnika.
Po kontroli formalnih kriterijev začne
komisija s postopkom za ocenjevanje primernosti projekta za financiranje.
Kriteriji pri izbiri
10. člen
V postopku ocenjevanja projektov razpisna
komisija izbere projekte za katere oceni, da bodo zagotavljali ekonomske rezultate,
ki bodo nad povprečjem panoge ali podskupine določene panoge oziroma dejavnosti
(glede na razpoložljive podatke). Stopnjo zahtevane nadpovprečne uspešnosti
določi nadzorni svet na predlog direktorja sklada za posamezno koledarsko leto.
Poleg tega generalnega kriterija imajo
prednost pri izbiri projekti še na osnovi naslednjih kriterijev:
-       
ker kažejo boljši odnos med pričakovanimi ekonomskimi razultati ter
vlaganji in ocenjenim rizikom,
-       
ker zagotavljajo večjo zanesljivost vračanja vloženih sredstev,
-       
projekti, ki zagotavljajo proizvodnjo in trženje novih proizvodov in
storitev, imajo prednost pred izboljšavami,
-       
kažejo na večjo tržno vrednost novega proizvoda oziroma tehnologije,
-       
omogočajo nastajanje novih gospodarskih subjektov iz raziskovalnih
organizacij in tehnoloških centrov,
-       
zagotavljajo možnost uspešnega prenosa raziskovalno-razvojnih projektov
v proizvodnjo,
-       
omogočajo dolgoročnejši razvoj in večjo konkurenčnost gospodarskega subjekta,
-       
v katere so vložena lokalna sredstva,
-       
imajo zagotovljen večji dele. lastnih sredstev,
-       
so izvozno usmerjeni.
Način dela komisije
11. člen
Razpisna komisija deluje kontinuirano - stalno v roku, ko je razpis odprt.
Popolne vloge, ki prispejo na sklad prej,
imajo pri obravnavi in odločanju prednost pred pozneje prispelimi popolnimi
vlogami. Zaradi doslednega upoštevanja načela prioritete obravnavanja in odločanja
o vlogah, ki so prispele pred drugimi, so vse popolne vloge označene z
zaporednimi številkami.
12. člen
Vloge, ki niso v skladu s 6. in 8. členom
tega pravilnika, zavrne razpisna komisija sklada brez nadaljne obravnave projekta.
Preden vlogo dokončno zavrne, lahko razpisna komisija zahteva dopolnitev vloge
in določi primeren rok za tako dopolnitev. Po odpravi pomanjkljivosti se šteje
vloga kot popolna in se lahko označi z zaporedno številko.
Pri vlogah, ki izpolnjujejo formalne pogoje
iz 6. in 8. člena pravilnika, razpisna komisija sklada opravi presojo projekta
po kriterijih za izbiro projektov.
Če na osnovi kriterijev razpisna komisija
presodi, da projekt ni primeren za finančno udeležbo sklada, sprejme razpisna
komisija sklep, s katerim vlogo prosilca s kratko utemeljitvijo zavrne.
Pri pozitivni presoji sprejme razpisna
komisija sklep, da je projekt primeren za finančno udeležbo sklada. V tem primeru
je dolžna razpisna komisija v obrazložitvi sklepa utemeljiti razloge za
finančno udeležbo sklada, predlagati obliko financiranja, znesek in pogoje
finančne udeležbe.
Odločanje o financiranju projektov
13. člen
Dokončno odobravanje financiranja
projektov, ki jih izbere razpisna komisija, poteka takole:
-       
financiranje projekta do 10 milijonov SIT lahko odobri direktor sklada,
ki o tem obvesti nadzorni svet na prvi seji,
-       
financiranje projekta nad 10 milijonov SIT odobri nadzorni svet na svoji
seji.
Kadar odobri financiranje nadzorni svet na
svoji seji, je odločitev sprejeta, če zanjo glasuje več kot polovica prisotnih
članov sveta.
Obveščanje o rezultatih razpisa
14. člen
Sklad s pisnim sklepom obvesti vse, ki so
se s popolnim naslovom pisno prijavili na razpis o pozitivni rešitvi oziroma zavrnitvi
njihove vloge.
Organ, ki je pristojen za odločanje o
vlogi, je dolžan sprejeti sklep v 90 dnevih od prispetja popolne vloge na naslov
sklada.
Rok za obvestilo o uspehu pri razpisu je
osem dni po sprejemu sklepa pristojnega organa.
Varovanje poslovne tajnosti
15. člen
V primeru, da prosilec s svojo vlogo ni
uspel, mu je sklad dolžan vrniti vso dokumentacijo, ki jo je priložil k osnovni
vlogi.
Sklad čuva in hrani vse podatke in
dokumentacijo, ki jo je dobil od prosilcev, kot poslovno tajnost.
II. POGOJI ZA UPORABO POSAMEZNIH OBLIK FINANCIRANJA
Kreditiranje
16. člen
Sklad kreditira odobrene projekte pod
naslednjimi pogoji:
1.     
doba za odplačilo kredita znaša do 7 let,
2.     
moratorij na odplačevanje glavnice se lahko odobri za čas do dveh let od
dneva koriščenja kredita,
3.     
višino obrestne mere določi nadzorni svet pred objavo javnega razpisa,
4.     
sklad lahko kreditira do 50% proračunskih sredstev posameznega projekta.
Provizija sklada
17. člen
Otvoritvena provizija sklada znaša 0,5% od
zneska glavnice.
Provizija se zaračuna v enem znesku, ki ga
posojilojemalec vplača v celoti pred začetkom koriščenja kredita oziroma se
odračuna od zneska odobrenega kredita.
18. člen
Sklad je upravičen, da zaračuna
posojilojemalcu upravljalsko provizijo v višini do 0,3% od zneska odobrenega
kredita. Upravljalska provizija se zaračunava vnaprej za vsako pričeto trimesečje.
Provizija za prvi kvartal zapade v plačilo na dan (datum) prvega koriščenja
kredita.
19. člen
Sklad je dolžan odobrene kredite ustrezno
zavarovati. Zavarovanje kredita je možno z enim ali istočasno z večimi izmed
naslednjih instrumentov:
-       
vpisom hipoteke na nepremičnine, pri čemer mora biti ocenjena vrednost nepremičnine
najmanj 1,5-krat večja od vsote najetega posojila,
-       
zastavo premičnega premoženja ali pravic intelektualne lastnine, pri čemer
mora biti to ocenjeno najmanj 2-krat toliko kot znaša vsota najetega posojila,
-       
bianko akceptnimi nalogi in bianko menicami (3-5) s pooblastilom za
izpolnitev, ki jih je v primeru vnovčitve koristnik dolžan nadomestiti z novimi
- za zavarovanje do zneska 10,000.000 (deset milijonov) SIT.
Garancije sklada
20. člen
Sklad spodbuja tehnološki razvoj z dajanjem
garancij sklada za najetje kreditov. Sklad daje garancijo za tiste projekte, ki
ustrezajo pogojem iz 3. in 4. člena zakona o Tehnološko razvojnem skladu in jih
kot take razpisna komisija pozitivno oceni na osnovi meril iz 9. člena tega
pravilnika.
Sklad za vsako koledarsko leto z letnim
planom določi obseg sredstev, ki so namenjena za dajanje garancij sklada.
Maksimalno višino zneska, do katerega se
daje garancija sklada, določi za posamezno koledarsko leto nadzorni svet sklada.
Pogoji za pridobitev garancije
21. člen
Prosilec lahko dobi garancijo sklada pod
pogojem, da ima sklenjeno kreditno pogodbo, za katero je potrebna garancija.
Odplačilna doba kredita v pogodbi ne sme
biti daljša od 7 let.
Moratorij na odplačilo kredita ne sme biti
v pogodbi določen na več kot eno leto.
Garancija je lahko izdana največ za 50%
predračunskih sredstev predloženega programa.
Garancijska pogodba
22. člen
S prosilcem, ki mu sklad odobri garancijo,
se sklene garancijska pogodba.
S pogodbo o dani garanciji se določi višina
garancije sklada. Garancije sklada se ne daje za bančne obresti in druge stroške
najetja kredita.
Glede otvoritvene provizije, upravljalske
provizije in zavarovanja garancije veljajo smiselno določila 16., 17. in 18. člena tega pravilnika.
23. člen
Na osnovi sklenjene garancijske pogodbe s
prosilcem lahko sklene sklad s kreditodajalcem pogodbo o vezavi sredstev sklada
za čas trajanja garancije in pod pogoji določenimi z letno finančno politiko
sklada.
V pogodbi se določi procent vezanih
sredstev v razmerju do celotne vsote odobrenega kredita.
Sredstva sklada se vežejo brezobrestno,
zgolj z zagotovljeno revalorizacijo, sporočajo pa se skladno z odplačili kreditojemalca.
Na tej osnovi kreditodajalec odobri
kreditojemalcu kredit z nižjo obrestno mero.
Rezervni sklad
24. člen
Za zavarovanje rizikov pri izdanih
garancijah bo sklad oblikoval svoj rezervi sklad v vi.ini najmanj 30% izdanih garancij
v obliki državnih vrednostnih papirjev.
Kapitalska udeležba
25. člen
Najkvalitetnejšo obliko sodelovanja sklada
v posameznem projektu predstavlja kapitalska udeležba v gospodarskih družbah in
zavodih.
V tem primeru sklad zagotovi svoj delež v
osnovnem kapitalu družbe bodisi v fazi ustanovitve družbe, bodisi z naknadnim
vstopom v družbo kot družbenik.
Udeležba sklada v kapitalu drugih družb je
možna v primeru predhodno preverjene in iz ustanovitvenih aktov jasno razvidne
lastniške strukture gospodarske družbe.
Ob upoštevanju zakonskih pogojev in v
skladu z določili 12. člena tega pravilnika sprejme sklep o kapitalski udeležbi
v drugih gospodarskih družbah direktor, oziroma nadzorni svet na osnovi
predloga razpisne komisije sklada.
26. člen
Udeležba sklada v osnovnem kapitalu
gospodarskih družb je primeren instrument spodbujanja in sofinanciranja zlasti
v primerih, ko gre za:
-       
ustanavljanje novih družb, ki temeljijo na novih lastnih tehnologijah,
-       
udeležbo v poslovno inovacijskih centrih, tehnoloških parkih in
razvojnih skladih,
-       
končno fazo razvoja do izdelave industrijskega prototipa, oziroma ničelne
serije ter aktivnosti za pripravo proizvodnje in trženja,
-       
prenos zahtevnejših domačih tehnologij v gospodarsko koriščenje,
-       
pričakovane višje dobičke na vloženi kapital.
27. člen
Odločitev o kapitalskem vlaganju je
poslovna odločitev razpisne komisije sklada.
28. člen
Sklad sodeluje v osnovnem kapitalu drugih
gospodarskih družb tako, da predstavlja njegov vložek najmanj 10% v osnovnem
kapitalu teh družb.
Pri kapitalski udeležbi sklad zagotovi
svojo udeležbo pri upravljanju druge družbe sorazmerno s svojim deležem v osnovnem
kapitalu te družbe.
Sklad sodeluje pri upravljanju družbe z
namenom nadzora nad svojim vložkom, z namenom uresničevanja svoje dejavnosti v
zvezi s spodbujanjem tehnološkega razvoja v kapitalsko povezani družbi, kot
tudi z namenom ustvarjanja čim večjega dobička.
29. člen
Sklad lahko vloži v drugo gospodarsko družbo
na osnovi posameznega projekta največ 10% kapitala sklada.
Sklad lahko na osnovi sklepa nadzornega
sveta proda svoj poslovni dele., ki ga ima v drugi gospodarski družbi takrat,
ko na osnovi ekonomskih kriterijev ugotovi, da je čas primeren za prodajo.
Izkupiček od prodanega poslovnega deleža
povečuje osnovni kapital sklada.
30. člen
Sklad zagotovi v ustanovitvenih aktih družb,
kamor vlaga svoj kapital, določbe, da brez glasov predstavnikov sklada kot družbenika
ni mogoče spreminjati družbene pogodbe, kadar gre za:
-       
dokapitalizacijo družbe,
-       
zmanjšanje osnovnega kapitala družbe,
-       
združitev in preoblikovanje družbe in druge statusne spremembe,
-       
prodajo oziroma odtujitev tehnično tehnološkega znanja, ki je bilo v
določeni obliki pogoj za vstop sklada v družbo.
31. člen
Na osnovi novega javnega razpisa in nove
vloge lahko sklad financira projekte, ki jih je v preteklosti že financiral, če gre za širitev projektov, oziroma so za to podani
drugi ekonomski razlogi.
Za zaščito svojih gospodarskih interesov
lahko sklad odobri dodatna sredstva gospodarskim družbam, v katerih ima že vložena
sredstva kot kredit ali kot vložek v osnovnem kapitalu.
Subvencioniranje stroškov za
pridobitev patentnega varstva
32. člen
Sklad v sodelovanju z Uradom RS za
intelektualno lastnino sofinancira del stroškov za pridobitev patentnega varstva
pri Evropskem patentnem uradu.
Najvišja vsota sofinanciranja posamezne
patentne prijave je 1,400.000 SIT. Prosilec mora zagotoviti 50% celotne vsote
iz lastnih sredstev.
Vloga prosilca mora biti v skladu s
pravilnikom o postopku za podelitev patenta (Uradni list RS, št. 49/93).
Vsebina in zagotavljanje podatkov
poslovnega načrta
33. člen
Poslovni načrt je sestavni del vloge za
sofinanciranje oziroma udeležbo sklada.
Sestavine, ki jih mora poslovni načrt
obvezno vsebovati, so določene v 34. členu tega pravilnika.
Sklad lahko zahteva potrebno prilagoditev
vsebine določenega poslovnega načrta z ozirom na specifičnosti projekta in z
ozirom na obliko udeležbe sklada.
Pri poslovnem načrtu je potrebno navesti podatek,
katera institucija oziroma posameznik ga je izdelal.
34. člen
Poslovni načrt mora obvezno vsebovati
naslednja poglavja:
1.     
Povzetek poslovnega načrta
2.     
Opis tehnološke novitete ali invencije
3.     
Tržna analiza
4.     
Razvoj proizvoda /storitve in podjetja
5.     
Proizvodnja
6.     
Tržna strategija
7.     
Management, organizacija in lastnina
8.     
Finančne projekcije
9.     
Analiza kritičnih tveganj in problemov
10.  
Terminski plan
35. člen
Minimalna metodologija za pripravo
poslovnega načrta je interesentom na razpolago v tajništvu sklada kot opomnik in
pomoč pri pripravi poslovnih načrtov in njihovem metodološkem poenotenju.
III. SPREMLJANJE URESNIČEVANJA POGODB (PROJEKTOV) IN NJIHOVIH
UČINKOV
36. člen
Sklad spremlja uresničevanje investicijskih
načrtov na osnovi sklenjenih pogodb in v odvisnosti od oblike financiranja oziroma
udeležbe sklada.
Kontrola sklada je upravno-pravna,
tehnično-tehnološka in finančna.
Kontrola poteka praviloma v skladu z določili
pogodbe med skladom in prosilcem. Poslovni načrt mora biti definiran kot
priloga in kot sestavni del pogodbe.
Ne glede na določila posamezne pogodbe mora
sklad najmanj enkrat v polletju preizkusiti izvajanje pogodbe po upravno-pravni,
tehnično-tehnološki in finančni plati.
Kontrola kreditnih pogodb
37. člen
Sklad spremlja in kontrolira namensko
porabo odobrenih sredstev na osnovi pridobljene dokumentacije, ki jo je dolžan
zagotoviti kreditojemalec.
Najkasneje v roku treh mesecev po črpanju
sredstev je koristnik dolžan predložiti dokumente o namenski porabi sredstev.
V primeru kreditiranja po tranšah je kreditojemalec
dolžan dokumentirati namensko porabo kredita za vsako tranšo posebej in nato še
za celotni znesek kredita.
38. člen
Kreditojemalec mora sklad brez odlašanja
obvestiti o:
-       
vseh eventualnih odstopanjih od pogodbe,
-       
statusnih in drugih bistvenih organizacijskih in kadrovskih spremembah,
-       
spremembi zakonitega zastopnika,
-       
najetju novih kreditov.
Kontrola pri garancijah sklada
39. člen
Kadar sklad nastopa v vlogi garanta, se v
pogodbi s kreditojemalcem opredeli njegova obveznost, da garantu posreduje podatke
o namenski porabi kredita, o vračanju kredita in druge za garanta pomembne podatke
o uresničevanju osnovne pogodbe med kreditodajalcem in kreditojemalcem.
Nadzor sklada pri ugotovljenih
odstopanjih od projektov
40. člen
V primerih, ko sklad pri kontroli izvajanja
projekta ugotovi odstopanja od pogodbe, o svojih ugotovitvah obvesti drugo
pogodbeno stranko.
Druga pogodbena stranka je dolžna
sodelovati s predstavniki sklada pri odpravi napak, oziroma pri sanaciji stanja
na projektu.
Pomoč pri sanaciji projektov, ki jih
financira sklad
41. člen
Kadar obe pogodbeni stranki ugotovita večje
zastoje ali odstopanja pri realizaciji projekta, se lahko dogovorita za oblike
strokovne pomoči in nadzora, ki jih zagotovi sklad.
V tem primeru se druga pogodbena stranka v
pogodbi zaveže, da bo upoštevala predloge, navodila in druge rezultate strokovne
pomoči sklada pri izvajanju oziroma sanaciji projekta.
Kadar gre za strokovno pomoč zunanjih
strokovnjakov, gredo stroški za tako pomoč v breme projekta.
42. člen
Kadar je pri kontroli izvajanja projekta
ugotovljeno, da bi zaradi pomanjkanja finančnih sredstev lahko nastala večja gospodarska
škoda pri projektu, lahko direktor v mejah pooblastil,
ki jih ima po ustanovitvenem aktu sklada, odobri dodatna sredstva kot kratkoročni
premostitveni kredit.
43. člen
Določbe o dolžnosti posredovanja
dokumentacije, nadzora sklada, dolžnosti sodelovanja pri odpravi napak in
zastojev ter upoštevanja predlogov, navodil in strokovne pomoči, se smiselno
uporabljajo tudi pri kapitalskih vlaganjih sklada.
44. člen
Sklad lahko odstopi od kreditiranja
projekta in zahteva vračilo vloženih sredstev ali primerno odškodnino v
primerih, ko:
-       
je ugotovljena nenamenska poraba kredita,
-       
so ugotovljene druge nepravilnosti pri porabi kredita,
-       
so ugotovljena odstopanja od sprejetih pogodbenih obveznosti,
-       
pride do statusnih sprememb kreditojemalca, ki niso bile prej usklajene
s skladom,
-       
se bistveno poslabša finančna in likvidnostna situacija kreditojemalca,
-       
koristnik ne upošteva ugotovitev, navodil in drugih rezultatov dogovorjene
strokovne pomoči sklada.
Namesto odstopa sklada od pogodbe se lahko
ugotovljene pomanjkljivosti na novo uredijo z ustrezno prenovo oziroma
dopolnitvijo pogodbe.
Smiselno veljajo določila tega člena tudi
pri garancijskih pogodbah.
45. člen
Pravilnik je
veljaven z dnem, ko ga sprejme skupščina sklada z večino glasov prisotnih članov.
Ljubljana, dne 9. aprila 1996.
Predsednik
Tehnološkega razvojnega sklada
Republike Slovenije
Matej Penca l. r.