1. člen
Ta pravilnik določa način in obseg dela ter sestavo in način
imenovanja članov Strokovnega sveta za preskrbo s krvjo (v nadaljnjem besedilu:
SSPK).
2. člen
Izrazi, uporabljeni v tem pravilniku, pomenijo:
-       
preskrba s krvjo je preskrba s komponentami krvi in zdravili iz krvi;
-       
transfuzijska služba Republike Slovenije so Zavod Republike Slovenije za
transfuzijsko medicino in njegovi pripadajoči centri za transfuzijsko dejavnost
ter centra za transfuzijsko medicino Univerzitetnega kliničnega centra Maribor
in Splošne bolnišnice Celje.
3. člen
(1) Za potrebe izvajanja nalog iz prvega odstavka
31. člena Zakona o preskrbi s krvjo (Uradni list RS, št. 104/06) SSPK
spremlja preskrbo in porabo krvi ter sodeluje pri pripravi ukrepov ob motnjah v
preskrbi s krvjo.
(2) Za namen spremljanja preskrbe s krvjo na SSPK
bolnišnice, transfuzijska služba Republike Slovenije in Rdeči križ Slovenije na
poziv ministrstva, pristojnega za zdravje, pošljejo podatke o preskrbi s krvjo.
Glede na analizo prejetih podatkov SSPK ministrstvu, pristojnemu za zdravje,
predlaga ustrezne ukrepe.
(3) SSPK enkrat letno, do 31. januarja, pripravi
predloge potrebnih zalog zdravil iz krvi in potrebnih medicinskih pripomočkov
za potrebe izvajanja transfuzijske dejavnosti na letni ravni za potrebe
blagovnih rezerv.
4. člen
(1) SSPK sestavljajo predsednik in deset članov, ki so
strokovnjaki s področja medicine, farmacije, prava in ekonomije ter aktivno
delujejo v:
1.     
transfuzijski službi Republike Slovenije: 4 člani,
2.     
slovenskih bolnišnicah kot strokovnjaki kliničnih strok: 1 član,
3.     
Rdečem križu Slovenije: 1 član,
4.     
Zavodu za zdravstveno zavarovanje Slovenije: 1 član,
5.     
Razširjenem strokovnem kolegiju za transfuzijsko medicino: 1 član,
6.     
ministrstvu, pristojnem za zdravje: 2 člana.
(2) SSPK lahko v reševanje posameznih zadev iz svoje
pristojnosti vključi zunanje strokovnjake ali institucije.
(3) Predsednika in člane SSPK imenuje minister,
pristojen za zdravje.
(4) Namestnika predsednika SSPK med seboj izvolijo
člani.
(5) Mandat članov SSPK traja štiri leta in so po preteku
mandata lahko ponovno imenovani.
5. člen
(1) SSPK dela in odloča na sejah z večino glasov
prisotnih članov. Sklepčnost je zagotovljena, če je prisotna polovica vseh
članov SSPK.
(2) Člani SSPK so pri svojem delu strokovno neodvisni
ter opravljajo svoje naloge v okviru svoje strokovne usposobljenosti in
poznavanja področja preskrbe s krvjo.
(3) Seje SSPK se sklicujejo najmanj trikrat na leto
oziroma po potrebi. Podrobnejši način dela se določi s poslovnikom SSPK.
6. člen
Sklepi SSPK so objavljeni na spletni strani ministrstva,
pristojnega za zdravje. Za zagotavljanje javnosti dela skrbi predsednik SSPK.
7. člen
Podatki, ki jih SSPK pridobi pri svojem delu in katerih
narava je taka, da zahteva posebno varstvo, se varujejo v skladu s predpisi, ki
urejajo varstvo teh podatkov.
8. člen
(1) SSPK o svojem delu poroča ministru, pristojnemu za
zdravje, enkrat na leto v obliki pisnega poročila, ki ga pripravi predsednik
SSPK. Letno poročilo obravnava in sprejema SSPK.
(2) Predsednik SSPK lahko ministra, pristojnega za
zdravje, o vprašanjih nujne narave obvesti kadarkoli.
9. člen
(1) SSPK vodi dokumentacijo o svojem delu, ki se
arhivira pri ministrstvu, pristojnem za zdravje, v skladu s predpisi, ki
določajo način hrambe dokumentiranega gradiva.
(2) Administrativne naloge za SSPK zagotavlja
ministrstvo, pristojno za zdravje.

Pravilnik o načinu in obsegu dela Strokovnega
sveta za preskrbo s krvjo (Uradni list RS, št. 52/21) vsebuje naslednji končni določbi:
»10. člen
Z dnem uveljavitve tega pravilnika preneha veljati Pravilnik
o načinu dela Strokovnega sveta za preskrbo s krvjo, krvnimi
pripravki in zdravili iz krvi (Uradni list RS, št. 39/02 in 104/06 – ZPKrv-1).
11. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah Pravilnika
o načinu in obsegu dela Strokovnega sveta za preskrbo s krvjo (Uradni list RS,
št. 92/23) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
(1) Minister, pristojen za zdravje, imenuje člane SSPK na
podlagi spremenjenega prvega odstavka 4. člena pravilnika v 15 dneh od
uveljavitve tega pravilnika.
(2) Z dnem imenovanja članov SSPK na podlagi spremenjenega
prvega odstavka 4. člena pravilnika preneha mandat dotedanjim članom SSPK.
6. člen
Ta pravilnik začne veljati petnajsti dan po objavi v Uradnem
listu Republike Slovenije.«.