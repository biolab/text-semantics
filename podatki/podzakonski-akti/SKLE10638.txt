I. SPLOŠNE DOLOČBE
1. člen
(vsebina sklepa)
(1) Ta sklep predpisuje:
-       
podrobnejšo opredelitev lastnosti postavk lastnih virov sredstev iz 191.
člena Zakona o zavarovalništvu (Uradni list RS, št 93/15; v nadaljnjem
besedilu: ZZavar-1),
-       
podrobnejša pravila za njihovo razvrščanje v razrede v skladu s 197.
členom ZZavar-1 (v nadaljnjem besedilu: razredi) in seznamom lastnih virov
sredstev iz 195. člena ZZavar-1 (v nadaljnjem besedilu: seznam),
-       
podrobnejšo opredelitev njihove primernosti v skladu s 199. in 200.
členom ZZavar-1,
-       
podrobnejšo opredelitev ukrepov v primeru nedoseganja zahtevanega
solventnostnega ali minimalnega kapitala in
-       
podrobnejšo opredelitev postavk lastnih virov sredstev iz 625. člena
ZZavar-1.
(2) Vsebina tega sklepa se navezuje na vsebino 69. do
73. in 76. do 77. ter 82. člena Delegirane uredbe Komisije (EU) 2015/35 z dne
10. oktobra 2014 o dopolnitvi Direktive 2009/138/ES Evropskega parlamenta
in Sveta o začetku opravljanja in opravljanju dejavnosti zavarovanja in
pozavarovanja (Solventnost II) (UL L št. 12 z dne 17. januarja 2015, str.
1; v nadaljnjem besedilu: Delegirana uredba).
(3) Obseg, način in roke poročanja o lastnih virih
sredstev določata Delegirana uredba in Izvedbena uredba Komisije (EU) 2015/2450
z dne 2. decembra 2015 o določitvi izvedbenih tehničnih standardov v zvezi
s predlogami za predložitev informacij nadzornim organom v skladu z Direktivo
2009/138/ES Evropskega parlamenta in Sveta (UL L št. 347 z dne
31. decembra 2015, str. 1), zato jih ta sklep ne ureja.
II. OPREDELITEV POJMOV
2. člen
(opredelitev pojmov)
(1) Vračilo ali izplačilo vključuje tudi:
-       
začasni ali povratni odkup delnic in katere koli druge postavke lastnih
virov sredstev in
-       
vsak drug dogovor, ki ima enak ekonomski učinek kot postavke lastnih
virov sredstev iz prejšnje alineje, kot so na primer avkcije, načrti za začasni
odkup in odplačilo glavnice ob zapadlosti za postavke lastnih virov sredstev z
določenim rokom zapadlosti ter
-       
vračilo ali izplačilo po uveljavitvi nakupne opcije izdajatelja.
Za vračilo ali izplačilo se ne štejejo transakcije iz drugega
odstavka 71., 73. in 77. člena Delegirane uredbe.
(2) Obremenitev postavk lastnih virov sredstev, ki se
uporabljajo za namene izkazovanja lastnosti iz točke (o) prvega odstavka 71.
člena, točke (i) prvega odstavka 73. člena in točke (h) prvega odstavka
77. člena Delegirane uredbe, predstavljajo zlasti:
-       
pravica do pobota,
-       
omejitve razpolaganja,
-       
stroški ali jamstva,
-       
deleži postavk lastnih virov sredstev zavarovalnice ali pozavarovalnice
(v nadaljnjem besedilu: zavarovalnica),
-       
transakcije ali skupine povezanih transakcij, ki imajo enak učinek kot
postavke, navedene v predhodnih alinejah tega odstavka in
-       
transakcije ali skupine povezanih transakcij, ki kako drugače slabijo
zmožnost postavke lastnih virov sredstev, da bi ustrezala lastnostim, ki
določajo njeno razvrstitev v seznam.
(3) Nepredvidene spremembe, na katere zavarovalnice ne
morejo vplivati, vključujejo:
-       
spremembe zakonov ali drugih predpisov, ki urejajo postavko lastnih
virov sredstev, ali razlago takšnega zakona ali drugega predpisa, ki jo poda pristojno
sodišče ali drug pristojni organ,
-       
spremembe davčne zakonodaje, ki vplivajo na obravnavo postavke lastnih
virov sredstev,
-       
spremembe načina, na katerega bonitetne agencije obravnavajo postavko
lastnih virov sredstev.
(4) Spodbude za izplačilo, ki niso omejene, v smislu, da
niso dovoljene v nobenem razredu (v nadaljnjem besedilu: spodbude za izplačilo,
ki niso omejene), ki se uporabljajo za namene izkazovanja lastnosti iz točke
(i) prvega odstavka 71. člena, točke (e) prvega odstavka 73. člena in točke
(e) prvega odstavka 77. člena Delegirane uredbe, vključujejo:
-       
poravnavo glavnice, združeno z nakupno opcijo, kjer pogodbena določila
oziroma ureditev, ki ureja postavko lastnih virov sredstev, poravnavo glavnice
določa kot pogoj, ki zahteva, da imetnik postavke lastnih virov sredstev, kadar
ne pride do nakupa, prejme lastne delnice,
-       
obvezno pretvorbo, združeno z nakupno opcijo, 
-       
povečanje zneska glavnice, združeno z nakupno opcijo, ki velja po datumu
nakupa,
-       
katero koli drugo določbo ali sporazum, za katerega se lahko upravičeno
šteje, da zagotavlja ekonomsko podlago za verjetno izplačilo postavke lastnih
virov sredstev.
(5) Alternativni mehanizem za izplačilo kuponov je
mehanizem, ki nadomešča morebitno izplačilo oziroma razdelitev v denarju na
način, ki omogoča poravnavo razdelitve prek izdaje navadnih delnic in se
uporablja na način, kot je določen v 7. in 14. členu tega sklepa.
III. OPREDELITEV LASTNOSTI IN PRAVIL ZA RAZVRŠČANJE
POSTAVK LASTNIH VIROV SREDSTEV
1. Podrobnejša opredelitev lastnosti in pravil za
postavke lastnih virov sredstev vseh razredov
3. člen
(opredelitev lastnosti postavke lastnih virov sredstev
v primeru obremenitve)
(1) Za namen izkazovanja lastnosti postavke lastnih
virov sredstev iz točke (o) prvega odstavka 71. člena, točke (i) prvega
odstavka 73. člena in točke (h) prvega odstavka 77. člena Delegirane uredbe
zavarovalnica upošteva, da obremenitev postavke lastnih virov sredstev, ki
izhaja iz transakcije ali skupine transakcij, ki so enakovredne deležu lastnih
delnic, vključuje tudi primer, ko ima zavarovalnica lastne postavke lastnih
virov sredstev prvega, drugega ali tretjega razreda.
(2) Če je obremenitev postavke lastnih virov sredstev
enakovredna deležu lastnih delnic, zavarovalnica za ta znesek zmanjša
uskladitveno rezervo.
(3) Zavarovalnica pri obravnavi postavke lastnih virov
sredstev, ki v skladu s točko (o) prvega odstavka 71. člena, točko (i) prvega
odstavka 73. člena in točko (h) prvega odstavka 77. člena Delegirane uredbe ni
obremenjena, skupaj z obremenitvijo pa izkazuje lastnosti, ki so zahtevane za
nižji razred:
1.     
ugotovi, ali je obremenjena postavka lastnih virov sredstev vključena v
seznam za nižji razred v 72. in 76. členu Delegirane uredbe,
2.     
postavko lastnih virov sredstev, vključeno v seznam, razvrsti glede na
ustrezne lastnosti, ki določajo razvrstitev iz 73. in 77. člena Delegirane
uredbe,
3.     
če je postavka lastnih virov sredstev obremenjena do tolikšne mere, da
ne izkazuje več lastnosti, ki so določale njeno razvrstitev v seznam,
zavarovalnica takšne postavke ne sme razvrstiti med lastne vire sredstev,
4.     
če postavka lastnih virov sredstev ni vključena v seznam, lahko zaprosi
Agencijo za zavarovalni nadzor za odobritev, da vse postavke lastnih virov
sredstev, ki niso vključene v seznam, razvrsti v skladu z 79. členom Delegirane
uredbe.
4. člen
(obravnava spodbud za izplačilo)
Za namene izkazovanja lastnosti iz točke (i) prvega odstavka
71. člena, točke (e) prvega odstavka 73. člena in točke (e) prvega odstavka 77.
člena Delegirane uredbe zavarovalnica upošteva spodbude za izplačilo, ki niso
omejene.
5. člen
(obravnava opustitve obveznosti začasne ustavitve vračila
ali izplačila v izjemnih primerih)
(1) Zavarovalnica, ki Agencijo za zavarovalni nadzor
zaprosi za odobritev opustitve obveznosti začasne ustavitve vračila ali izplačila
v izjemnem primeru v skladu s podtočko (i) točke (k) prvega odstavka 71. člena,
podtočko (i) točke (k) prvega odstavka 73. člena in točko (i) prvega odstavka
77. člena Delegirane uredbe, v vlogi:
-       
opiše predlagano spremembo ali pretvorbo iz podtočke (ii) točke (k)
prvega odstavka 71. člena Delegirane uredbe in njen učinek na osnovne lastne
vire sredstev, vključno z navedbo, kako je sprememba ali pretvorba predvidena v
pogodbenih določilih, ki urejajo postavko lastnih virov sredstev, in
-       
priloži dokazila o tem, kako je, ali naj bi bila, predlagana sprememba
ali pretvorba, predvidena v pogodbenih določilih, skladna s sanacijskim načrtom
iz drugega odstavka 249. člena ZZavar-1.
(2) Za zahtevo iz tega člena se uporabljajo določbe
6. člena tega sklepa.
6. člen
(obravnava nadzorne odobritve vračila ali izplačila)
(1) Zavarovalnica, ki Agencijo za zavarovalni nadzor zaprosi
za odobritev vračila ali izplačila v skladu s točko (h) prvega odstavka 71.
člena, točko (d) prvega odstavka 73. člena in točko (d) prvega odstavka
77. člena Delegirane uredbe ali za odobritev transakcije iz drugega odstavka
71. do 73. ali 77. člena Delegirane uredbe, v vlogi navede oceno vračila
ali izplačila, pri čemer upošteva:
1.     
trenutni in kratkoročni do srednjeročni učinek na celotni solventnostni
položaj zavarovalnice in skladnost delovanja s srednjeročnim načrtom
upravljanja kapitala zavarovalnice ter lastno oceno tveganj in solventnosti,
2.     
svojo sposobnost, da po potrebi zbere dodatne lastne vire sredstev, ob
upoštevanju širših ekonomskih pogojev ter dostopa do kapitalskih trgov in
drugih dodatnih lastnih virov sredstev.
(2) Če zavarovalnica v krajšem časovnem obdobju predlaga
več vračil ali izplačil, o tem obvesti Agencijo za zavarovalni nadzor, ki lahko
te transakcije obravnava kot celoto, ne pa kot vsako posamično transakcijo.
(3) Zavarovalnica predloži zahtevo za odobritev Agenciji
za zavarovalni nadzor iz prvega odstavka tega člena tri mesece pred tem, ko je;
1.     
potrebno zahtevano obvestilo o vračilu ali izplačilu iz pogodbe
predložiti imetnikom postavke lastnih virov sredstev ali
2.     
predlagan datum vračila ali izplačila, glede na to, katera od prej
navedenih okoliščin nastopi prej.
(4) Agencija za zavarovalni nadzor o zahtevi iz prvega
odstavka tega člena odloči v treh mesecih od prejema.
(5) Ko zavarovalnica prejme odobritev za vračilo ali
izplačilo:
1.     
upošteva, da ima pravico, ne pa dolžnost, izvesti vse nakupe ali druga
neobvezna vračila ali izplačila v skladu s pogodbenimi pogoji, ki urejajo
postavko lastnih virov sredstev;
2.     
zmanjša ustrezno kategorijo lastnih virov sredstev, kadar izključuje
postavko, ki se šteje za vrnjeno ali izplačano, z začetkom veljavnosti od
datuma obvestila imetnikom postavke lastnih virov sredstev, oziroma, če
obvestilo ni potrebno, od datuma odobritve Agencije za zavarovalni nadzor, pri
čemer ne prilagaja ali preračunava uskladitvenih rezerv, spremlja svoj
solventnostni položaj še naprej, zaradi morebitnega nedoseganja zahtevanega
solventnostnega kapitala ali neskladnosti z zahtevanim solventnostnim
kapitalom, ki bi privedla do začasne ustavitve vračila ali izplačila v obdobju
pred datumom vračila ali izplačila;
3.     
zadrži vračilo ali izplačilo, če bi privedlo do neskladnosti z
zahtevanim solventnostnim kapitalom, tudi, če je bilo imetnikom postavk lastnih
virov sredstev izdano obvestilo o vračilu ali izplačilu. Če je vračilo ali
izplačilo v takšnih okoliščinah začasno zaustavljeno, lahko zavarovalnica
ponovno uvede postavko kot razpoložljivi vir lastnih sredstev, s čimer
odobritev za vračilo ali izplačilo preneha.
7. člen
(obravnava opustitve obveznosti preklica ali odloga
razdelitev v izjemnem primeru)
(1) Če zavarovalnica zaprosi za opustitev obveznosti
preklica ali odloga razdelitev v izjemnem primeru v skladu s točko (m) prvega
odstavka 71. člena in točko (h) prvega odstavka 73. člena Delegirane uredbe,
mora dokazati, kako bi bilo mogoče razdelitev izvesti brez oslabitve njenega
solventnostnega položaja in kako bo lahko zagotovila izpolnjevanje zahtevanega
minimalnega kapitala.
(2) Zavarovalnica, ki zaprosi za odobritev izjemne
opustitve iz prejšnjega odstavka v zvezi s poravnavo preko alternativnega
mehanizma za izplačilo kuponov, upošteva:
1.     
znesek navadnih delnic, ki bi morale biti izdane,
2.     
obseg, v katerem bi bilo za ponovno zagotovitev skladnosti z zahtevanim
solventnostnim kapitalom potrebno zbiranje novih lastnih virov sredstev in
3.     
verjetni učinek izdaje delnic iz naslova alternativnega mehanizma za
izplačilo kuponov na zmožnost zavarovalnice, da zbere lastne vire sredstev iz
predhodne točke, 
pri čemer tovrstno dokumentacijo in analizo
predloži Agenciji za zavarovalni nadzor.
8. člen
(osnovni mehanizem pokrivanja izgub)
Pri uporabi osnovnega mehanizma pokrivanja izgub z lastnostjo
pretvorbe v skladu s podtočko (ii) točke (e) prvega odstavka 71. člena
Delegirane uredbe organi vodenja in nadzora poznajo in se zavedajo učinka, ki
bi ga lahko morebitna pretvorba instrumenta imela na kapitalsko strukturo in
lastništvo zavarovalnice ter ta učinek spremljajo v okviru sistema upravljanja
zavarovalnice.
2. Podrobnejša opredelitev lastnosti in podrobnejša
pravila za razvrščanje postavk lastnih virov sredstev prvega razreda
9. člen
(postavke lastnih virov sredstev prvega razreda in zahtevane
lastnosti)
Postavke lastnih virov sredstev, navedene v 69. členu
Delegirane uredbe, ki so:
1.     
vplačane navadne delnice in povezan vplačani presežek kapitala (točka
(a) (i)),
2.     
vplačan ustanovni kapital, prispevki članov ali enakovredna postavka
osnovnih lastnih sredstev družb za vzajemno zavarovanje ali družb, ki delujejo
po načelu vzajemnosti (točka (a) (ii)),
3.     
vplačana sredstva na podrejenih računih članov družbe za vzajemno
zavarovanje (točka (a) (iii)),
4.     
presežna sredstva, ki se ne štejejo kot zavarovalne in pozavarovalne
obveznosti v skladu s členom 91(2) Direktive 2009/138/ES Evropskega parlamenta
in Sveta z dne 25. novembra 2009 o začetku opravljanja in opravljanju
dejavnosti zavarovanja in pozavarovanja (Solventnost II) (UL L št. 335 z
dne 17. decembra 2009, str. 1) zadnjič spremenjene z Direktivo 2014/51/EU
Evropskega parlamenta in Sveta z dne 16. aprila 2014 o spremembi Direktive
2003/71/ES in Direktive 2009/138/ES ter Uredb (ES) št. 1060/2009, (EU)
št. 1094/2010 in (EU) št. 1095/2010 glede pristojnosti Evropskega
nadzornega organa (Evropskega organa za zavarovanja in poklicne pokojnine) ter
Evropskega nadzornega organa (Evropskega organa za vrednostne papirje in trge)
(Omnibus II) (UL L št. 153 z dne 22. maja 2014, str. 1; v nadaljnjem
besedilu: Direktiva 2009/138/ES), (točka (a) (iv)),
5.     
vplačane prednostne delnice in povezan vplačani presežek kapitala (točka
(a) (v)),
6.     
uskladitvene rezerve (točka (a) (vi)),
7.     
vplačane podrejene obveznosti, vrednotene v skladu s 174. členom
ZZavar-1 (točka (b)), 
se razvrsti v prvi razred, če izpolnjujejo
vse lastnosti iz 71. člena Delegirane uredbe in lastnosti, podrobneje
opredeljene v 10. in 12. do 19. členu tega sklepa.
10. člen
(razvrstitev vplačanih navadnih in prednostnih delnic
prvega razreda)
(1) Zavarovalnica razvrsti vplačane navadne delnice v
1. točko 9. člena tega sklepa, če delničarjem dajejo pravico, da v primeru
postopka likvidacije uveljavljajo terjatev na preostalih sredstvih
zavarovalnice v višini, ki je sorazmerna z zneskom izdanih delnic in jih izda v
skladu s pravili in postopki, določenimi v zakonu, ki ureja gospodarske družbe.
(2) Če ima zavarovalnica več kot en razred delnic:
1.     
sme za postavke iz 1. točke 9. člena tega sklepa šteti samo delnice
tistega razreda, ki se uvrščajo za vsemi drugimi terjatvami in nimajo nobenih
prednostnih pravic,
2.     
upošteva, da se lahko delnice, ki ne morejo biti uvrščene med navadne
delnice prvega razreda v skladu s predhodno točko, štejejo za prednostne
delnice, in jih glede na njihove lastnosti razvrsti v ustrezen razred lastnih
virov sredstev.
11. člen
(uskladitvene rezerve)
(1) Zavarovalnica v skladu s točko (a) prvega odstavka
70. člena Delegirane uredbe uskladitvene rezerve zmanjša za lastne delnice, ki
jih ima v lasti neposredno ali posredno.
(2) Šteje se, da so dividende ali druga razdelitev iz
točke (b) prvega odstavka 70. člena Delegirane uredbe predvidljive najpozneje
takrat, ko ju razglasi ali odobri organ vodenja ali nadzora zavarovalnice, ne
glede na zahteve po odobritvi na letni skupščini.
(3) Če je zavarovalnica udeležena kot določa prvi
odstavek 354. člena ZZavar-1 (v nadaljnjem besedilu: udeležena zavarovalnica) v
drugi zavarovalnici ali gospodarski družbi, ki ima predvidljive dividende,
udeležena zavarovalnica ne sme zmanjšati svojih uskladitvenih rezerv za te
predvidljive dividende.
(4) Zavarovalnica upošteva znesek predvidljivih dajatev
iz točke (b) prvega odstavka 70. člena Delegirane uredbe kot znesek dajatev, ki
so predvidljive in še niso bile priznane kot obveznost v bilanci stanja na
podlagi Direktive 2009/138/ES.
12. člen
(lastnosti prvega razreda, ki določajo razvrstitev postavk
lastnih virov sredstev iz 1. in 2. točke 9. člena tega sklepa)
(1) Zavarovalnica pri postavkah lastnih virov sredstev
iz 1. in 2. točke 9. člena tega sklepa za namene izkazovanja popolne
prilagodljivosti razdelitev iz tretjega odstavka 71. člena Delegirane
uredbe:
1.     
upošteva, da razpoložljiva sredstva obsegajo zadržani dobiček, vključno
z dobičkom za leto, ki se je končalo pred letom razdelitve dobička, ter
razpoložljive rezerve, kot so opredeljene v zakonu, ki ureja gospodarske družbe
in ZZavar-1 ter v statutu zavarovalnice, zmanjšane za odbitek morebitne vmesne
neporavnane izgube za tekoče poslovno leto,
2.     
določi znesek razpoložljivih sredstev za razdelitev na podlagi
računovodskih izkazov zavarovalnice in ne na podlagi konsolidiranih
računovodskih izkazov,
3.     
upošteva vse morebitne omejitve pri določitvi razpoložljivih sredstev za
razdelitev, ki jih glede konsolidiranih računovodskih izkazov določajo
mednarodni standardi računovodskega poročanja, ki so določeni z Uredbo (ES)
št. 1606/2002/ES Evropskega parlamenta in Sveta z dne 19. julija 2002
o uporabi mednarodnih računovodskih standardov (UL L št. 243 z dne
11. septembra 2002, str. 609) in Uredbo Komisije (ES) št. 1126/2008 z dne
3. novembra 2008 o sprejetju nekaterih mednarodnih računovodskih
standardov v skladu z Uredbo (ES) št. 1606/2002/ES Evropskega parlamenta in
Sveta (UL L št. 320 z dne 29. novembra 2008, str. 1), s spremembami,
4.     
zagotovi, da pogodbena določila ne omejujejo ravni ali zneska razdelitve
iz naslova postavke lastnih virov sredstev iz 1. točke 9. člena tega sklepa,
vključno z omejevanjem razdelitve na ničlo,
5.     
zagotovi, da pogodbena določila, ki urejajo postavke lastnih virov
sredstev iz 1. točke 9. člena, ne zahtevajo razdelitve v primeru razdelitve
katere koli druge postavke lastnih virov sredstev, ki jo je zavarovalnica
izdala.
(2) Če obstaja neskladnost z zahtevanim solventnostnim kapitalom
ali pa bi razdelitev v skladu s podtočko (i) točke (l) prvega odstavka 71.
člena Delegirane uredbe privedla do take neskladnosti, zavarovalnica, preden
postavko lastnih virov sredstev razvrsti v prvi razred, ugotovi, če obstoji
pravna podlaga za preklic razdelitev.
13. člen
(lastnosti prvega razreda, ki določajo razvrstitev postavk
lastnih virov sredstev iz 3., 5. in 7. točke 9. člena tega sklepa)
(1) Zavarovalnica za namene izkazovanja lastnosti iz
točke (d) prvega odstavka 71. člena Delegirane uredbe, to je zmožnosti pokrivanja
izgub, ko obstaja neskladnost z zahtevanim solventnostnim kapitalom in postavka
lastnih virov sredstev ne ovira dokapitalizacije zavarovalnice, zagotovi, da
pogodbena določila, ki urejajo obravnavano postavko lastnih virov sredstev iz
3., 5. ali 7. točke 9. člena tega sklepa, oziroma pogoji katere koli povezane
pogodbene ureditve:
1.     
ne preprečujejo, da bi bila nova ali povečana postavka lastnih virov
sredstev, ki jo zavarovalnica izda, uvrščena pred to postavko lastnih virov sredstev
oziroma na isto stopnjo podrejenosti kot navedena postavka lastnih virov
sredstev,
2.     
ne zahtevajo, da bi bila katera koli nova postavka lastnih virov
sredstev, ki jo zavarovalnica izda, v pogojih, ki ogrožajo njen obstoj ali
drugih okoliščinah, v katerih so lahko potrebni dodatni lastni viri sredstev,
bolj podrejena od te postavke lastnih virov sredstev,
3.     
ne vključujejo pogojev, ki preprečujejo razdelitve iz naslova drugih
postavk lastnih virov sredstev,
4.     
ne zahtevajo samodejne pretvorbe postavke lastnih virov sredstev v
postavko lastnih virov sredstev, ki je v pogojih, ki ogrožajo obstoj
zavarovalnice, ali drugih okoliščinah, ko so lahko potrebni dodatni lastni viri
sredstev, ali zaradi organizacijskih sprememb, vključno z združitvijo ali
prevzemom, uvrščena višje v smislu podrejenosti.
(2) Zavarovalnica za namene izkazovanja lastnosti, da
vračilo ali izplačilo nista možna vsaj pet let (71. člen, prvi odstavek, točka
(f), podtočka (ii) Delegirane uredbe), zagotovi, da postavka osnovnih lastnih
virov sredstev iz 3. in 5. točke ter 7. točke 9. člena tega sklepa ne
vključuje pogodbenega pogoja, ki omogoča nakupno opcijo prej kot v petih letih
od datuma izdaje, vključno z nakupnimi opcijami, ki temeljijo na nepredvidenih spremembah,
na katere zavarovalnica ne more vplivati.
(3) Na ureditve, ki temeljijo na nepredvidenih
spremembah, na katere zavarovalnica ne more vplivati in ki bi privedle do
transakcij, ki se ne štejejo za vračilo ali izplačilo, lahko Agencija za
zavarovalni nadzor poda predhodno odobritev ob upoštevanju vseh ustreznih
lastnosti, ki določajo razvrstitev postavk lastnih virov sredstev.
14. člen
(opustitev obveznosti preklica razdelitve)
Zavarovalnica za namene izkazovanja lastnosti opustitve
obveznosti preklica razdelitve (iz točke (m) prvega odstavka 71. člena
Delegirane uredbe) postavk lastnih virov sredstev iz 3., 5. in 7. točke 9.
člena tega sklepa zagotovi, da:
1.     
je morebitni alternativni mehanizem za izplačilo kuponov vključen samo v
določilih pogodbene ureditve, ki ureja postavko lastnih virov sredstev, pri
kateri navedeni mehanizem nadomešča morebitno izplačilo oziroma razdelitev v
denarju na način, da omogoča poravnavo razdelitve z izdajo navadnih delnic;
2.     
morebitni alternativni mehanizem za izplačilo kuponov dosega isto raven
zmožnosti pokrivanja izgub, kot to velja za preklicano razdelitev, pri čemer se
znesek lastnih virov sredstev ne zmanjša;
3.     
se morebitna razdelitev v okviru alternativnega mehanizma za izplačilo
kuponov izplača takoj, ko Agencija za zavarovalni nadzor odobri odstop od obveznosti
preklica razdelitve z uporabo neizdanih navadnih delnic, ki je že bila odobrena
ali dovoljena na podlagi ZZavar-1 in zakona, ki ureja gospodarske družbe ter
statuta zavarovalnice;
4.     
ji morebitni mehanizem za izplačilo kuponov ne dovoljuje uporabe lastnih
delnic, ki jih ima v lasti na podlagi začasnega odkupa;
5.     
pogodbena določila, ki urejajo postavko lastnih virov sredstev:
- 
določajo, da je delovanje morebitnega alternativnega mehanizma za
izplačilo kuponov možno zgolj ob pogoju, da Agencija za zavarovalni nadzor na
podlagi točke (m) prvega odstavka 71. člena Delegirane uredbe dovoli odstop od
obveznosti preklica razdelitve vselej, kadar je ta zahtevan,
- 
ne zavezujejo zavarovalnice, da mora izvajati morebitni alternativni
mehanizem za izplačilo kuponov.
15. člen
(izkazovanje popolne prilagodljivosti glede razdelitev)
Zavarovalnica za namene izkazovanja lastnosti popolne
prilagodljivosti glede razdelitev postavk lastnih virov sredstev iz 3., 5. in
7. točke 9. člena tega sklepa zagotovi, da pogodbena določila, ki urejajo
postavko lastnih virov sredstev:
-       
ne zahtevajo razdelitve iz naslova postavke lastnih virov sredstev,
kadar se razdelitev izplača iz naslova katere koli druge postavke lastnih virov
sredstev, ki jo zavarovalnica izda,
-       
ne zahtevajo preklica ali preprečitve razdelitve iz naslova katere koli
postavke lastnih virov sredstev, kadar se iz naslova postavk osnovnih lastnih
virov sredstev iz vplačanih sredstev na podrejenih računih članov družbe za
vzajemno zavarovanje, vplačanih prednostnih delnic in z njimi povezanega vplačanega
presežka kapitala ter vplačanih podrejenih obveznosti ne izplača nobena
razdelitev,
-       
ne povezujejo razdelitve s katerim koli drugim dogodkom ali transakcijo,
ki ima enak ekonomski učinek, kot je opisan v prejšnjih dveh alinejah.
16. člen
(izkazovanje zmožnosti pokrivanja izgub)
(1) Zavarovalnica za namene izkazovanja lastnosti
zmožnosti pokrivanja izgub (71. člen prvi odstavek, točka (e), peti, šesti in
osmi odstavek Delegirane uredbe) postavk lastnih virov sredstev iz 3., 5. in 7.
točke 9. člena tega sklepa zagotovi, da:
1.     
je mehanizem zmožnosti pokrivanja izgub, vključno s sprožilnim dogodkom,
pravno zanesljiv in jasno opredeljen v pogodbenih določilih, ki urejajo
postavko lastnih virov sredstev, in
2.     
je lahko mehanizem zmožnosti pokrivanja izgub ob sprožilnem dogodku
učinkovit nemudoma ter ne glede na morebitno zahtevo po obveščanju imetnikov
postavke osnovnih lastnih virov sredstev.
(2) Zavarovalnica za namene izkazovanja lastnosti
zmožnosti pokrivanja izgub, poleg zagotovil iz prvega odstavka tega člena,
zagotovi tudi, da:
1.     
morebitni mehanizem odpisa v skladu s točko (a) petega odstavka 71.
člena Delegirane uredbe, ki ne dovoljuje zvišanja vrednosti v prihodnosti,
določa, da zneskov, ki so bili odpisani ni mogoče obnoviti;
2.     
morebitni mehanizem odpisa, ki v prihodnosti dovoljuje zvišanje
vrednosti nominalnega zneska ali zneska glavnice, določa, da:
- 
je zvišanje vrednosti dovoljeno edino po tem, ko je zavarovalnica
dosegla skladnost z zahtevanim solventnostnim kapitalom,
- 
se zvišanje postavke lastnih virov sredstev ne aktivira glede na
postavke lastnih virov sredstev, ki so bile izdane ali povečane zaradi
obnovitve skladnosti z zahtevanim solventnostnim kapitalom,
- 
do zvišanja vrednosti pride samo na podlagi dobičkov, ki prispevajo k
razpoložljivim sredstvom in ki so bili ustvarjeni po obnovitvi skladnosti z
zahtevanim solventnostnim kapitalom, na način, ki ne ogroža zmožnosti
pokrivanja izgub, ki je predvidena v petem odstavku 71. člena Delegirane
uredbe.
(3) Vsak mehanizem pretvorbe (71. člen, šesti odstavek
Delegirane uredbe) določa, da:
-       
je podlaga, po kateri se vrednostni papir v zvezi s postavko lastnih
virov sredstev, v primeru pomembne neskladnosti z zahtevanim solventnostnim
kapitalom, pretvori v navadne delnice, jasno določena v pogodbenih določilih,
ki urejajo vrednostni papir,
-       
pogoji pretvorbe ne nadomestijo v celoti nominalnega zneska udeležbe, s
tem, da omogočajo neomejeno stopnjo pretvorbe v primeru padca cen delnic,
-       
je pri določanju razpona, v okviru katerega bodo vrednostni papirji
pretvorjeni, največje število delnic, ki jih lahko imetnik vrednostnega papirja
prejme, znano ob izdaji vrednostnega papirja, prilagaja pa se lahko samo
toliko, da odraža morebitne delitve delnic, do katerih pride po izdaji teh
vrednostnih papirjev,
-       
bo pretvorba privedla do položaja, da bo zavarovalnica tekoče pokrivala
izgube, in da postavke lastnih virov sredstev, ki bodo nastale kot rezultat
pretvorbe, ne bodo ovirale dokapitalizacije.
(4) Če ima zavarovalnica postavke lastnih virov sredstev
z vključenimi mehanizmi pretvorbe, mora zagotoviti, da je bila v skladu z
zakonom, ki ureja gospodarske družbe oziroma statutom zavarovalnice, že
odobrena ustrezna količina delnic in da so delnice po potrebi na voljo za
izdajo.
17. člen
Šteje se, da so postavke lastnih virov sredstev iz 1. do 3.,
5. in 7. točke 9. člena tega sklepa takoj na voljo za pokrivanje izgub v skladu
s točko (c) prvega odstavka 71. člena Delegirane uredbe le, če je bila določena
postavka lastnih virov sredstev vplačana in njena zmožnost pokrivanja izgub ni
vezana na nobene pogoje ali nepredvidene okoliščine.
18. člen
(vračilo ali izplačilo)
(1) Zavarovalnica pri postavkah lastnih virov sredstev
iz 1. do 3., 5. in 7. točke 9. člena tega sklepa za namene izkazovanja lastnosti
vračila ali izplačila:
-       
zagotovi, da pogoji zakonske ali pogodbene ureditve, ki urejajo postavko
lastnih virov sredstev, ali katere koli povezane ureditve, ne predvidevajo
spodbud za izplačilo, kot je določeno v 5. členu tega sklepa,
-       
že ob izdaji tovrstne postavke lastnih virov sredstev ne ustvarja
pričakovanj, da bo ta postavka izplačana ali preklicana, prav tako zakonski ali
pogodbeni pogoji, ki urejajo postavko lastnih virov sredstev, ne smejo
vsebovati nobenega pogoja, ki bi lahko spodbudil takšna pričakovanja.
(2) Zavarovalnica postavko lastnih virov sredstev šteje
za vrnjeno ali izplačano od datuma, ko je bilo izdano obvestilo imetnikom
postavke, ali, če obvestilo ni potrebno, od datuma, ko je prejela odločbo
Agencije za zavarovalni nadzor o odobritvi vračila ali izplačila ter od
navedenega datuma to postavko izključi iz lastnih virov sredstev.
19. člen
(pogodbene priložnosti za izplačilo in primeren presežek)
(1) Če zavarovalnica od Agencije za zavarovalni nadzor
zahteva odobritev vračila ali izplačila v roku pet do deset let po datumu
izdaje v skladu s točko (g) prvega odstavka 71. člena Delegirane uredbe,
mora dokazati, da bo zahtevani solventnostni kapital po vračilu ali izplačilu
presežen s primernim presežkom za obdobje srednjeročnega načrta upravljanja
kapitala ali, v primeru daljšega obdobja, za obdobje od datuma vračila ali
izplačila do izteka desetih let po datumu izdaje.
(2) Agencija za zavarovalni nadzor pri ocenjevanju
primernosti presežka nad mejo zahtevanega solventnostnega kapitala upošteva:
1.     
trenutni in načrtovani solventnostni položaj zavarovalnice in njene
projekcije ob upoštevanju predlaganega vračila ali izplačila ter vseh drugih
predlaganih vračil in izplačil ali izdaj;
2.     
srednjeročni načrt upravljanja s kapitalom zavarovalnice ter njeno
lastno oceno tveganj in solventnosti;
3.     
spremenljivost lastnih virov sredstev zavarovalnice in zahtevanega solventnostnega
kapitala, ob upoštevanju narave, obsega in kompleksnosti tveganj, ki so lastna
poslom zavarovalnice;
4.     
obseg, v katerem ima zavarovalnica dostop do zunanjih virov lastnih
virov sredstev in vpliv splošnih tržnih pogojev na zmožnost gospodarskih družb
za pridobivanje lastnih virov sredstev.
3. Podrobnejša opredelitev lastnosti postavk lastnih
virov sredstev drugega razreda in podrobnejša pravila za njihovo razvrščanje
20. člen
(postavke lastnih virov sredstev drugega razreda
in zahtevane lastnosti, ki določajo uvrščanje postavk v drugi razred)
Postavke lastnih virov sredstev, navedene v podtočkah (i),
(ii), (iii) in (iv) točke (a) ter točke (b) 72. Delegirane uredbe, ki so:
1.     
nevplačane navadne delnice in povezan presežek kapitala (točka (a)(i)),
(terjatve iz naslova nevplačanih navadnih delnic in povezane terjatve iz
naslova nevplačanega presežka kapitala),
2.     
ustanovni kapital, prispevki članov ali enakovredna postavka osnovnih
lastnih sredstev družb za vzajemno zavarovanje ali družb, ki delujejo po načelu
vzajemnosti (točka (a)(ii)),
3.     
sredstva na podrejenih računih članov družbe za vzajemno zavarovanje
(točka (a)(iii)),
4.     
nevplačane prednostne delnice in povezan presežek kapitala (točka
(a)(iv)), (terjatve iz naslova nevplačanih prednostnih delnic in povezane
terjatve iz naslova nevplačanega presežka kapitala),
5.     
podrejene obveznosti, vrednotene v skladu s 175. členom ZZavar-1
(točka (b)), 
se razvrsti v drugi razred, če izpolnjujejo
vse lastnosti iz 73. člena Delegirane uredbe in lastnosti, podrobneje
opredeljene v 21. in 22. členu tega sklepa.
21. člen
(lastnosti drugega razreda, ki določajo razvrstitev postavk
lastnih virov sredstev v ta razred)
(1) Za to, da se lahko postavke lastnih virov sredstev
iz 1. do 2. in 4. točke prejšnjega člena vštevajo na seznam postavk lastnih
virov sredstev drugega razreda, mora zavarovalnica zagotoviti, da:
1.     
obdobje, ki preteče od poziva delničarjem ali članom k plačilu pa do
dejanskega vplačila postavke lastnih virov sredstev, ni daljše od treh mesecev,
2.     
je pri postavki lastnih virov sredstev, ki je vpoklicana, ne pa
vplačana, delničar ali član, ki ima v lasti to postavko, dolžan plačati
neplačani znesek tudi v primeru, če zavarovalnica postane insolventna ali se
zoper njo uvede postopek likvidacije in da je neplačani znesek na voljo za
pokrivanje izgub.
(2) V obdobju iz prve točke prejšnjega odstavka
zavarovalnica obravnava lastne vire sredstev kot vpoklicane, ne pa vplačane,
ter jih razvrsti kot osnovne lastne vire sredstev drugega razreda samo pod
pogojem, da so izpolnjena vsa druga določena merila.
22. člen
(lastnosti drugega razreda, ki določajo razvrstitev postavk
lastnih virov sredstev v ta razred)
(1) Za namene izkazovanja lastnosti iz točke (c) prvega
odstavka 73. člena Delegirane uredbe – to je, da postavka osnovnih lastnih
virov sredstev nima datuma zapadlosti ali pa je prvotna zapadlost najmanj deset
let, prva pogodbena priložnost za vračilo ali izplačilo postavke osnovnih lastnih
sredstev pa ni na voljo vsaj pet let od datuma izdaje – mora zavarovalnica
zagotoviti, da pogodba, ki ureja postavko lastnih virov sredstev, ne vključuje
pogoja, ki omogoča nakupno opcijo prej kot v petih letih od datuma izdaje,
vključno z nakupnimi opcijami, ki temeljijo na nepredvidenih spremembah, na
katere zavarovalnica ne more vplivati.
(2) Na ureditve, ki temeljijo na nepredvidenih
spremembah, na katere zavarovalnica ne more vplivati, in ki bi privedle do
transakcij ali ureditev, ki se ne štejejo za vračilo ali izplačilo, lahko
Agencija za zavarovalni nadzor poda predhodno odobritev ob upoštevanju vseh
ustreznih lastnosti, ki določajo razvrstitev postavk lastnih virov sredstev.
(3) Za namene izkazovanja lastnosti iz točke (e) prvega
odstavka 73. člena Delegirane uredbe – to je, da postavka lastnih virov
sredstev lahko vključuje omejene spodbude za njeno izplačilo, sme zavarovalnica
v pogodbena določila, ki urejajo obravnavano postavko lastnih virov sredstev
oziroma v katero koli povezano ureditev, vključiti le omejene spodbude za
izplačilo, kot so določene v četrtem odstavku 73. člena Delegirane uredbe.
(4) Zavarovalnica šteje postavko osnovnih lastnih virov
sredstev drugega razreda za vrnjeno ali izplačano od datuma, ko je bilo izdano
obvestilo imetnikom postavke, oziroma, če obvestilo ni potrebno, od datuma
prejema odobritve Agencije za zavarovalni nadzor in od navedenega dne to
postavko izključi iz lastnih virov sredstev.
4. Podrobnejša opredelitev lastnosti in podrobnejša
pravila za razvrščanje postavk lastnih virov sredstev tretjega razreda
23. člen
(postavke lastnih virov sredstev tretjega razreda in
zahtevane lastnosti, ki določajo uvrščanje postavk v ta razred)
Postavke lastnih virov sredstev, navedene v podtočkah (i),
(ii) in (iii) točke (a) ter točke (b) 76. Delegirane uredbe, ki so:
1.     
sredstva na podrejenih računih članov družbe za vzajemno zavarovanje
(točka (a)(i)),
2.     
nevplačane prednostne delnice in povezan presežek kapitala (točka
(a)(ii)), (terjatve iz prednostnih delnic in terjatve za povezan presežek
kapitala),
3.     
znesek, ki je enak vrednosti neto odloženih terjatev za davek (točka (a)
(iii)) in
4.     
podrejene obveznosti, vrednotene v skladu s 174. členom ZZavar-1
(točka (b)), 
se razvrsti v tretji razred, če izpolnjujejo
vse lastnosti iz 77. člena Delegirane uredbe in lastnosti, podrobneje
opredeljene v 24. členu tega sklepa.
24. člen
(lastnosti tretjega razreda, ki določajo razvrstitev postavk
lastnih virov sredstev v ta razred)
(1) Za namene izkazovanja lastnosti iz točke (c) prvega
odstavka 77. člena Delegirane uredbe, to je da vračilo ali izplačilo nista
možna vsaj pet let, zavarovalnica zagotovi, da pogodbena ureditev, ki ureja
obravnavano postavko lastnih virov sredstev, ne vključuje pogoja, ki bi
omogočal nakupno opcijo pred predvidenim datumom zapadlosti, vključno z
nakupnimi opcijami, ki temeljijo na nepredvidenih spremembah, na katere
zavarovalnica ne more vplivati.
(2) Agencija za zavarovalni nadzor, ob upoštevanju vseh
ustreznih lastnosti, ki določajo razvrstitev, in ob upoštevanju predhodne
nadzorne odobritve, ureditve, ki temeljijo na nepredvidenih spremembah, na
katere zavarovalnica ne more vplivati, in bi privedli do transakcij ali
ureditev, ki se ne štejejo za vračilo ali izplačilo, na podlagi drugega
odstavka 77. člena Delegirane uredbe, šteje za dovoljene.
(3) Za namene izkazovanja lastnosti iz točke (e) prvega
odstavka 77. člena Delegirane uredbe, to je omejenih spodbud za izplačilo,
zavarovalnica v pogodbena določila, ki urejajo postavko lastnih virov sredstev,
ali katero koli povezano ureditev, lahko vključi zgolj omejene spodbude za
izplačilo, kot so določene v četrtem odstavku 76. člena Delegirane uredbe.
(4) Zavarovalnica postavko osnovnih lastnih virov
sredstev tretjega razreda šteje za vrnjeno ali izplačano od datuma, ko je bilo
imetnikom postavke izdano obvestilo, oziroma, če obvestilo ni potrebno, od
datuma prejema odobritve Agencije za zavarovalni nadzor, in to postavko od
navedenega dne izključi iz lastnih virov sredstev.
IV. PODROBNEJŠA OPREDELITEV PRIMERNOSTI POSTAVK LASTNIH
VIROV SREDSTEV
25. člen
(izračun primernih lastnih virov sredstev)
(1) Za primerne zneske postavk lastnih virov sredstev
drugega in tretjega razreda za kritje zahtevanega solventnostnega kapitala
veljajo vse naslednje kvantitativne omejitve:
1.     
delež vrednosti postavk lastnih virov sredstev prvega razreda znaša
najmanj polovico zahtevanega solventnostnega kapitala,
2.     
delež vrednosti postavk lastnih virov sredstev tretjega razreda znaša
manj kot 15 odstotkov zahtevanega solventnostnega kapitala,
3.     
delež vrednosti postavk lastnih virov sredstev drugega in tretjega
razreda skupno ne sme presegati 50 odstotkov zahtevanega solventnostnega
kapitala.
(2) Za primerne zneske postavk lastnih virov sredstev
drugega razreda za kritjezahtevanega minimalnega kapitala veljajo vse naslednje
kvantitativne omejitve:
1.     
delež vrednosti postavk lastnih virov sredstev prvega razreda znaša
najmanj 80 odstotkov zahtevanega minimalnega kapitala,
2.     
delež vrednosti postavk lastnih virov sredstev drugega razreda znaša
največ 20 odstotkov zahtevanega minimalnega kapitala.
(3) Vsota postavk lastnih virov sredstev:
1.     
iz 3. točke 9. člena tega sklepa,
2.     
iz 5. točke 9. člena tega sklepa,
3.     
iz 7. točke 9. člena tega sklepa in
4.     
postavk, ki so vključene v osnovne lastne vire sredstev prvega razreda v
skladu s prehodno ureditvijo iz 625. člena ZZavar-1 in tega sklepa, 
(v nadaljnjem besedilu: omejene postavke
lastnih virov sredstev prvega razreda) predstavlja manj kot 20 odstotkov
skupnega zneska postavk lastnih virov sredstev prvega razreda.
(4) Zavarovalnica za namene izračuna primernih lastnih
virov sredstev za kritje zahtevanega solventnostnega oziroma minimalnega
kapitala šteje, da so vse postavke lastnih virov sredstev prvega razreda iz 1.
do 2., 4. in 6. točke 9. člena tega sklepa primerne za kritje zahtevanega
solventnostnega oziroma minimalnega kapitala.
(5) Omejene postavke lastnih virov sredstev, ki
presegajo omejitev 20 odstotkov iz tretjega odstavka tega člena (tretjega
odstavka 82. člena Delegirane uredbe), so razpoložljive kot postavke lastnih
virov sredstev drugega razreda osnovnih lastnih virov sredstev, pri čemer so
postavke lastnih virov sredstev osnovnih lastnih virov sredstev drugega razreda
primerne, dokler ne presegajo 20 odstotkov zahtevanega minimalnega kapitala.
V. UKREPI V PRIMERU NESKLADNOSTI Z ZAHTEVANIM
SOLVENTNOSTNIM ALI MINIMALNIM KAPITALOM
26. člen
(ukrepi v primeru nedoseganja ali neskladnosti z zahtevanim
solventnostnim ali minimalnim kapitalom)
(1) Zavarovalnica pri postavkah lastnih virov sredstev
iz 3. in 5. ter 7. točke 9. člena tega sklepa za namene izkazovanja lastnosti
iz točke (j) prvega odstavka 71. člena Delegirane uredbe, to je začasne
ustavitve vračila ali izplačila, zagotovi, da pogodbena določila, ki urejajo
postavko lastnih virov sredstev, vključujejo določbe, da se lahko v primeru
neskladnosti z zahtevanim solventnostnim kapitalom, ali če bi vračilo ali
izplačilo privedla do takšne neskladnosti, vračilo ali izplačilo postavke
lastnih virov sredstev kadar koli začasno ustavi tudi, če je bilo izdano
obvestilo o vračilu ali izplačilu, razen v izjemnih primerih opustitve
obveznosti začasne ustavitve vračila ali izplačila, določene v 5. členu tega
sklepa.
(2) Če je zavarovalnica v skladu s točko (j) prvega
odstavka 71. člena Delegirane uredbe začasno ustavila vračilo ali izplačilo,
nadaljnja dejanja vključi v sanacijski načrt iz drugega odstavka 249. člena
ZZavar-1.
(3) Zavarovalnica zagotovi, da pogoji ureditve, ki
urejajo postavko lastnih virov sredstev iz 3. do 5. točke 20. člena tega
sklepa:
-       
za namene izkazovanja lastnosti iz točke (f) prvega odstavka 73. člena
Delegirane uredbe, ki se nanaša na začasno ustavitev vračila ali izplačila,
vključujejo določbe, da se lahko vračilo ali izplačilo postavke lastnih virov
sredstev v primeru neskladnosti z zahtevanim solventnostnim kapitalom ali če bi
vračilo ali izplačilo privedlo do takšne neskladnosti kadar koli začasno
ustavi, tudi po tem, ko je bilo dano obvestilo o vračilu ali izplačilu, ali ob
datumu dokončne zapadlosti obravnavane postavke lastnih virov sredstev, razen v
primeru opustitve v izjemnem primeru, določene v 5. členu tega sklepa;
-       
za namene izkazovanja lastnosti iz točke (g) prvega odstavka 73. člena
Delegirane uredbe, ki se nanaša na odlog razdelitve, vključujejo določbe, da
se, v primeru neskladnosti z zahtevanim solventnostnim kapitalom ali če bi
razdelitev do takšne neskladnosti privedla, razdelitev lahko odloži.
(4) Če je zavarovalnica, v skladu s točko (f) prvega
odstavka 73. člena Delegirane uredbe začasno ustavila vračilo ali izplačilo,
nadaljnja dejanja vključi v sanacijski načrt iz drugega odstavka 249. člena
ZZavar-1.
(5) Če gre za postavko lastnih virov sredstev iz 1., 2.
in 4. točke 23. člena tega sklepa, zavarovalnica zagotovi, da pogodbena
določila, ki vplivajo na postavko lastnih virov sredstev:
-       
za namene izkazovanja lastnosti iz točke (f) prvega odstavka 77. člena
Delegirane uredbe, ki se nanaša na začasno ustavitev vračila ali izplačila,
vključujejo določbe, da se lahko vračilo ali izplačilo postavke lastnih virov
sredstev, v primeru neskladnosti z zahtevanim solventnostnim kapitalom ali če
bi vračilo ali izplačilo privedlo do takšne neskladnosti, kadar koli začasno
ustavi, tudi po tem, ko je bilo izdano obvestilo o vračilu ali izplačilu, in ob
datumu dokončne zapadlosti instrumenta, razen v primeru opustitve v izjemnem
primeru, določene v 5. členu tega sklepa;
-       
za namene izkazovanja lastnosti iz točke (g) prvega odstavka 77. člena
Delegirane uredbe, ki se nanaša na odlog razdelitve, vključujejo določbe, da se
lahko razdelitev, v primeru neskladnosti z zahtevanim minimalnim kapitalom, ali
če bi razdelitev do takšne naskladnosti privedla, kadar koli odloži.
(6) Če je zavarovalnica, v skladu s točko (f) prvega
odstavka 77. člena Delegirane uredbe začasno ustavila vračilo ali izplačilo,
nadaljnja dejanja vključi v sanacijski načrt iz drugega odstavka 249. člena
ZZavar-1.
VI. PREHODNE IN KONČNE DOLOČBE
27. člen
(prehodne določbe)
(1) Zavarovalnica oceni vse postavke osnovnih lastnih
virov sredstev, izdane pred 17. januarjem 2015, da določi, ali izkazujejo
lastnosti, ki omogočajo razvrstitev na podlagi 71. in 73. člena Delegirane
uredbe. Če postavka lastnih virov sredstev iz predhodnega odstavka izkazuje
lastnosti, ki določajo oziroma omogočajo razvrstitev v prvi ali drugi razred,
jo zavarovalnica razvrsti v prvi ali drugi razred tudi, če postavke lastnih
virov sredstev ni mogoče uporabiti za kritje zahtevanega solventnostnega
kapitala v skladu z zakoni in drugimi predpisi, sprejetimi v skladu z Direktivo
73/239/EGS, Direktivo 2002/13/ES, Direktivo 2002/83/ES in Direktivo 2005/68/ES.
(2) Če se postavke lastnih virov sredstev, ki so v
skladu s 625. členom ZZavar-1 razpoložljive kot osnovni lastni viri sredstev,
zamenjajo ali pretvorijo v drugo postavko osnovnih lastnih virov sredstev po
17. januarju 2015, zavarovalnica postavko lastnih virov sredstev, v katero
je prvotna postavka lastnih virov sredstev pretvorjena, ali za katero je
zamenjana, šteje za novo postavko lastnih virov sredstev, ki je ni mogoče
razvrstiti na podlagi določb 625. člena ZZavar-1.
(3) Agencija za zavarovalni nadzor šteje, da postavke
lastnih virov sredstev, ki niso primerne izključno zaradi uporabe omejitev,
predpisanih z zakoni in drugimi predpisi, sprejetimi v skladu Direktivo
73/239/EGS, Direktivo 2002/13/ES, Direktivo 2002/83/ES in Direktivo 2005/68/ES,
izpolnjujejo zahteve iz 625. člena ZZavar-1.
28. člen
(uveljavitev)
(1) Ta sklep začne veljati petnajsti dan po objavi v
Uradnem listu Republike Slovenije.
(2) Ne glede na določbo prvega odstavka tega člena
zavarovalnice o kapitalski ustreznosti za četrto trimesečje leta 2015 poročajo
v skladu z določbami Sklepa o podrobnejšem načinu izračuna kapitala in
izpolnjevanju kapitalskih zahtev ter kapitalske ustreznosti zavarovalnic
(Uradni list RS, št. 83/04, 95/04, 65/05, 31/06, 38/06 – popr., 25/07,
17/08, 99/10, 62/13 in 65/14).
Št. 00701-11/2015-7
Ljubljana, dne 8. marca 2016
EVA 2015-1611-0146
Predsednik strokovnega sveta
Agencije za zavarovalni nadzor
Sergej Simoniti l.r.