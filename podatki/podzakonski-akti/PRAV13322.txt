1. SPLOŠNI DOLOČBI
1. člen
(vsebina pravilnika)
Ta pravilnik v skladu z Direktivo 2006/126/ES Evropskega
parlamenta in Sveta z dne 20. decembra 2006 o vozniških dovoljenjih (prenovitev)
(UL L št. 403 z dne 30. 12. 2006, str. 18), zadnjič spremenjeno z Direktivo
Komisije (EU) 2020/612 z dne 4. maja 2020 o spremembi Direktive 2006/126/ES
Evropskega parlamenta in Sveta o vozniških dovoljenjih (UL L št. 141 z dne 5.
5. 2020, str. 9), določa:
-       
vrste in obseg zdravstvenih pregledov, ki jih morajo opraviti kandidati
za voznike in vozniki motornih vozil (v nadaljnjem besedilu: vozniki),
-       
način, postopek izdaje ter obliko in vsebino zdravniških spričeval in
potrdil o opravljenem pregledu,
-       
pogoje, ki jih morajo za izvajanje zdravstvenih pregledov kandidatov za
voznike in voznikov za podaljšanje veljavnosti vozniškega dovoljenja
izpolnjevati izvajalci zdravstvene dejavnosti, ki opravljajo dejavnost medicine
dela, prometa in športa (v nadaljnjem besedilu: izvajalci zdravstvene dejavnosti),
-       
pogoje, ki jih morajo za izvajanje kontrolnih zdravstvenih pregledov
voznikov in zdravstvenih pregledov kandidatov za voznike, ki jim je bilo
izrečeno prenehanje veljavnosti vozniškega dovoljenja, izpolnjevati izvajalci
zdravstvene dejavnosti, ki opravljajo dejavnost medicine dela, prometa in
športa (v nadaljnjem besedilu: pooblaščeni izvajalci zdravstvene dejavnosti), ter
pogoje za odvzem javnega pooblastila za opravljanje kontrolnih pregledov
voznikov motornih vozil in
-       
merila za oblikovanje cen zdravstvenih pregledov kandidatov za voznike
in voznikov.
2. člen
(pomen izrazov)
Poleg izrazov, opredeljenih v zakonu, ki ureja voznike, se v
tem pravilniku uporabljata tudi naslednja izraza:
-       
prva skupina je skupina, v katero so razvrščeni kandidati za voznike in
vozniki kategorij A, A1, A2, AM, B, B1 in BE, F, G;
-       
druga skupina je skupina, v katero so razvrščeni kandidati za voznike in
vozniki kategorij C, CE, C1,C1E, DE, D1, D, D1E.
2. VRSTE, OBSEG IN POSTOPEK OPRAVLJANJA ZDRAVSTVENIH
PREGLEDOV, KI JIH MORAJO OPRAVITI KANDIDATI ZA VOZNIKE IN VOZNIKI
3. člen
(vrste zdravstvenih pregledov)
Vrste zdravstvenih pregledov kandidatov za voznike in
voznikov so:
-       
zdravstveni pregled, s katerim se ugotavlja, ali je kandidat za voznika
telesno in duševno zmožen za vožnjo in da lahko začne z vožnjo v cestnem
prometu;
-       
zdravstveni pregled, s katerim se ugotavlja, ali je voznik telesno in
duševno zmožen za vožnjo motornega vozila, da se mu lahko podaljša veljavnost
vozniškega dovoljenja;
-       
zdravstveni pregled s svetovanjem, ki se ga v skladu z zakonom voznik
lahko udeleži;
-       
kontrolni zdravstveni pregled za voznike, ki so v skladu z zakonom nanj
napoteni.
4. člen
(obseg zdravstvenega pregleda, s katerim se ugotavlja
telesna in duševna zmožnost za vožnjo)
(1) Zdravstveni pregled iz prve in druge alineje
prejšnjega člena, ki ga lahko izvajata izvajalec zdravstvene dejavnosti ali
pooblaščeni izvajalec zdravstvene dejavnosti, se opravi na način, ki omogoča
oceno zdravstvene zmožnosti kandidata za voznika oziroma voznika, v skladu s
Prilogo 1, ki je sestavni del tega pravilnika in obsega:
-       
pregled osnovne zdravstvene dokumentacije kandidata za voznika oziroma
voznika, ki jo vodi izbrani osebni zdravnik,
-       
klinični pregled, ki vključuje tudi pregled ustreznih vidnih funkcij za
vožnjo motornih vozil.
(2) Če na podlagi zdravstvenega pregleda iz prejšnjega
odstavka zdravnik specialist medicine dela, prometa in športa, ne more sam
ugotoviti telesne in duševne zmožnosti kandidata za voznika in voznika ali če
je to določeno v Prilogi 1 tega pravilnika, lahko zahteva:
-       
izvid zdravnika oziroma psihologa, usmerjen v ugotavljanje zdravstvene
zmožnosti za vožnjo motornega vozila (v nadaljnjem besedilu: usmerjen izvid),
-       
dodatne diagnostične preiskave,
-       
praktični preizkus vožnje pri organizaciji, ki izvaja programe usposabljanja
v skladu z zakonom.
(3) Pri oceni telesne in duševne zmožnosti za vožnjo
kandidatov za voznike druge skupine, voznikov druge skupine, ki opravljajo
zdravstveni pregled za podaljšanje veljavnosti vozniškega dovoljenja, ter
kandidatov za voznike ali voznikov, pri katerih obstaja sum na sindrom
obstruktivne apneje v spanju s prekomerno dnevno zaspanostjo, zdravnik
specialist medicine dela, prometa in športa skupaj s kandidatom za voznika
oziroma voznikom izpolni vprašalnik iz Priloge 7, ki je sestavni del tega
pravilnika.
(4) Psiholog iz prve alineje drugega odstavka tega člena
mora biti univerzitetni diplomiran psiholog, ki ima opravljen strokovni izpit v
skladu s predpisi, ki urejajo zdravstveno dejavnost in ima najmanj pet let
delovnih izkušenj na področju medicine prometa (v nadaljnjem besedilu: psiholog).
(5) Ne glede na določbo prvega odstavka tega člena se za
voznike iz prve skupine, ki jim je bilo na podlagi zdravniškega spričevala, s
katerim je ugotovljeno, da zdravstveno stanje le v eni točki ni v skladu z
merili iz Priloge 1 tega pravilnika, opravi zdravstveni pregled iz druge
alineje prejšnjega člena predvsem v delu, ki se nanaša na oceno zdravstvenega
stanja iz navedene alineje.
5. člen
(obseg zdravstvenega pregleda s svetovanjem)
Zdravstveni pregled iz tretje alineje 3. člena tega
pravilnika, ki ga izvaja izbrani osebni zdravnik, obsega:
-       
oceno pitja alkohola s pogovorom in izpolnjevanjem vprašalnika AUDIT 10,
ki je objavljen na spletni strani Svetovne zdravstvene organizacije, s katerim
se opredeli, ali gre za tvegano pitje, škodljivo pitje ali zasvojenost z
alkoholom,
-       
oceno zavedanja tveganega oziroma škodljivega pitja in
-       
svetovanje v zvezi s pitjem alkoholnih pijač.
6. člen
(obseg kontrolnega zdravstvenega pregleda)
(1) Kontrolni zdravstveni pregled, ki ga izvaja
pooblaščeni izvajalec zdravstvene dejavnosti, se opravi v obsegu in na način iz
4. člena tega pravilnika.
(2) Pri kandidatih za voznike in voznikih, ki so bili
napoteni na kontrolni zdravstveni pregled zaradi uporabe, zlorabe ali
odvisnosti od alkohola, prepovedanih drog, psihoaktivnih zdravil ali drugih
psihoaktivnih snovi in njihovih presnovkov, se poleg pregleda iz prejšnjega
odstavka opravi še pregled psihologa.
(3) Če specialist medicine dela, prometa in športa
pooblaščenega izvajalca zdravstvene dejavnosti ob pregledu ali na podlagi
izvida psihologa sumi, da gre pri kandidatu za voznika ali vozniku za odvisnost
iz prejšnjega odstavka, mora kandidat za voznika oziroma voznik opraviti še
zdravstveni pregled, ki ga opravi zdravnik specialist s področja zdravljenja
odvisnosti.
(4) Pri osebah iz prejšnjega odstavka, ki niso v procesu
zdravljenja odvisnosti, pooblaščeni izvajalec zdravstvene dejavnosti predlaga
za kandidata za voznika oziroma voznika enega od rehabilitacijskih programov,
določenih v zakonu. Pri kandidatih za voznike oziroma voznikih, ki so v času
opravljanja kontrolnega zdravstvenega pregleda zaradi vožnje pod vplivom
alkohola v procesu zdravljenja odvisnosti iz prejšnjega stavka, se specialist
medicine dela, prometa in športa pooblaščenega izvajalca zdravstvene dejavnosti
glede zmožnosti za vožnjo odloči na podlagi usmerjenega izvida specialista s
področja zdravljenja odvisnosti, ki kandidata za voznika ali voznika zdravi, kar
zabeleži v zdravniško spričevalo kontrolnega pregleda.
7. člen
(identifikacija kandidata za voznika oziroma voznika)
Pred vsakim zdravstvenim pregledom se ugotovi identiteta kandidata
za voznika oziroma voznika na podlagi njegovega identifikacijskega osebnega
dokumenta.
8. člen
(izjava o zdravstvenem stanju kandidata za voznika in
voznika)
Kandidat za voznika oziroma voznik pred zdravstvenim
pregledom iz prve, druge in četrte alineje 3. člena tega pravilnika
izpolni in podpiše Izjavo o zdravstvenem stanju kandidata za voznika in voznika
na obrazcu iz Priloge 2, ki je sestavni del tega pravilnika.
3. NAČIN, POSTOPEK IZDAJE TER OBLIKA IN VSEBINA
ZDRAVNIŠKIH SPRIČEVAL IN POTRDIL O OPRAVLJENEM PREGLEDU
9. člen
(izdaja zdravniškega spričevala)
(1) Po opravljenem zdravstvenem pregledu iz prve, druge
in četrte alineje 3. člena tega pravilnika izvajalec zdravstvene
dejavnosti oziroma pooblaščeni izvajalec zdravstvene dejavnosti izda
računalniško izpisano zdravniško spričevalo o telesni in duševni zmožnosti na
obrazcu iz Priloge 3, ki je sestavni del tega pravilnika.
(2) Z zdravstvenim pregledom ugotovljena omejena
zmožnost za vožnjo motornega vozila se v zdravniškem spričevalu označi v skladu
s kodami omejitev zaradi zdravstvenih razlogov, ki so določene v predpisih, ki
urejajo vozniška dovoljenja.
10. člen
(izročitev zdravniškega spričevala)
(1) Po opravljenem zdravstvenem pregledu izvajalec
zdravstvene dejavnosti oziroma pooblaščeni izvajalec zdravstvene dejavnosti, ki
je zdravstveni pregled opravil, izroči zdravniško spričevalo kandidatu za
voznika oziroma vozniku.
(2) Zdravniško spričevalo, s katerim je ugotovljena
zdravstvena sposobnost ali nesposobnost kandidata za voznika oziroma voznika,
izvajalec zdravstvene dejavnosti oziroma pooblaščeni izvajalec zdravstvene
dejavnosti, ki je zdravstveni pregled opravil, pošlje v obliki kopije
zdravniškega spričevala v treh dneh po opravljenem zdravstvenem pregledu tudi
upravni enoti stalnega prebivališča kandidata za voznika oziroma voznika. Upravna
enota takšno zdravniško spričevalo nemudoma vnese v evidenco voznikov motornih
vozil.
11. člen
(zdravniško potrdilo)
Po opravljenem zdravstvenem pregledu s svetovanjem iz tretje
alineje 3. člena tega pravilnika se vozniku izda zdravniško potrdilo o
opravljenem zdravstvenem pregledu na obrazcu iz Priloge 4, ki je sestavni del
tega pravilnika.
4. POGOJI, KI JIH MORAJO IZPOLNJEVATI IZVAJALCI
ZDRAVSTVENE DEJAVNOSTI IN POOBLAŠČENI IZVAJALCI ZDRAVSTVENE DEJAVNOSTI
12. člen
(pogoji za izvajalce zdravstvene dejavnosti)
(1) Zdravstvene preglede kandidatov za voznike in
voznikov iz prve in druge alineje 3. člena tega pravilnika opravljajo
izvajalci zdravstvene dejavnosti, in sicer javni zdravstveni zavodi, ki imajo
zaposlenega najmanj enega zdravnika specialista medicine dela, prometa in
športa, ter druge pravne in fizične osebe, ki imajo dovoljenje ministrstva,
pristojnega za zdravje (v nadaljnjem besedilu: ministrstvo) za opravljanje
zdravstvene dejavnosti na področju medicine dela, prometa in športa.
(2) Izvajalci zdravstvene dejavnosti iz prejšnjega
odstavka:
-       
imajo diagnostično opremo za oceno vidnih funkcij in
-       
ministrstvu priglasijo opravljanje zdravstvenih pregledov kandidatov za
voznike in voznike.
13. člen
(pogoji, ki jih morajo izpolnjevati pooblaščeni izvajalci
zdravstvene dejavnosti)
(1) Pooblaščeni izvajalec zdravstvene dejavnosti poleg
pogojev iz prejšnjega člena izpolnjuje še naslednje pogoje:
-       
ima redno zaposlena najmanj dva specialista medicine dela, prometa in
športa z veljavno licenco in najmanj petimi leti delovnih izkušenj na področju
medicine prometa,
-       
ima redno zaposlenega psihologa, ki izpolnjuje pogoje iz četrtega odstavka
4. člena tega pravilnika,
-       
ima sklenjeno pogodbo o sodelovanju z izvajalcem zdravstvene dejavnosti,
ki opravlja dejavnost zdravljenja odvisnosti od alkohola,
-       
ima sklenjeno pogodbo o sodelovanju s Centrom za preprečevanje in
zdravljenje odvisnih od prepovedanih drog,
-       
ima diagnostično opremo za medicino in psihologijo prometa,
-       
ima zagotovljene laboratorijske storitve za opravljanje biokemičnih
preiskav in urinskih testov na prisotnost prepovedanih drog in njihovih
metabolitov.
(2) Za vsako geografsko območje v državi, ki ga pokriva
posamezna območna enota Zavoda za zdravstveno zavarovanje Slovenije, minister,
pristojen za zdravje (v nadaljnjem besedilu: minister), za opravljanje
kontrolnih zdravstvenih pregledov voznikov na podlagi javnega poziva pooblasti
enega pooblaščenega izvajalca zdravstvene dejavnosti s sedežem na posameznem
geografskem območju.
(3) Minister pri pooblastitvi pooblaščenega izvajalca
upošteva:
-       
delovne izkušnje izvajalca zdravstvene dejavnosti na področju medicine
prometa,
-       
dokazila o kakovosti izvajanja medicine,
-       
mnenje Razširjenega strokovnega kolegija za medicino dela, prometa in
športa o primernosti izvajalca.
(4) Ne glede na določbo drugega odstavka tega člena, za
geografsko območje, ki ga pokriva Območna enota Ljubljana Zavoda za zdravstveno
zavarovanje Slovenije, minister pooblasti tri pooblaščene izvajalce zdravstvene
dejavnosti s sedežem na tem geografskem območju.
(5) Minister pooblasti posameznega pooblaščenega
izvajalca za obdobje petih let.
(6) Minister lahko pooblaščenemu izvajalcu pooblastilo
odvzame tudi pred pretekom roka iz prejšnjega odstavka, če:
-       
pooblaščeni izvajalec ne izpolnjuje več pogojev iz prvega odstavka tega
člena,
-       
pristojna zbornica v postopku strokovnega nadzora ugotovi večje
pomanjkljivosti, za katere zahteva dodatno strokovno izpopolnjevanje
zdravstvenih delavcev, o čemer obvesti ministrstvo, in te v določenem roku niso
bile odpravljene, ali pristojna zbornica v postopku strokovnega nadzora začasno
ali trajno odvzame licenco zdravniku ali zdravstvenemu delavcu, ali če za
ugotovljene kršitve ministrstvu predlaga odvzem pooblastila, kar v svojem
predlogu tudi utemelji,
-       
ministrstvo v upravnem nadzoru pri pooblaščenem izvajalcu ugotovi take
kršitve zakonitosti dela, zaradi katerih v skladu s predpisi, ki urejajo
upravni nadzor v zdravstvu, lahko odredi začasni ukrep.
14. člen
(pogoji za izvajanje zdravstvenih pregledov oseb, ki
potrebujejo prilagojeno vozilo)
Ne glede na določbe 12. in 13. člena tega pravilnika za
kandidate za voznike in za voznike, ki za vožnjo potrebujejo prilagojeno
vozilo, opravlja zdravstvene preglede iz prve, druge in četrte alineje
3. člena tega pravilnika organizacija, ki je v skladu z zakonom
pooblaščena za določanje potrebne prilagojenosti vozil in:
-       
izpolnjuje pogoje iz prvega odstavka prejšnjega člena ali ima sklenjeno
pogodbo o sodelovanju s pooblaščenim izvajalcem,
-       
ima zaposlena najmanj dva zdravnika specialista z veljavno licenco in
petimi leti delovnih izkušenj,
-       
ima sodoben avtomobilski simulator za merjenje psihofizičnih sposobnosti
invalidnih oseb,
-       
ima sklenjeno pogodbo z inštruktorjem praktične vožnje za testiranje
vozniške sposobnosti invalidnih oseb in
-       
ima zaposlenega vsaj enega strokovnjaka tehničnih strok z vsaj enim
letom izkušenj na področju predelave in prilagoditve avtomobilov za invalidne
osebe.
15. člen
(seznam izvajalcev zdravstvene dejavnosti in pooblaščenih
izvajalcev zdravstvene dejavnosti)
(1) Ministrstvo vodi seznam izvajalcev zdravstvene
dejavnosti in zdravnikov, ki opravljajo zdravstvene preglede pri izvajalcu
zdravstvene dejavnosti iz 12. člena tega pravilnika, ter seznam pooblaščenih
izvajalcev zdravstvene dejavnosti in zdravnikov, ki opravljajo zdravstvene
preglede pri pooblaščenem izvajalcu zdravstvene dejavnosti iz 13. člena tega
pravilnika.
(2) Seznama iz prejšnjega odstavka in organizacijo iz
prejšnjega člena ministrstvo objavi na svoji spletni strani.
5. UGOVOR IN ZDRAVNIŠKA KOMISIJA ZA PROMET
16. člen
(ugovor zoper zdravniško spričevalo)
(1) Kandidat za voznika oziroma voznik lahko pri
izvajalcu zdravstvene dejavnosti oziroma pooblaščenem izvajalcu zdravstvene dejavnosti,
ki je zdravniško spričevalo izdal, vloži ugovor, s katerim zahteva ponovni
zdravstveni pregled pred zdravniško komisijo za promet (v nadaljnjem besedilu:
komisija). Ugovor se vloži v pisni obliki v 15 dneh od izročitve zdravniškega
spričevala.
(2) Izvajalec zdravstvene dejavnosti oziroma pooblaščeni
izvajalec zdravstvene dejavnosti iz prejšnjega odstavka ugovor z vso
zdravstveno dokumentacijo v treh dneh od prejema ugovora posreduje komisiji.
(3) Komisija celovito oceni telesno in duševno zmožnost
kandidata za voznika oziroma voznika za vožnjo z zdravstvenim pregledom v
obsegu iz 4. člena tega pravilnika v 30 dneh od prejema ugovora in izda
zdravniško spričevalo na obrazcu iz Priloge 5, ki je sestavni del tega
pravilnika.
(4) Komisija pošlje zdravniško spričevalo kandidatu za
voznika oziroma vozniku, kopijo zdravniškega spričevala z vso zdravstveno
dokumentacijo pošlje izvajalcu zdravstvene dejavnosti oziroma pooblaščenemu
izvajalcu zdravstvene dejavnosti, ki je poslal ugovor, kopijo zdravniškega
spričevala pa tudi upravni enoti, v kateri ima kandidat za voznika oziroma
voznik stalno prebivališče. Upravna enota prejeto zdravniško spričevalo
nemudoma vnese v evidenco voznikov motornih vozil, ki jo vodi pristojno
ministrstvo.
17. člen
(imenovanje komisije)
(1) Komisijo iz prejšnjega člena imenuje minister na
predlog Razširjenega strokovnega kolegija za medicino dela, prometa in športa.
Komisijo sestavljajo predsednik in pet članov, ki so zdravniki specialisti
medicine dela, prometa in športa ter imajo več kot pet let delovnih izkušenj na
področju izvajanja zdravstvenih pregledov kandidatov za voznike in voznikov.
Predsednik in člani so imenovani za obdobje petih let z možnostjo ponovnega
imenovanja.
(2) Sedež komisije je v Univerzitetnem kliničnem centru
Ljubljana, Kliničnem inštitutu za medicino dela, prometa in športa. Komisija
lahko opravlja zdravstvene preglede tudi izven sedeža komisije.
(3) Komisija opravlja zdravstvene preglede v sestavi
treh članov, ki jih za posamezen pregled določi predsednik komisije. Predsednik
komisije lahko povabi k sodelovanju pri zdravstvenem pregledu zdravnika
specialista druge specialnosti ali psihologa, ki pri prvem zdravstvenem
pregledu nista sodelovala, ter strokovnjaka za vožnjo iz organizacije iz
14. člena tega pravilnika.
6. CENE ZDRAVSTVENIH PREGLEDOV
18. člen
(merila za oblikovanje cene zdravstvenih pregledov)
(1) Cena zdravstvenega pregleda se določi na podlagi:
-       
števila točk, določenih za posamezen zdravstveni pregled in
-       
vrednosti točke, ki je enaka vrednosti točke, ki jo za izvajanje
dejavnosti na področju medicine dela, prometa in športa določi Zavod za
zdravstveno zavarovanje Slovenije, ki je objavljena na njegovi spletni strani.
(2) Število točk posameznega zdravstvenega pregleda
znaša:
-       
za zdravstveni pregled iz prvega odstavka 3. člena tega pravilnika
za kandidate za voznike in za voznike iz prve skupine največ 15 točk,
-       
za zdravstveni pregled iz prvega odstavka 3. člena tega pravilnika
za kandidate za voznike in za voznike iz druge skupine največ 21 točk,
-       
za zdravstveni pregled iz drugega odstavka 3. člena tega pravilnika
za voznike iz prve skupine največ 11 točk,
-       
za pregled s svetovanjem iz 5. člena tega pravilnika za voznike iz
prve in druge skupine največ 15 točk,
-       
za kontrolni zdravstveni pregled iz prvega odstavka 6. člena tega
pravilnika za voznike iz prve skupine največ 18 točk,
-       
za kontrolni zdravstveni pregled iz prvega odstavka 6. člena tega
pravilnika za voznike iz druge skupine največ 21 točk.
(3) Ne glede na določbe prejšnjega odstavka se, kadar se
opravijo dodatne diagnostične preiskave in dodatni zdravstveni pregledi iz
drugega odstavka 4. člena tega pravilnika in drugega odstavka
6. člena tega pravilnika, ti točkujejo in obračunajo v skladu z Enotnim
seznamom storitev, ki ga uporablja Zavod za zdravstveno zavarovanje Slovenije
pri določitvi cen za posamezne zdravstvene storitve.
(4) V primeru obračuna zdravstvenega pregleda na način
iz prejšnjega odstavka izvajalec zdravstvene dejavnosti oziroma pooblaščeni
izvajalec zdravstvene dejavnosti v zdravstveni dokumentaciji pisno obrazloži
vzrok opravljenih dodatnih zdravstvenih pregledov oziroma preiskav.
7. POSEBNA DOLOČBA
19. člen
(poklicni vozniki)
Vozniki iz prve skupine, ki opravljajo vožnjo kot glavni
poklic, morajo poleg pogojev določenih v predpisu, ki ureja preventivne
zdravstvene preglede delavcev, izpolnjevati tudi zdravstvene pogoje, ki so
določeni za voznike druge skupine po tem pravilniku.

Priloga
1: Merila za ugotavljanje telesne in duševne zmožnosti za kandidate za voznike
in voznike
Priloga
2: IZJAVA o zdravstvenem stanju kandidata/-ke za voznika/-co in voznika/-ce
Priloga
3: Izvajalec oziroma pooblaščeni izvajalec zdravstvene dejavnosti
Priloga
4: Zdravniško potrdilo
Priloga
5: ZDRAVNIŠKO SPRIČEVALO posebne zdravstvene komisije o telesni in duševni
zmožnosti kandidata za voznika in voznika motornega vozila
Priloga 6: (črtana)
Priloga
7: Vprašalnik za presejanje sindroma obstruktivne apneje v spanju

Pravilnik o zdravstvenih pogojih voznikov
motornih vozil (Uradni list RS, št. 14/18) vsebuje naslednjo prehodno in
končno določbo:
»8. PREHODNA IN KONČNA DOLOČBA
20. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o zdravstvenih pogojih voznikov motornih vozil (Uradni list RS,
št. 47/11, 67/14, 12/16 in 85/16 – ZVoz-1).
21. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembah in dopolnitvi
Pravilnika o zdravstvenih pogojih voznikov motornih vozil (Uradni list RS, št. 17/22) vsebuje naslednji prehodni in
končno določbo:
»PREHODNI IN KONČNA DOLOČBA
9. člen
(pooblaščeni izvajalci zdravstvene dejavnosti)
(1) Izvajalci zdravstvene dejavnosti, ki so na dan uveljavitve
tega pravilnika določeni za pooblaščene izvajalce zdravstvene dejavnosti v
skladu s 13. členom Pravilnika o zdravstvenih pogojih voznikov motornih vozil
(Uradni list RS, št. 14/18), lahko opravljajo kontrolne zdravstvene preglede do
poteka petletnega obdobja, za katerega so bili določeni.
(2) Ne glede na prejšnji odstavek minister v skladu s
spremenjenim četrtim odstavkom 13. člena pravilnika, na podlagi javnega poziva,
pooblasti še enega izvajalca zdravstvene dejavnosti, ki opravlja dejavnost medicine
dela, prometa in športa, za opravljanje kontrolnih zdravstvenih pregledov
voznikov motornih vozil in zdravstvenih pregledov kandidatov za voznike, ki jim
je bilo izrečeno prenehanje veljavnosti vozniškega dovoljenja, za geografsko
območje, ki ga pokriva Območna enota Ljubljana Zavoda za zdravstveno
zavarovanje Slovenije.
10. člen
(imenovanje komisije)
Minister imenuje komisijo iz spremenjenega prvega odstavka
17. člena pravilnika najpozneje v 60 dneh od uveljavitve tega pravilnika. Z
dnem imenovanja nove komisije preneha delovati dotedanja komisija.
11. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.