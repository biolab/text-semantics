1. člen
Ta uredba določa odsek reke Krke, na katerem je dovoljena
uporaba plovil na motorni pogon, vrsto njihovih motorjev in omejitve pri
njihovi plovbi.
2. člen
Izrazi, uporabljeni v tej uredbi, imajo naslednji pomen: 
1.     
»efektivna moč motorja« je moč, ki je izražena v kW in izmerjena v
skladu s predpisi, ki urejajo ugotavljanje skladnosti motorjev z zahtevami o
emisijah snovi ali hrupa v okolje; 
2.     
»koordinate« so gorvodne in dolvodne koordinatne točke dela vodnega
telesa površinske vode, prevzete iz državnega koordinatnega sistema (v
Gauss-Krügerjevi projekciji) in odčitane v temeljnih topografskih načrtih
Republike Slovenije v merilu 1:5000; 
3.     
»motor z notranjim zgorevanjem« je motor na kompresijski vžig, ki deluje
po načelu samovžiga zaradi kompresije mešanice zraka in goriva, ali motor na
prisilni vžig, ki deluje po načelu prisilnega vžiga z električno iskro; 
4.     
»uporaba plovil na motorni pogon« je vsaka uporaba teh plovil zaradi
prevoza tovora in potnikov, vožnja s temi plovili zaradi lova, ribištva,
rekreacije ali izvajanja drugih dejavnosti ter vsako zadrževanje teh plovil na
odseku vodnega telesa površinske vode, vodnemu zemljišču, priobalnemu zemljišču
ali vodnih objektih, ne glede na to ali gre za grajeno vodno javno dobro ali
ne, zaradi izdelave, vzdrževanja, skladiščenja teh plovil ali drugih razlogov.
3. člen
(1) Plovba s plovili na motorni pogon je dovoljena na
naslednjih dveh območjih vodnega telesa površinske vode z oznako SI18VT77 Krka
Soteska – Otočec: 
-       
od Drske (s koordinatama: x=512119,00 in y=72996,86) do Bršljinskega
potoka (s koordinatama: x=512245,83 in y=73945,09) od 1. maja do 1. oktobra in 
-       
od Bršljinskega potoka (s koordinatama: x=512245,83 in y=73945,09) do
Seidlovega jezu (s koordinatama x=513696,13 in y=73453,81) vse leto. 
(2) Plovba s plovili na motorni pogon je dovoljena samo za
javni prevoz oseb.
3.a člen
Ne glede na določbe prvega odstavka prejšnjega člena, je
plovba s plovili na motorni pogon od Drske (s koordinatama: x=512119,00 in
y=72996,86) do Bršljinskega potoka (s koordinatama: x=512245,83 in y=73945,09)
dovoljena tudi med 1. oktobrom in 1. majem, če se izvaja na čim bolj tih način
in do trikrat mesečno, o čemer izvajalec plovbe vodi evidenco in jo tri leta
hrani v svojem arhivu.
4. člen
Plovba je s plovili na motorni pogon na odseku iz prejšnjega
člena dovoljena le, če: 
-       
plovilo poganja motor na elektriko ali štiritaktni, izvenkrmni motor z
notranjim zgorevanjem, katerega efektivna moč ne presega 55 kW, 
-       
je motor zavarovan pred izlitjem, 
-       
višina plovila ne presega 2,5 m, 
-       
nima ugreza večjega od 60 cm, 
-       
lastnik ali upravljavec plovila, ki ga poganja motor z notranjim
zgorevanjem, izkaže, da pogonski motor plovila izhaja iz proizvodnje, ki
ustreza bistvenim zahtevam v zvezi z emisijami izpušnih plinov pogonskih
motorjev in v zvezi z emisijami hrupa pogonskih motorjev iz poglavja B) in C)
Priloge 1 Pravilnika o rekreacijskih plovilih (Uradni list RS, št. 42/05) in je
plovilo vpisano v vpisnik čolnov.
5. člen
(1) Na odseku Krke pri izlivu Bršljinskega potoka mora
plovilo pluti ob desnem bregu reke. 
(2) Na odseku Krke pri izlivu potoka Težke vode mora plovilo
pluti ob levem bregu reke. 
(3) Plovilo ne sme pluti s hitrostjo, večjo od 8 km/h.
6. člen
S to uredbo določeni odsek, obdobje dovoljene plovbe, pogoji
plovbe ter zahteve glede vrste in tipa plovil na motorni pogon se lahko
spremenijo ali omejijo, če se iz pregleda stanja v naravi po uveljavitvi te
uredbe ugotovi, da se je število prezimujočih vrst ptic bistveno zmanjšalo ali
so opazni negativni trendi na drstišču.
7. člen
Organ Mestne občine Novo mesto, pristojen za izvajanje
predpisa, ki ureja plovni režim po celinskih vodah, mora na zahtevo organa,
pristojnega za inšpekcijski nadzor po tej uredbi, posredovati imena in naslove
lastnikov plovil na motorni pogon, ki so pridobili dovoljenja za plovbo po Krki
ter podatke o njihovih plovilih.
8. člen
Inšpekcijski nadzor nad izvajanjem te uredbe opravljajo
inšpektorji, pristojni za vode.
9. člen
(1) Z globo od 1.000.000 tolarjev do 10.000.000 tolarjev se
kaznuje za prekršek pravna oseba in samostojni podjetnik posameznik, ki na
odseku reke Krke iz prvega odstavka 3. člena te uredbe uporablja plovilo na
motorni pogon v nasprotju z določbami te uredbe (3., 4. in 5. člen). 
(2) Z globo od 30.000 tolarjev do 150.000 tolarjev se kaznuje
za prekršek tudi odgovorna oseba pravne osebe in odgovorna oseba samostojnega
podjetnika, ki stori prekršek iz prejšnjega odstavka. 
(3) Z globo od 50.000 tolarjev do 300.000 tolarjev se kaznuje
za prekršek fizična oseba, ki stori prekršek iz prvega odstavka tega člena.

Uredba o uporabi plovil na motorni pogon na
odseku reke Krke skozi Novo mesto (Uradni list RS, št. 40/06) vsebuje naslednjo končno določbo:
»KONČNA DOLOČBA
10. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o dopolnitvi Uredbe o uporabi plovil na
motorni pogon na odseku reke Krke skozi Novo mesto (Uradni list RS, št. 6/14) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Določitev časa, v katerem je dovoljena plovba na odseku iz
3.a člena uredbe, velja za triletno obdobje od dneva začetka veljavnosti te
uredbe. V tem obdobju se izvaja monitoring prezimujočih ptic in drstišč vsaj
enkrat mesečno od oktobra do februarja. Finančna sredstva tega monitoringa
zagotovi Mestna občina Novo mesto.
3. člen
Ta uredba začne veljati petnajsti dan po objavi v Uradnem
listu Republike Slovenije.«.