1 UVOD
Nacionalni gozdni program (NGP) je temeljni strateški
dokument, namenjen določitvi nacionalne politike trajnostnega razvoja
gospodarjenja z gozdovi. Glavna načela NGP so usmerjena v ohranitev gozda ter
zagotavljanje večnamenske vloge, ki vključuje okoljski, socialni in gospodarski
vidik. Na podlagi sedanjega stanja ter postavljenih ciljev vsebuje dolgoročno
vizijo gospodarjenja, ki poleg razvojnih usmeritev ožjega gozdarskega sektorja
opredeljuje povezave tudi s področja varstva okolja in ohranjanja narave,
gospodarskih sektorjev, povezanih s predelavo lesa ter z vsemi drugimi, ki so
interesno povezani z gozdom in gozdnim prostorom. 
Nacionalni gozdni program pomeni tudi izvajanje Okoljskega
akcijskega programa na nacionalni ravni, ki opredeljuje štiri prednostne
naloge: podnebne spremembe, naravo in biotsko raznovrstnost, okolje in zdravje
ter kakovost življenja, naravne vire in odpadke. Evropska tematska strategija
trajnostne rabe in upravljanja naravnih virov prav tako predstavlja izhodišče
za Nacionalni gozdni program, ki temelji na regionalnih značilnostih in
ekosistemskem pristopu. 
Gozd je v Republiki Sloveniji simbol prepoznavnosti države in
odraz njenega odnosa do trajnostnega razvoja, s katerim se poskuša zagotoviti
trajno in optimalno delovanje gozda kot ekosistema, življenjskih združb rastlin
in živali in njihovih življenjskih prostorov ter trajnostna raba in upravljanje
vira. 
Razumevanje naravnega razvoja gozda in uporaba njegovih
zakonitosti pri gospodarjenju je osnova za ohranitev gozda in za njegov uspešni
razvoj tudi v prihodnosti, ko se bodo pritiski nanj povečevali. Gozd je v
Republiki Sloveniji izrednega okoljskega, ekosistemskega, biotskega,
kulturnega, zgodovinskega, asociativnega, krajinskega in zdravstvenega pomena,
zato je razumljivo in nujno, da država to bogastvo varuje. 
Ne gre samo za lesno bogastvo, za naravni vir, ki ga moramo
trajnostno upravljati, ampak tudi za izredno bogastvo biotske raznovrstnosti in
naravnih vrednot, ki so osnova za ekološko ravnotežje v naravi, za ekosistem,
ki prispeva k ohranjanju dobrega stanja nadzemnih in podzemnih voda, ohranjanju
kvalitetnih virov pitne vode, ohranjanju zdravja prebivalcev in ohranjanju
kulturne dediščine. 
Neprecenljiv je prispevek gozda k ugodnemu stanju okolja.
Gozd v Republiki Sloveniji je, v nasprotju z gozdom v nekaterih drugih
evropskih državah, med najpomembnejšimi ekosistemi, ki prispevajo k stabilnosti
razmerja med antropogenim in naravnim okoljem v Republiki Sloveniji, in
bistveno prispeva k okoljski zavesti. 
S slabšanjem stabilnosti gozda se neposredno povečuje tudi
nestabilnost v okolju, življenje za človeka, rastline in živali postaja manj
pestro in prijazno ter ima negativne učinke na mnogih področjih. Zagotavljanje
stabilnosti gozda in načrtovano usmerjanje njegovega razvoja je in mora ostati
pomembna sestavina dolgoročnih ciljev Republike Slovenije. 
Les je najpomembnejša obnovljiva surovina v naši državi.
Čeprav so splošne koristi gozda pomembnejše, pa tudi njegov gospodarski pomen
ni zanemarljiv. V prihodnosti bomo v slovenskem gozdu lahko posekali več ter
hkrati zagotavljali njegovo trajno ohranitev in razvoj. Tradicija in znanje v
našem gozdarstvu in lesni industriji lahko pomembno prispevata k oplemenitenju
lesa iz našega gozda in trajno prispevata svoj delež k dodani vrednosti,
ustvarjeni v državi. Gozd pomembno prispeva k socialni varnosti in kakovosti
življenjske ravni podeželskega prebivalstva.
2 RAZLOGI ZA PRIPRAVO NACIONALNEGA GOZDNEGA PROGRAMA
Osnovni razlog oziroma namen Nacionalnega gozdnega programa
je usklajevanje z drugimi nacionalnimi politikami in mednarodnimi zavezami ter
s tem podati prispevek pomembnega segmenta strategije trajnostnega razvoja v
državi. Pričakovanja celotne družbe in lastnikov gozdov naraščajo, zato postaja
usklajevanje mnogonamenske rabe gozda vedno občutljivejše. 
Pripravo Nacionalnega gozdnega programa nam narekuje razvoj
dogodkov tako v domačem kot v mednarodnem okolju. 
Med razlogi znotraj Republike Slovenije so najpomembnejši
naslednji: 
-       
uresničenje številnih nalog iz dosedanjega Programa razvoja gozdov v
Republiki Sloveniji in pojav novih aktualnih nalog; 
-       
vključitev Republike Slovenije v Evropsko unijo s prilagoditvami
zakonodaje; 
-       
spremembe zakonodaje na področju varstva okolja in ohranjanja narave; 
-       
razvoj družbe in temu ustrezno tudi predpisov na področju pravic in
obveznosti, ki izhajajo iz lastnine ter participacije javnosti pri upravljanju
z dobrinami javnega pomena. 
Najpomembnejši mednarodni razlogi pa so naslednji: 
-       
z resolucijo št. 1 Ministrske konference o varstvu gozdov v Evropi, ki
je bila leta 2003 na Dunaju, je Nacionalni gozdni program opredeljen kot širok
proces odločanja vseh zainteresiranih partnerjev na področju gozdarskih politik
in strateških dokumentov, ki obravnavajo gozdove; 
-       
Nacionalnim gozdnim programom zagotavljamo uresničevanje zavez
trajnostnega gospodarjenja in okoljskega pomena gozdov, ki jih je Republika
Slovenija sprejela na globalni in regionalni ravni. 
2.1 Pravna podlaga 
Temeljna pravna podlaga za izdelavo Nacionalnega gozdnega
programa sta Zakon o gozdovih ter Zakon o divjadi in lovstvu. 
Zakon o gozdovih določa, da se z Nacionalnim gozdnim
programom določijo nacionalna politika sonaravnega gospodarjenja z gozdovi,
usmeritve za ohranitev in razvoj gozdov v Republiki Sloveniji ter pogoji za
njihovo izkoriščanje oziroma večnamensko rabo. 
Zakon o divjadi in lovstvu določa, da je Program upravljanja
z divjadjo sestavni del Programa razvoja gozdov (Nacionalnega gozdnega
programa), da se z njim določa strategija za usmerjanje razvoja populacij
divjadi in ukrepanje v njihovem življenjskem okolju ter da je trajna podlaga za
načrtovanje v lovskoupravljavskih območjih. 
V nadaljevanju so navedeni tudi drugi zakoni in strateški
dokumenti, ki vplivajo na vsebino Nacionalnega gozdnega programa, to so: 
-       
Zakon o gozdnem reprodukcijskem materialu (Uradni list RS, št. 58/02,
85/02 - popravek, 45/04 - ZdZPKG), 
-       
Zakon o ohranjanju narave (Uradni list RS, št. 22/03 - uradno prečiščeno
besedilo), 
-       
Zakon o prostorskem načrtovanju (Uradni list RS, št. 33/07), 
-       
Zakon o graditvi objektov (Uradni list RS, št. 110/02, 97/03 - odločba
US, št. U-I-152/00-23, 41/04 - ZVO-1, 45/04, 47/04, 62/04 - odločba US, št.
U-I-1/03-15, 92/05 - ZJC-B, 93/05 - ZVMS, 111/05 - odločba US, št.
U-I-150-04-19, 120/06 - odločba US, št. U-I-286/04-46), 
-       
Zakon o varstvu okolja (Uradni list RS, št. 41/04, 17/06, 20/06, 28/06 -
sklep US, št. U-I-51/06-5, 49/06 - ZMetD, 66/06 - odločba US, št. U-I-51/06-10,
112/06 - odločba US, št. U-I-40/06-10), 
-       
Zakon o evidentiranju nepremičnin (Uradni list RS, št. 47/06), 
-       
Zakon o zdravstvenem varstvu rastlin (Uradni list RS, št. 45/01, 45/04 -
ZdZPKG, 86/04, 61/06 - ZDru-1), 
-       
Zakon o varstvu kulturne dediščine (Uradni list RS, št. 7/99, 110/02 -
ZGO-1, 126/03 - ZVPOPKD). 
Strateški dokumenti: 
EU: 
-       
Šesti okoljski akcijski program Skupnosti (sklep št. 1600/2002/ES
Evropskega Parlamenta in Sveta, 22. julij 2002), 
-       
EU-tematska strategija rabe naravnih virov (2006/2210(INI)). 
Nacionalni: 
-       
Nacionalni program varstva okolja (Resolucija o nacionalnem programu
varstva okolja 2005-2012, Uradni list RS, št. 2/06), 
-       
Strategija prostorskega razvoja Slovenije (Odlok o strategiji
prostorskega razvoja Slovenije, Uradni list RS, št. 76/04), 
-       
Nacionalni program za kulturo (Resolucija o nacionalnem programu za
kulturo, Uradni list RS, št. 28/04), 
-       
Strategija ohranjanja biotske raznovrstnosti v Sloveniji (Sklep Vlade RS
št. 354-16/2001-1, 20. 12. 2001), 
-       
Operativni program doseganja nacionalnih zgornjih mej emisij onesnaževal
zunanjega zraka (Sklep Vlade RS št. 35405-4/2006/5, 4. 1. 2007), 
-       
Operativni program zmanjševanja emisij toplogrednih plinov do leta 2012
(Sklep Vlade RS št. 35405-3/2006, 20. 12. 2006). 
2.2 Mednarodna izhodišča 
Najpomembnejši mednarodni dokumenti, ki so bili upoštevani
pri izdelavi Nacionalnega gozdnega programa, so: 
-       
Konferenca Združenih narodov o okolju in razvoju (UNCED, Rio de Janeiro,
junij 1992), 
-       
Okvirna konvencija Združenih narodov o spremembi podnebja (Zakon o
ratifikaciji Okvirne konvencije Združenih narodov o spremembi podnebja, Uradni
list RS, št. 59/95), 
-       
Konvencija o biološki raznovrstnosti (Zakon o ratifikaciji Konvencije o
biološki raznovrstnosti, Uradni list RS, št. 30/96), 
-       
resolucije Ministrske konference o varstvu gozdov v Evropi (MCPFE) -
Strasbourg 1990, Helsinki 1993, Lizbona 1998, Dunaj 2003, 
-       
Kjotski protokol (Zakon o ratifikaciji Kjotskega protokola k Okvirni
konvenciji Združenih narodov o spremembi podnebja, Uradni list RS, št. 60/02), 
-       
Gozdarska strategija EU (UL C 56, 26. 2. 1999), 
-       
Akcijski načrt za EU za gozdove (COM(2006) 302 konč.), 
-       
zakonodaja EU: 
-      
Direktiva o ohranjanju prostoživečih ptic (UL L 103, 25. 4. 1979), 
-      
Direktiva o ohranjanju naravnih habitatov ter prostoživečih živalskih in
rastlinskih vrst (UL L 206, 22. 7. 1992), 
-      
Uredba Sveta in parlamenta EU 1698/05 za podporo razvoja podeželja iz
sklada EU za podporo razvoja podeželja.
3 PROCES PRIPRAVE NACIONALNEGA GOZDNEGA PROGRAMA
Nacionalni gozdni program temelji predvsem na dialogu,
usmerjenem v trajnostno gospodarjenje z gozdovi s številnimi deležniki. Da bi
ustvarili ugodno javnopolitično, zakonodajno in institucionalno okolje, ki
omogoča skladno rabo, varovanje in ohranjanje gozdov, smo pri nastajanju
Nacionalnega gozdnega programa dosegli partnerstvo in sodelovanje pri
postavljanju ciljev in prioritet. Dunajska resolucija št. 1 določa, da se
»države podpisnice in Evropska skupnost zavezujejo za redno komuniciranje med
gozdarskimi in drugimi ustreznimi področji zaradi boljše izmenjave informacij
in posvetovanja«. To moramo razumeti kot nujnost, da Nacionalni gozdni program
ne nastaja v ozkih gozdarskih strokovnih krogih, ampak v sodelovanju z drugimi
sektorji, povezanimi z gozdom in lesom. Obenem je izdelava Nacionalnega
gozdnega programa priložnost, da široko slovensko javnost učinkovito obvestimo
o pomenu gozdov in gozdarstva. Izvedbo medsektorskega sodelovanja in vključitev
široke javnosti je treba načrtno organizirati. 
Ministrstvo za kmetijstvo, gozdarstvo in prehrano (MKGP), ki
je pobudnik priprave Nacionalnega gozdnega programa, je v letu 2005 imenovalo
delovno skupino za izdelavo Nacionalnega gozdnega programa. Skupina je bila
sestavljena iz 25 članov, predstavnikov različnih vladnih in nevladnih
organizacij, povezanih z gozdom in gozdarstvom. Do vključno februarja 2006 je
delovna skupina obravnavala posamezne vsebinske teme za pripravo Strategije
razvoja podeželja, predstavitev ocene Programa razvoja gozdov Republike
Slovenije iz leta 1996 ter določila vsebinske teme Nacionalnega gozdnega
programa in njihove nosilce. 
3.1 Komunikacijski načrt 
V februarju 2006 je MKGP oblikovalo delovno skupino za
izdelavo komunikacijskega načrta za Nacionalni gozdni program, ki jo
sestavljajo predstavniki MKGP, Gozdarskega inštituta Slovenije in Zavoda za
gozdove Slovenije. 
Z določitvijo delovne skupine je MKGP sklenilo, da je
izdelava in izvedba komunikacijskega načrta timsko delo. Naloge delovne skupine
so bile: 
-       
izdelava komunikacijskega načrta za Nacionalni gozdni program s
finančnim in terminskim planom, 
-       
izvedba obveščanja javnosti in popularizacije Nacionalnega gozdnega
programa, 
-       
organizacija participacijskega procesa, 
-       
nadzor nad moderatorsko izvedbo participacijskega procesa, 
-       
poročilo o izvedbi komunikacijskega načrta za Nacionalni gozdni program.
3.2 Izvedba participacije 
Zveza gozdarskih društev Slovenije je v sklopu priprave Nacionalnega
gozdnega programa izvedla pet delavnic v času od 11. do 23. maja 2006.
Delavnice so bile organizirane po posameznih vsebinskih sklopih, ki jih je
predhodno določila delovna skupina. Za vsak vsebinski sklop je bil določen
nosilec, ki je z izvedbo participacijskega procesa poskušal opredeliti stanje,
trende in razvojne perspektive. 
Preglednica
1: Vsebinski sklopi


Vsebinski sklop

Datum

Število udeležencev


okoljski vidik 

11. 5. 2006

34


gospodarski vidik 

15. 5. 2006

45


družbeni vidik 

16. 5. 2006

25


izobraževanje, usposabljanje in raziskave 

18. 5. 2006

26


trajnostno gozdarstvo 

23. 5. 2006

61


Skupaj 

 

191


V okviru komunikacijskega načrta so
bili v participacijski proces pri izdelavi Nacionalnega gozdnega programa
povabljeni organizacije in ustanove ter mediji in najširša slovenska javnost.
Glavne interesne skupine so bile določene po naslednjih skupinah: 
-       
vladne in druge državne organizacije, 
-       
politične stranke (zlasti ekološki forumi političnih strank), 
-       
zbornice in gospodarske družbe (gozdna gospodarstva, gozdarske zadruge,
Gospodarska zbornica Slovenije, Kmetijsko gozdarska zbornica Slovenije), 
-       
nevladne organizacije, 
-       
posamezniki (ugledni znanstveniki in kulturni delavci, posamezni
lastniki velike gozdne posesti). 
Da bi se vključila najširša javnost, so bili poleg delavnic
organizirani tudi območni forumi v vseh 14 gozdnogospodarskih območjih. Območne
forume je organizirala Zveza gozdarskih društev, izvedba pa je potekala v
sodelovanju Zavoda za gozdove Slovenije ter Ministrstva za kmetijstvo,
gozdarstvo in prehrano. Vabljeni so bili različne lokalne interesne skupnosti
in predstavniki lokalnih oblasti, vseh 14 forumov se je skupaj udeležilo 491
udeležencev. Aktualne informacije o poteku procesa priprave Nacionalnega
gozdnega programa so bile objavljene tudi na spletnih straneh Ministrstva za
kmetijstvo, gozdarstvo in prehrano, kjer so lahko posamezniki ves čas
posredovali svoje pripombe in predloge.
4 VIZIJA IN TEMELJNI CILJI NACIONALNEGA GOZDNEGA PROGRAMA
Vizija 
-       
Trajnostni razvoj gozdov kot ekosistemov v smislu njihove biotske
raznovrstnosti ter vseh njihovih ekoloških, proizvodnih in socialnih funkcij
zagotavljati s sonaravnim in večnamenskim gospodarjenjem. 
-       
Trajni prispevek gozdov h gospodarskemu razvoju družbe, še posebno
podeželja, s pridobivanjem in rabo gozdnih dobrin, ki bosta prilagojena njihovi
trajni obnovljivosti. 
-       
Trajni prispevek gozdov k zdravemu življenjskemu okolju in socialnemu
razvoju družbe. 
Slogan 
Gozdovi za prihodnost. 
Temeljni
cilji Nacionalnega gozdnega programa 
-       
Trajnostni razvoj gozda kot ekosistema v smislu njegove biotske
raznovrstnosti ter vseh njegovih ekoloških, gospodarskih in socialnih funkcij. 
-       
Ohranitev in razvoj populacij prostoživečih živali in njihovega okolja. 
-       
Trajnostna raba vseh materialnih danosti gozda za lastnika, razvoj
podeželja in vso družbo. 
-       
Trajnostno upravljanje z divjadjo. 
-       
Učinkovit sistem komuniciranja z lastniki gozdov in javnostmi, ki
zagotavlja uspešno usmerjanje razvoja gozdov. 
-       
Ugodno javnopolitično, zakonodajno in institucionalno okolje, ki bo
podprlo trajnostno gospodarjenje z gozdovi in njihovo večnamensko rabo.
5 SLOVENSKI GOZD IN TRAJNOSTNO GOZDARSTVO
5.1 Stanje gozdov 
Gospodarjenje z gozdovi v Republiki Sloveniji se je izvajalo
in se izvaja na načelih trajnosti, sonaravnosti, večnamenskosti gozdov ter
načrtnosti dela z njimi, ki zagotavljajo trajno ohranjanje gozdov in vseh
njegovih funkcij. Pridobivanje lesa in drugih gozdnih dobrin ter raba gozda
morata biti skladna s potenciali in kapacitetami gozdov, ki jih določa naravni
razvoj gozdnih združb. Temu so prilagojeni gozdnogojitveni ukrepi, ki
zagotavljajo ohranjanje naravne sestave gozdnih življenjskih združb in njihovo
biotsko raznovrstnost ter krepijo vsestransko odpornost gozdov in njihovo
sposobnost uresničevanja proizvodnih, ekoloških in socialnih funkcij gozdov. 
Sonaravno gospodarjenje z gozdovi, pri razvoju katerega ima
Republika Slovenija vlogo enega od pionirjev, je ena redkih dejavnosti, ki
organsko povezuje gospodarsko dejavnost z ohranjanjem narave. Tako gospodarjenje
z gozdovi je strokovno zahtevno, zato morajo biti vsi ukrepi v gozdovih skrbno
načrtovani. S sistemom prostorskega načrtovanja, v katerem se določa namenska
raba zemljišč, so gozdovi vključeni v prostorske načrte na nacionalni in
lokalni ravni. Za upravljanje z gozdovi kot naravnim virom je razvit sistem
gozdnogospodarskega načrtovanja. 
Površina gozdov se v Republiki Sloveniji že 130 let nenehno
povečuje. Trend spreminjanja pa ni enak v vsej Republiki Sloveniji. Površina
gozdov se povečuje tam, kjer je gozdov z vidika krajinske pestrosti že zdaj
veliko, na drugi strani pa se v predelih z intenzivnim kmetijstvom in
primestnih predelih srečujemo s hudimi pritiski na gozdni prostor, ki postopno,
kljub prizadevanjem po ohranjanju gozdov, vodijo h krčenju že tako pičlih
gozdnih ostankov. 
Preglednica
2: Spreminjanje površine gozdov v Republiki Sloveniji v obdobju 1875-2005


Leto 

1875 

1947 

1961 

1970 

1980 

1990 

2002 

2005 


Površina gozdov (v 000 ha) 

737 

879 

961 

1026 

1045 

1072 

1202 

1217 


Gozdnatost (v %) 

36,4 

43,4 

47,4 

50,6 

51,5 

52,9 

59,3 

59,8 


Vir: Program razvoja gozdov v Sloveniji, evidenca
dejanske rabe zemljišč 
Lesna zaloga in prirastek slovenskih gozdov naraščata že več
kot 50 let. Povprečna lesna zaloga vseh gozdov presega 257 m³/ha, v
gospodarskih gozdovih (večnamenskih gozdovih in gozdovih s posebnim namenom, v
katerih so gozdnogospodarski ukrepi dovoljeni) pa dosega že 280 m³/ha. Z
načrtnim gospodarjenjem z gozdovi smo se približali optimalni povprečni lesni
zalogi, ki znaša 320-330 m³/ha, za njeno doseganje pa bo treba še naprej zmerno
in selektivno akumulirati prirastek. 
Preglednica
3: Gibanje lesne zaloge in letnega prirastka lesa v gozdovih v obdobju
1947-2005
Vir: Program razvoja gozdov v Republiki Sloveniji,
gozdnogospodarski načrti 
Lastniška struktura gozdov je naslednja (podatki iz
gozdnogospodarskih načrtov območij za obdobje 2001-2010): zasebni gozdovi
fizičnih oseb - 71 odstotkov, zasebni gozdovi pravnih oseb - 1 odstotek,
državni gozdovi - 26 odstotkov in občinski gozdovi - 2 odstotka. Pričakuje se,
da bo po končani denacionalizaciji v državni lasti ostalo le še okrog 20
odstotkov gozdov, kar Republiko Slovenijo uvršča med evropske države z
najnižjim deležem državnih gozdov. 
Zasebna gozdna posest je v povprečju majhna, znaša le 2,6 ha,
praviloma je razdeljena še v več prostorsko ločenih parcel. Velikost posesti se
v procesu dedovanja še zmanjšuje. To otežuje gospodarjenje z zasebnimi gozdovi
in zmanjšuje interes lastnikov za gospodarjenje z gozdovi. V gozdovih drobne
posesti pogosto prihaja do izostanka nege mlajših razvojnih faz ter s tem
vzgoje stabilnega in kakovostnega gozda. 
Proizvodna sposobnost gozdnih rastišč še ni dovolj
izkoriščena, lesna zaloga gozdov je še vedno za približno 15 odstotkov nižja od
optimalne. V zasebnih gozdovih je v povprečju posekano le 60 odstotkov lesa, ki
ga je po gozdnogospodarskih načrtih možno posekati. Do tega odstopanja prihaja
tudi zaradi previsokih stroškov gospodarjenja z gozdovi, ki so predvsem
rezultat nizke gostote gozdnih prometnic, visokih stroškov sečnje in spravila
zaradi razdrobljene gozdne posesti ter dolgotrajne stagnacije cen gozdnih
lesnih sortimentov. 
Ohranjenost gozdov je dobra; gozdovi so ohranjeni tako glede
njihove vegetacije kot tudi glede njihovega živalskega sveta. Dobro ohranjenost
in večfunkcionalnost gozdov potrjuje tudi dejstvo, da predstavljajo gozdovi
velik delež od 35,5 odstotka slovenskega ozemlja, vključenega v evropsko
ekološko omrežje Natura 2000. V Republiki Sloveniji je 11 gozdnih habitatnih tipov
s seznama evropskih ogroženih habitatnih tipov, določenih po direktivi o
habitatih, v ugodnem stanju in že dosegajo cilje po direktivi o habitatih.
Pomembno je, da se ti prioritetni cilji Evropske unije na področju narave še
nadalje upoštevajo pri vseh ukrepih, ki izhajajo iz Nacionalnega gozdnega
programa. 
Gozdovi, ki so izjemno pomembni za varovanje zemljišč pred
usadi, izpiranjem in krušenjem, gozdovi na strmih obronkih ali bregovih voda,
gozdovi, ki so izpostavljeni vetru in ki v hudourniških območjih zadržujejo
prenaglo odtekanje voda, gozdovi blizu zgornje gozdne meje in na zelo strmih
pobočjih ter v nekaterih območjih z izjemno poudarjeno biotopsko funkcijo ter
pomembni ostanki gozdov v kmetijski krajini so opredeljeni kot varovalni
gozdovi (100.750 ha). Ti varujejo in ohranjajo ekološko ravnovesje tam, kjer je
še posebej občutljivo in ogroženo. V varovalnih gozdovih je gospodarjenje
usmerjeno h krepitvi njihove varovalne oziroma biotopske funkcije. 
V Republiki Sloveniji je 9.630 ha gozdov razglašenih za
gozdne rezervate, kjer so gozdovi prepuščeni naravnemu razvoju. Gozdni
rezervati prispevajo k povečanju biotske raznovrstnosti v gozdovih ter
omogočajo študij naravnega razvoja gozdov. 
Les kot pomemben obnovljiv naravni vir že od nekdaj prispeva
k razvoju industrije in vsega gospodarstva v Republiki Sloveniji, še posebej na
podeželju. Zato je za nadaljnji razvoj gospodarstva pomembna povezanost
gozdarstva in lesarstva z namenom zagotavljanja predelave lesa in dodane
vrednosti v domačem okolju. Ker je les energetsko najvarčnejša surovina, gozd
in trajno vgrajen les pa sta pomembna dejavnika za vezavo ogljika (ponor
ogljika), pomeni to tudi prispevek k smotrni rabi energije in čistemu okolju. 
H gospodarstvu, zlasti podeželja, pomembno prispeva tudi trajnostno
upravljanje z divjadjo, saj je lov v povezavi s turizmom pomemben vir dohodka
na podeželju. Lov kot oblika rekreacije pritegne goste, ki so ob lovu tudi
porabniki vrste drugih turističnih ponudb, divjačina pa pomeni popestritev
jedilnika in tudi turistične ponudbe. Divjad pritegne tudi druge turiste, ki jo
želijo le opazovati ali fotografirati. 
Zaradi zagotavljanja ekoloških in socialnih funkcij imajo
tudi zasebni gozdovi javni pomen, zato država zanje uveljavlja posebno pravno
ureditev (varstvo), financira javno gozdarsko službo in lastnikom gozdov tudi
prispeva k stroškom gospodarjenja z gozdovi. 
Kjer je posebej izražena potreba po krepitvi neproizvodnih
funkcij gozdov, zlasti v varovalnih gozdovih, v gozdovih s poudarjeno zaščitno
funkcijo (varovanje infrastrukturnih in drugih objektov), v primestnih gozdovih
in gozdovih blizu turističnih objektov, je nujno povečati delež javnih gozdov
(v lasti države, občin). 
V preglednici 4 so navedeni aktualni podatki o obsegu del v
gozdovih in proračunskih sredstvih za njihovo izvedbo. Možni posek in količine
potrebnih gozdnogojitvenih del so povzeti po gozdnogospodarskih načrtih
gozdnogospodarskih območij (GGO) za obdobje 2001-2010, porabljena sredstva
državnega proračuna in višina izplačanih subvencij na podlagi Enotnega
programskega dokumenta (polovico iz sredstev RS, polovico iz skladov EU) se
nanašajo na leto 2005. 
Preglednica
4: Obseg del v gozdovih in proračunska sredstva za njihovo izvedbo - po
podatkih gozdnogospodarskih načrtov gozdnogospodarskih območij za obdobje
2001-2010 in na podlagi porabe sredstev v letu 2005


Gozdnogojitveno delo

Količine (Načrtovano 2001–2010; letno)

Sredstva RS in EU (2005) SIT


možni posek 

4.101.056 m³ 

 


obnova gozdov s sadnjo 

671 ha 

 


priprava sestoja za naravno
  nasemenitev 

2.147 ha 

 


nega gozdov 

17.079 ha 

 


skupaj biološka vlaganja
  (gojenje, varstvo, habitati) 

 

433.750.920 


vzdrževanje gozdnih cest 

 

252.392.564 


gradnja in rekonstrukcija
  gozdnih cest 

 

6.634.432 


Vir: Gozdnogospodarski načrti gozdnogospodarskih
območij za obdobje 2001-2010 
Opomba: Porabljena sredstva državnega proračuna in
višina izplačanih subvencij na podlagi Enotnega programskega dokumenta
(polovica iz sredstev RS, polovica iz skladov EU) se nanašajo na leto 2005. 
5.2 Ocena razvojnih možnosti 
Gospodarjenje z gozdovi v Republiki Sloveniji temelji na
načelih trajnosti, sonaravnosti, večnamenskosti gozdov ter načrtnosti dela z
njimi. Usmerjanje razvoja gozdov, ki zagotavlja ohranitev in krepitev gozdnih
ekosistemov ter upoštevanje številnih funkcij gozdov, je strokovno zahtevno
delo, zato mora biti nujno načrtno in mora biti zaupano strokovno dobro
usposobljeni javni gozdarski službi. Ta mora v sodelovanju z lastniki gozdov
ter ob upoštevanju njihovih potreb in interesov določiti optimalne gozdnogospodarske
ukrepe. 
Razvojne možnosti se kažejo v nadaljnji krepitvi gozdov, da
bodo še naprej lahko opravljali številne funkcije. 
Z vidika zagotavljanja ekoloških funkcij pomeni navedeno
predvsem dosledno upoštevanje režimov v varovalnih gozdovih in gozdovih s
posebnim namenom, upoštevanje usmeritev za ohranjanje ugodnega stanja
habitatnih tipov, vrst in njihovih habitatov v območjih Natura 2000 in zunaj
njih ter upoštevanje ekoloških funkcij pri gospodarjenju z gozdovi v vseh
gospodarskih gozdovih. 
Trajnostnemu, sonaravnemu in večnamenskemu gospodarjenju z
gozdovi ustrezajo malopovršinski sistemi gospodarjenja, ki omogočajo prožno
prilagajanje gozdnogojitvenih ukrepov rastiščnim razmeram in naravnim razvojnim
težnjam gozdov. Pri tem je osnovna pozornost usmerjena k zagotavljanju naravne
vrstne strukture gozdnega drevja in naravni pestrosti vsega gozdnega
ekosistema. Gospodarska vrednost gozda se krepi z nego gozdnih sestojev, s
katero pospešujemo razvoj vitalnejšega in bolj kakovostnega drevja v celotnem
obdobju gozdnih sestojev. 
Z vidika zagotavljanja večjih gospodarskih učinkov od gozdov
je mogoče razvojne možnosti trajnostnega gospodarjenja z gozdovi izkoristiti
predvsem z nadaljnjim povečevanjem lesne zaloge in s tem tudi prirastka lesa,
optimiziranjem infrastrukture (omrežja gozdnih prometnic ipd.), načrtovanjem
možnega poseka, kot ga gozdovi ob potrebni akumulaciji prirastka lesa zmorejo,
ter realiziranjem sečenj, ki jih omogočajo gozdnogospodarski načrti. Razvojne
možnosti je treba izkoristiti tudi z aktivnejšim vključevanjem lastnikov gozdov
v procese načrtovanja razvoja gozdov, predvsem pa s strokovnim, načrtnim in
aktivnejšim spodbujanjem lastnikov gozdov za gospodarjenje. K povečanju
gospodarskih učinkov gozdov je mogoče prispevati tudi z večjo izrabo gozdov za
druge dejavnosti (lovstvo, čebelarstvo, nabiranje plodov in drugih materialnih
dobrin gozda, turizem in rekreacija idr.), posredno pa tudi z oplemenitenjem
oziroma nadaljnjo predelavo dobrin iz gozda. 
Na večini gozdnih rastišč v Republiki Sloveniji je mogoče
vzgojiti drevesa z zelo kakovostnim lesom. Ker je vzgoja kakovostnih dreves
dohodkovno daleč najdonosnejša in je mogoča ob sočasnem zagotavljanju drugih
funkcij gozdov, ima gospodarjenje z gozdovi pri nas za cilj kakovostno
proizvodnjo lesa, ki ga zaradi zagotavljanja sonaravnosti gozdov uresničujemo z
naravnim obnavljanjem gozdov, s potrebno nego v vseh razvojnih obdobjih gozdnih
sestojev ter z malopovršinskimi posegi v sestoje. 
Na področju socialnih funkcij gozdov in njihovih drugih
družbenih vidikov je mogoče razvojne možnosti izkoristiti z vsemi ukrepi, ki
ohranjajo in krepijo gozdni ekosistem in ekološko ravnotežje v krajini, ter z
vsemi ukrepi, s katerimi povečujemo gospodarske učinke gozdov. Z določenimi
specifičnimi ukrepi prispevamo na primer tudi k estetskim učinkom gozda in
krajine, k poučni funkciji gozda in k njegovi obrambni funkciji, ki jih prav
tako uvrščamo med socialne funkcije gozdov. 
5.3 Cilji, usmeritve in indikatorji za trajnostno
gospodarjenje z gozdovi 
Cilj 1:       Ekosistemski
pristop in trajnostni razvoj gozdov v smislu njihove biotske raznovrstnosti ter
vseh njihovih ekoloških, gospodarskih in socialnih funkcij. 
Usmeritev 1: Ohranjati in vzpostavljati je treba naravne
sestave gozdnih življenjskih združb, vključno z naravnemu razvoju povsem prepuščenimi
površinami gozda, ter ohranjati vodne in druge negozdne naravne ekosisteme v
gozdu. 
Usmeritev 2: Z gozdnogojitvenimi in gozdnovarstvenimi ukrepi
je treba krepiti vsestransko odpornost gozdov, kakovost drevja in sposobnost
gozdov za opravljanje funkcij. 
Usmeritev 3: Zmožnostim gozdov prilagoditi načrtovan možni
posek ter obseg sečenj in pridobivanja drugih gozdnih dobrin. 
Usmeritev 4: Večnamensko rabo gozda uskladiti z dejanskim
stanjem in funkcijami gozdov ter zagotoviti trajnostno delovanje gozdnega
ekosistema. 
Indikatorji: površina gozdov; lesna zaloga; prirastek
in posek; drevesna sestava; struktura gozdov po ohranjenosti; delež gozdov z
izdelanimi gozdnogospodarskimi načrti; površina gozdov, dostopnih za
rekreacijo; poškodovanost gozdov; stopnja negovanosti. 
Cilj 2:       Ohraniti
naravno okolje in ekološko ravnovesje v krajini. 
Usmeritev 1: Ohraniti primerno gozdnatost v vseh slovenskih
krajinah. 
Usmeritev 2: Preprečiti drobljenje gozdnih površin. 
Usmeritev 3: Ohranjati in osnovati skupine drevja, posamezna
drevesa, obvodno gozdno rastje, protivetrne pasove in omejke zunaj gozda. 
Usmeritev 4: Zagotoviti dovolj gozdov, prepuščenih povsem
naravnemu razvoju (gozdni rezervati, ekocelice). 
Indikatorji: površina gozdov v varovanih območjih;
površina gozdov v ekološko pomembnih območjih; struktura gozdov po
ohranjenosti; površina zavarovanih gozdov; krajinski vzorec.
6 OKOLJSKI VIDIK GOZDOV V REPUBLIKI SLOVENIJI
6.1 Stanje 
6.1.1 Gozdovi in ohranjanje narave 
Gozd je bogat z različnimi življenjskimi združbami, v njem
imajo številni organizmi svoj življenjski prostor - tudi v mrtvem lesu, v tleh,
v stoječih vodah in gozdnih potokih, v stenah, breznih in drugih posebnih
življenjskih okoljih, ki v gozdu povečujejo biotsko raznovrstnost. 
Velika biotska raznovrstnost slovenskih gozdov je posledica
zelo raznolikega podnebja, matične podlage in reliefa. Republika Slovenija leži
na stičišču submediteranskega in celinskega podnebja, na velikih nadmorskih
višinah pa obe prehajata v podnebje visokogorja. 
Med matičnimi kamninami prevladujejo karbonati, vendar so
dobro zastopane tudi zmerno kisle in ekstremno kisle matične podlage. Biotska
raznovrstnost na ekosistemski, vrstni in genski ravni je še posebej velika v
ohranjenih sonaravnih gozdovih, ki v Republiki Sloveniji prevladujejo.

Omrežje Natura 2000 zajema 35,5 odstotka ozemlja Republike
Slovenije. Kar 71 odstotkov površin območij tega omrežja pokriva gozd, 50
odstotkov vseh gozdov je uvrščenih v Naturo 2000 zaradi pomena posameznih
habitatnih tipov in vrst, ki so v evropskem merilu redki in ogroženi. Na teh
območjih je Republika Slovenija obvezana zagotavljati ugodno ohranitveno stanje
v 11 evropsko pomembnih gozdnih habitatnih tipih ter za gozdne rastline in
živali evropsko pomembnih vrst. 
Gozdovi so bogati z naravnimi vrednotami. V slovenskih
gozdovih je evidentiranih 8876 naravnih vrednot, njihovo strukturo po zvrsteh
prikazuje preglednica 5. 
Preglednica
5: Naravne vrednote v gozdovih Republike Slovenije po zvrsteh naravnih vrednot


Zvrsti naravnih
  vrednot 
v gozdovih
  Slovenije

Število


botanična

71


drevesna

530


ekosistemska

190


geološka

194


površinska
  geomorfološka

288


podzemeljska
  geomorfološka – jame

6339


hidrološka

178


oblikovana narava

10


zoološka

8


naravne vrednote – več
  zvrsti

1068


Skupaj

8876


Vir: Grafični sloj naravnih vrednot in jam po
Pravilniku o določitvi in varstvu naravnih vrednot (Uradni list RS, št. 70/06)
in območje gozda iz Dejanske rabe kmetijskih zemljišč 2005 (MKGP) 
Vrstna in populacijska pestrost avtohtonih prostoživečih
živali, pestrost njihovega genetskega fonda in njihovega življenjskega okolja
so izjemne vrednote in pomembno naravno bogastvo Republike Slovenije.
Prostoživeče živali so javna dobrina in last države, zato je ohranitev
avtohtonih vrst prostoživečih živali in njihovega naravnega okolja v nacionalnem
interesu. Pri tem sta populacija vsake vrste prostoživeče živali in njen
življenjski prostor neločljivo povezana, zato mora biti njuno obravnavanje
celovito. Posebna pozornost se namenja velikim zverem (medvedu, volku in risu),
ki so bile v preteklosti iztrebljene v večini evropskih držav. V Republiki
Sloveniji se je to zgodilo z risom, zato je bil ponovno naseljen. Danes je
Republika Slovenija ena redkih držav v Evropi, ki ohranja stabilne populacije
velikih zveri, tudi zaradi dejavnosti na področju spodbujanja sobivanja človeka
z velikim zvermi. S stalnim monitoringom ugotavljamo, da so populacije divjadi
in velikih zveri ter nekaterih drugih zavarovanih živalskih vrst v naši krajini
stabilne in vitalne. Upravljanje z njimi je mogoče le izjemoma na podlagi 16.
člena Direktive o habitatih, in temu je treba nameniti še več pozornosti. 
Ker so različni pritiski civilizacije v kulturni krajini
okrnili naravne samoregulacijske mehanizme, s katerimi naravni ekosistemi
vzdržujejo naravno dinamično ravnovesje med svojimi sestavnimi deli, so
nekatere živalske vrste opredeljene kot lovne oziroma imajo status divjadi.
Danes je v Republiki Sloveniji lovnih 23 vrst prostoživečih živali, od tega 6
vrst ptic. Izpostaviti je treba, da so nekatere izmed teh vrst kljub
dovoljenemu lovu lokalno preštevilčne do te mere, da povzročajo škodo na
kmetijskih kulturah in v gozdovih. 
Preglednica
6: Ocena deležev škode na kmetijskih kulturah, pridelkih in domačih živalih, ki
so jih povzročile prostoživeče živali v obdobju 1995-2005 (v %)


Vrsta prostoživeče živali

1996

1997

1998

1999

2000

2001

2002

2003

2004

2005


divji prašič 

43 

45 

30 

42 

42 

44 

40 

50 

40 

44 


druga parkljasta divjad 

36 

26 

25 

18 

32 

23 

18 

22 

28 

17 


zveri 

21 

24 

37 

37 

25 

30 

40 

26 

30 

36 


druge živali 

– 

5 

8 

3 

1 

3 

2 

2 

2 

3 


SKUPAJ 

100 

100 

100 

100 

100 

100 

100 

100 

100 

100 


Vir: ZGS 
V odnosu do gozda preštevilčne populacije povzročajo predvsem
čezmerno poškodovanost gozdnega mladja, kar je pomemben kazalnik usklajenosti
med rastlinsko in živalsko komponento gozda.
Za usmerjanje in izvajanje upravljanja populacij divjadi ter
za njihovo usklajevanje z okoljem so pomembna biomeliorativna in biotehnična
dela v življenjskem okolju prostoživečih živali. Zato država iz proračuna
namenja sredstva za vzdrževanje življenjskega okolja prostoživečih živali, na
primer: vzdrževanje grmišč in remiz, vzdrževanje gozdnega roba, izdelava in
vzdrževanje kaluž, vzdrževanje vodnih virov, sadnja in vzdrževanje plodonosnih
vrst dreves in grmovnic, postavitev in vzdrževanje gnezdnic. S strokovno
pravilnimi in ob pravem času izvedenimi deli v gozdovih se lahko namreč znatno prispeva
k izboljšanju življenjskega okolja prostoživečih živali, to pa je še posebej
pomembno za ohranitev redkih in ogroženih vrst. 
Gozdovi pokrivajo okoli 60 odstotkov površine Republike
Slovenije. Zaradi velikega deleža gozdov v krajini in njihovega pomena za
delovanje krajine so gozdovi bistveni gradnik slovenske krajine. V Republiki
Sloveniji sočasno potekata dva nasprotujoča si procesa: 
-       
zaraščanje negozdnih zemljišč, v največji meri kot posledica opuščene
kmetijske rabe v manj razvitih in manj poseljenih predelih, in 
-       
proces fragmentacije gozda (zmanjšanje površinskega in funkcionalnega
deleža gozda) zaradi vpliva kmetijstva, gospodarske infrastrukture, poselitve
in drugih dejavnosti. 
Fragmentacija je še posebej izrazita v kmetijskih in
primestnih krajinah in okoli prometnega križa, kjer že primanjkuje gozda kot
nosilca krajinske infrastrukture. Tako v teh primerih prihaja do različnih
motenj pri delovanju krajine (hitrejši pretok snovi in energije, večja snovna
in energetska odprtost, zmanjšanje količine organskih snovi, spreminjanje in
devastiranje habitatov, kar ima za posledico zmanjševanje biotske
raznovrstnosti avtohtonih vrst).
6.1.2 Gozdovi in podnebne spremembe 
Gozdovi prispevajo k ponoru toplogrednih plinov iz atmosfere
in s tem k ugodnejši nacionalni bilanci ogljika na tri načine: 
-       
v organski snovi (nadzemna in podzemna) v gozdu se akumulira CO2,
-       
z uporabo lesa v energetske namene zmanjšujemo porabo fosilnih goriv, 
-       
raba lesa kot materiala (skladiščenje ogljika za čas trajanja lesnega
izdelka). 
Procesa, ki vplivata na ugodnejšo bilanco ogljika v Republiki
Sloveniji, sta povečevanje lesnih zalog v gozdovih in zaraščanje opuščenih kmetijskih
zemljišč. Kjotski protokol uveljavlja mehanizme, ki priznajo gozdovom le omejen
ponor CO2. Zaradi povečevanja lesnih zalog kot posledice načrtnega
gospodarjenja z gozdovi lahko uveljavljamo letni ponor v višini 1,3 Mt CO2
oziroma 0,36 Mt C. Za letno dokazovanje priznanega ponora 1,3 Mt CO2 zaradi
gospodarjenja z gozdovi moramo letno akumulirati vsaj 1 milijon m³ lesa,
dejansko pa je trenutna (leta 2006) ocena akumulacije prirastka lesa 3,8
milijona m³/leto. Po podatkih Nacionalnega poročila o Emisijah in ponorih za
Republiko Slovenijo za leto 2005 (SLOVENIA’S NATIONAL INVENTORY REPORT 2005 -
Submission under the United Nations Framework Convention on Climate Change
2005) je ponor zaradi povečevanja lesnih zalog oziroma akumulacije letnega
prirastka v gozdovih 5,43 Mt CO2. Ponor CO2 na površinah
v zaraščanju lahko prispeva dodatnih 5 odstotkov, akumulacija CO2 v
lesnih izdelkih pa še dodatnih 5 odstotkov. Skupna zaloga ogljika v nadzemni in
podzemni lesni biomasi slovenskih gozdov je po oceni GIS 110 Mt ogljika, v tleh
pa ga je skoraj še enkrat toliko. 
Les je v Republiki Sloveniji tradicionalno pomemben vir
energije, saj se z njim ogreva več kot 30 odstotkov vseh stanovanj. Kot lesno
gorivo še vedno prevladujejo drva, v zadnjih letih pa se hitro uveljavljajo
tudi lesni sekanci in peleti. Trg z vsemi oblikami lesnega goriva se v
Republiki Sloveniji hitro razvija. K temu trendu je veliko pripomogla tudi
država z uvajanjem sistema sofinanciranja začetnih investicij v sodobne kotle
za centralno ogrevanje in s podporo promocijskim projektom. Z uveljavljenjem
sodobnih tehnologij se je povečalo tudi povpraševanje po lesu za energijo. 
Les je široko uporabna surovina za pohištvo, talne in stenske
obloge, za stanovanjske stavbe in druge objekte ter za stavbno pohištvo in
različne druge izdelke, vendar pa je pri nas še vedno premalo uporabljen. Z
uporabo lesa kot gradiva, ki zahteva za pridobivanje in obdelavo, glede na
druga gradiva, sorazmerno zelo malo energije, prihranimo energijo in tako
posredno zmanjšujemo emisije toplogrednih plinov. Z vgradnjo lesa v izdelke in
stavbe podaljšujemo skladiščenje ogljika za čas trajanja izdelkov oziroma
lesenih delov stavb. Če tak les nato uporabimo še v energetske namene, je z
vidika emisij toplogrednih plinov kar najbolje izkoriščen. Po podatkih iz
bilance okroglega lesa (izračun GIS 2006) za Republiko Slovenijo so v
predelovalnih dejavnostih v letu 2004 porabili 2.090.000 m³ okroglega lesa, od
tega 70 odstotkov iglavcev. Fizične osebe (gospodinjstva) so porabile skupno
1.159.000 m³, pri tem so prevladovali listavci (76 odstotkov skupne rabe). Raba
okroglega lesa v večjih energetskih sistemih je zanemarljiva, saj predstavlja
manj kot 1 odstotek celotne rabe. Največji porabnik okroglega lesa med
predelovanimi dejavnostmi je proizvodnja žaganega lesa. Gospodinjstva večino
lesa uporabijo v energetske namene. 
6.1.3 Varovalni pomen gozdov 
Republika Slovenija je reliefno zelo razgibana. Gozdovi
poraščajo kar tri četrtine površine, kjer so nakloni terena večji kot 20
odstotkov, in kar 90 odstotkov površine, kjer je naklon terena večji kot 35
odstotkov. V Republiki Sloveniji je opaziti erozijske pojave na površini 9000
km², močnejši erozijski pojavi pa so navzoči na hudourniških območjih s skupno
površino 4900 km², z več kot 10.000 km hudourniških strug. 
Gozd uravnava vodni odtok z blaženjem erozijske moči dežnih
kapljic ter z veliko infiltracijsko in zadrževalno sposobnostjo gozdnih tal za
vodo. Hidrološka vloga gozda je v Republiki Sloveniji še posebej pomembna
zaradi reliefnih razmer in velike količine padavin v gorskem svetu, ki je med
najbolj namočenimi v vsem alpskem loku. Razmerja med največjimi in najmanjšimi
letnimi odtoki slovenskih vodotokov kažejo, da ima večina naših vodotokov
hudourniški značaj. Brez gozda bi bil ta značaj zelo okrepljen. Zaradi visoke
zadrževalne in filtracijske sposobnosti gozdnih tal so gozdovi izrednega pomena
tudi za ohranitev virov čiste pitne vode. 
V gozdu so podnebni ekstremi znatno ublaženi glede na
podnebje zunaj gozda. Z izmenjavo zraka z okolico, z zasenčenjem in oviranjem
vetra pri tleh gozd zmanjšuje podnebne ekstreme tudi v svoji okolici. V gozd se
odlagajo različni delci iz onesnaženega zraka, zato gozd deluje kot filter, kar
je še posebej pomembno v okolici večjih virov onesnaženja zraka (Zasavje,
Velenje, Mežica). V okolici zdravilišč gozd prispeva h kakovosti zraka še z
bogatenjem zraka s kisikom. 
6.1.4 Ohranjanje zdravja in vitalnosti gozdov 
Pozitivne učinke gozdov na okolje ogrožajo oziroma
zmanjšujejo vsi dejavniki, ki negativno vplivajo na njihovo funkcioniranje in
stabilnost ali jih neposredno poškodujejo. 
Kot osnovni kazalnik za oceno zdravstvenega stanja oziroma
vitalnosti drevesa se uporablja osutost, ki izraža okularno ocenjen delež (v
odstotkih) manjkajočih asimilacijskih organov (listov, iglic) v primerjavi z
namišljenim normalnim drevesom istega socialnega položaja, iste drevesne vrste
in z enakega rastišča. Ocenjuje se na 5 odstotkov natančno. Za poškodovano
štejemo tisto drevo, katerega stopnja osutosti je višja od 25 odstotkov. 
Ob tem je treba opozoriti, da je škodljivost številnih
abiotskih in biotskih dejavnikov pogosto povezana tudi s človekovo dejavnostjo.
Obseg sanitarno-varstvenih sečenj je lahko dober pokazatelj negativnega
delovanja različnih abiotskih ali biotskih dejavnikov in ga za obdobje
1994-2005 prikazuje slika 6.

Gozdni požari so pomemben dejavnik, ki vpliva na razvoj
gozda, zlasti na Krasu, kjer se tudi zgodi velika večina požarov v Republiki
Sloveniji. Po podatkih Zavoda za gozdove Slovenije je v Republiki Sloveniji
dobra desetina gozdov z veliko oziroma zelo veliko požarno ogroženostjo,
približno polovica gozdov je požarno srednje ogrožena, dobra tretjina gozdov pa
je požarno malo ogrožena. Velika večina požarov je posledica človekovih
dejavnosti. Največ požarov povzročijo vlaki (odpadajoči delčki oblog pri zavorah),
sledijo kmetijska opravila, obiskovalci in vojaška urjenja. Iz slike 7 je
razvidno zmanjševanje letnega števila in obsega gozdnih požarov.
6.2 Ocena razvojnih možnosti 
V vse bolj obremenjenem okolju ima gozd izjemno pomembno
vlogo pri ohranjanju biotske raznovrstnosti in ekološkega ravnotežja v naravi.
Ima tudi nenadomestljivo vlogo pri varovanju tal na strmih legah, še posebej v
visokogorju. Pred naravnimi nevarnostmi ščiti nižje ležeča zemljišča in
objekte. Gozdovi z izjemno poudarjeno funkcijo varovanja gozdnih zemljišč in
sestojev so razglašeni za varovalne gozdove. Gospodarjenje v teh gozdovih je v
povprečju nizke intenzivnosti, z osnovno nalogo krepitve ekoloških funkcij.
Pomemben element ekološkega ravnotežja v naravi bodo tudi v prihodnje gozdni
rezervati, katerih osnovni namen je spremljava naravnega razvoja gozda. 
Poseben izziv za gospodarjenje z gozdovi v prihodnosti je
zagotavljanje ugodnega stanja ohranjenosti habitatnih tipov gozdov in vrst v
območjih Natura 2000. Ohranjenost naj se zagotavlja zlasti z vključitvijo
primernih usmeritev v načrte za gospodarjenje z gozdovi. Med njimi so gotovo
tudi tako imenovane »mirne cone«, ki so v nekaterih predelih gozdov Republike
Slovenije opredeljene zaradi zagotavljanja ugodnih življenjskih razmer za
prostoživeče živali. V njih je omejen dostop ljudi, še posebej izvajanje
hrupnih oblik rekreacije. Med pomanjkljivostmi pri urejenosti tega področja je
treba izpostaviti, da ni zagotovljenih ustreznih nadomestil lastnikom gozdov za
prilagojeno gospodarjenje na varovanih in zavarovanih območjih. Sistem
nadomestil je izdelan v Zakonu o ohranjanju narave, vendar se nekateri ukrepi v
praksi še ne izvajajo (na primer pogodba o varstvu, pogodba o skrbništvu). 
Vloga gozda kot elementa krajine je odvisna predvsem od vrste
krajinskega tipa. Gozdovi predstavljajo krajinsko matico v gozdni krajini, kjer
se sklenjenost kompleksov in predvsem številne funkcije gozda zagotavljajo z
ukrepi varstva in nege gozdov. Ohranjanje ter pogosto tudi varovanje gozda kot
krajinskega elementa pa je veliko bolj problematično v krajinah z manj gozda.
Ključno vlogo pri tem ima prostorsko načrtovanje, s katerim se določa raba
prostora. 
Ohranjati je treba biotsko raznovrstnost med živalskimi
vrstami in znotraj njih, vključno z življenjskim prostorom, ter zagotavljati
trajnostno rabo njenih sestavnih delov. Eden izmed pogojev, ki omogočajo
preživetje populacij živalskih vrst, je njihova genetska raznovrstnost, ki se
naravno vzdržuje s prehajanjem osebkov med populacijami. 
Vloge gozdov z okoljskega vidika so torej v Republiki
Sloveniji dovolj podrobno opredeljene, seveda pa je opredelitev gozdov glede
poudarjenosti funkcij treba še izpopolnjevati. Največ možnosti za to je pri
opredelitvi hidrološke funkcije, ko bodo na voljo boljše hidrološke strokovne
podlage, ter pri zaščitni funkciji - na podlagi še podrobnejše preučitve
terenskih razmer nad različnimi infrastrukturnimi in drugimi objekti.
Zagotoviti je treba dosledno izvajanje zakonodaje s področja varstva gozdov in
ohranjanja narave. 
Stanje gozda bo v prihodnje izrednega pomena pri ohranjanju
virov čiste pitne vode in oblikovanju vodnih režimov v povirjih. Vlogo gozdov
pri zagotavljanju čiste pitne vode najbolj ogrožajo oziroma zmanjšujejo
številna divja odlagališča odpadkov. 
Gozdovi imajo pomembno vlogo pri blažitvi podnebnih sprememb
z vezavo CO2 in proizvodnjo lesa za lesne izdelke in energijo.
Podnebne spremembe bodo imele gotovo tudi učinek na gozdove (suše, neurja,
insekti). 
6.3 Cilji, usmeritve in indikatorji 
6.3.1 Gozdovi in ohranjanje narave 
6.3.1.1 Pomen gozdov za biotsko raznovrstnost 
Cilj 1:       Ohranjati
biotsko raznovrstnost gozdov na ekosistemski ravni. 
Usmeritev 1: Z gozdovi je treba gospodariti na sonaraven in
trajnostni način, da se ohranja oziroma pospešuje naravna vrstna sestava
rastlin in živali. 
Usmeritev 2: Naravno sestavo drevesnih vrst je treba
zagotavljati zlasti z naravnim obnavljanjem sestojev, pri čemer je treba
posebno pozornost nameniti nenehnemu usklajevanju rastlinske in živalske
komponente gozda. 
Usmeritev 3: Pri obnavljanju sestojev s sadnjo je treba
dajati prednost rastišču prilagojenim domačim vrstam in lokalnim proveniencam. 
Usmeritev 4: S primernimi usmeritvami v okviru načrtov za
gospodarjenje z gozdovi oziroma primernim gospodarjenjem ohranjati ugodno
ohranitveno stanje redkih in ranljivih habitatnih tipov gozdov, vključno s
habitatnimi tipi in vrstami na območjih Natura 2000, pri tem pa zlasti
ohranjati: 
a)    
raznolikost gozdne strukture v različnih starostnih fazah, 
b)    
ustrezno količino nežive gozdne mase (odmrlo drevje), 
c)    
značilno sestavo biocenoze, brez tujerodnih vrst in gensko spremenjenih
organizmov, 
č)    površino 11 evropsko pomembnih gozdnih habitatnih tipov. 
Usmeritev 5: Ohranjati mrežo gozdnih rezervatov in jo
primerno razširiti. 
Usmeritev 6: Ohranjati vlogo varovalnih gozdov v prostoru in
jo krepiti. 
Usmeritev 7: Pregledati sistem klasifikacije gozdov in ga
uskladiti, da bo uporaben za usmerjanje in spremljanje razvoja gozdov v okviru
načrtovanja in za mednarodno primerjavo na ravni habitatnih tipov, ter
zagotoviti monitoring ohranjenosti gozdnih habitatnih tipov. 
Usmeritev 8: Izboljšati informiranje in razumevanje javnosti
o pomenu biotske raznovrstnosti gozdov. 
Usmeritev 9: Povečati površino gozdov in manjših gozdnih
prvin, vključno s posameznim drevjem, kjer jih v krajini primanjkuje, izključno
z namenom povečevanja biotske raznovrstnosti. 
Indikatorji: površina zavarovanih gozdov; površina
gozdov v varovanih območjih; površina gozdov v ekološko pomembnih območjih;
površina evropsko pomembnih habitatnih tipov; površina mirnih con; struktura
gozdov po stopnjah ohranjenosti; drevesna sestava; struktura razvojnih faz; delež
mladovja; količina odmrlega drevja; objedenost in poškodbe od divjadi; površina
evropsko pomembnih habitatnih tipov v ugodnem stanju; število vrst v območjih
Natura 2000 v ugodnem stanju. 
Cilj 2:       Ohranjati
biotsko raznovrstnost gozdov na vrstni ravni. 
Usmeritev 1: Pri načrtovanju in gospodarjenju z gozdovi je
treba posebno pozornost nameniti avtohtonim drevesnim vrstam - graditeljicam,
še posebej spremljevalkam in manjšinskim vrstam gozdnih združb, ki so ogrožene
zaradi razmer v okolju oziroma zaradi njihovih posebnih ekoloških lastnosti
(brek, skorš, tisa, mokovec, jerebika, bresti, javori, jeseni). 
Usmeritev 2: Kjer so gozdovi habitati ogroženih rastlinskih
in živalskih vrst, je treba skrbeti zlasti za ohranjanje: 
a)    
obsega primernega gozdnega habitata na območjih pojavljanja vrst, 
b)    
specifične strukture gozdov kot habitatov vrst z načrtovanjem negovalnih
ukrepov v skladu z ekološkimi potrebami vrst, 
c)    
naravne sestave biocenoze, brez tujerodnih rastlinskih in živalskih vrst
ali podvrst in biotehnološko spremenjenih organizmov, 
č)    neonesnaženega zraka, vode in tal, v primeru onesnaževanja
paizboljševanje stanja, 
d)    
nefragmentiranih habitatov vrst oziroma povezovanja fragmentiranih delov
habitatov vrst in odpravljati dejavnike, ki neugodno vplivajo na ugodno stanje
vrst. 
Usmeritev 3: Pri ohranjanju specifične strukture gozdov je
treba posebno pozornost nameniti gozdnemu robu, mokriščem in manjšim začasnim
ključnim habitatom oziroma habitatnemu drevju, vključno z odmrlim, ter
zagotoviti sofinaciranje ustreznih ukrepov. 
Usmeritev 4: V območjih habitatov ogroženih živalskih vrst,
ki so občutljive za vznemirjanje, je treba osnovati mirne cone ali pa omejiti
gibanje obiskovalcev gozda na poti. 
Usmeritev 5: Cilje in usmeritve za ohranjanje ogroženih vrst
v gozdovih je treba vgraditi v načrte za gospodarjenje z gozdovi in poskrbeti
za monitoring ohranjenosti gozdov kot habitatov vrst. Skupaj z
naravovarstvenimi službami je treba določiti učinkovite in racionalne metode
ter nosilce monitoringa populacij vrst, ki so vezane na gozd. 
Usmeritev 6: V vseh gozdovih je treba usmerjati rekreacijske
dejavnosti na območja, kjer se bistveno ne moti življenjski ritem gozdnih
živali, in izvajanje del v gozdu časovno prilagoditi življenjskemu ritmu
gozdnih živali. 
Indikatorji: površina zavarovanih gozdov; površina
gozdov v varovanih območjih; površina mirnih con; delež gozdov z oblikovanimi
rekreacijskimi conami; drevesna sestava; delež površine s prevladujočimi
vnesenimi drevesnimi vrstami; število ogroženih gozdnih vrst; količina odmrlega
drevja. 
Cilj 3:       Ohranjati
biotsko raznovrstnost gozdov na genski ravni. 
Usmeritev 1: Vzpostaviti sistem kriterijev, deskriptorjev in
baz podatkov za uvrstitev populacij gozdnih drevesnih in grmovnih vrst v
dinamične enote varovanja na nacionalni in mednarodni ravni. 
Usmeritev 2: Vzpostaviti semensko banko v okviru gozdne
genske banke za vse gozdne drevesne in grmovne vrste. 
Usmeritev 3: Krepiti zavest o pomenu gozdnih genskih virov in
o tveganju pri uporabi neustreznega gozdnega reprodukcijskega materiala. 
Usmeritev 4: Razviti sistem ukrepov nege gozdov za ohranjanje
genske pestrosti v pogojih spreminjajočega se okolja na naravnih, ogroženih ali
spremenjenih rastiščih. 
Usmeritev 5: Ohraniti in vzdrževati je treba migracijske
koridorje za prehajanje prostoživečih živali med populacijami. 
Usmeritev 6: Zagotoviti zadostno velikost ogroženih
populacij, po potrebi tudi doselitev. 
Indikatorji: površina gozdov, namenjena ohranitvi
genskih virov; število evidentiranih migracijskih koridorjev. 
6.3.1.2 Gozdovi kot element krajine 
Cilj:          Ohranjati
in vzpostaviti pestre krajinske vzorce z gozdnimi prvinami ter ohranjati
strnjenost velikih sklenjenih gozdnih območij. 
Usmeritev 1: ohranjati primeren delež gozdov v krajini. Kjer
v krajini primanjkuje gozdov in manjših gozdnih prvin, je treba povečati
njihovo površino, vključno s posameznim gozdnim drevjem. 
Usmeritev 2: Dovoliti krčenje gozdov v primerih, če krčenje
ne pomeni bistvenega okrnjenja ekološke funkcije gozdov ali če javni interes,
zaradi katerega je krčenje potrebno, presega ekološki pomen gozdov. 
Usmeritev 3: Posamezne zaraščajoče površine je treba skupaj z
lastnikom, naravovarstveno in kmetijsko stroko preučiti z vidika ekoloških
funkcij, deleža gozda v krajini in primernosti za kmetijsko rabo ter se odločiti,
ali jih poskušati ohraniti v kmetijski rabi ali pa jih prepustiti gozdu. 
Usmeritev 4: Ohraniti in vzpostaviti pestre krajinske vzorce
in biotsko raznovrstnost v krajini, tudi s sodelovanjem pri ohranjanju
tradicionalnih kmetijskih rab v gozdnem prostoru (na primer pašnik z drevjem). 
Usmeritev 5: Preprečiti nadaljnje deljenje velikih sklenjenih
gozdnih območij ter poskrbeti za primerno gostoto prehodov za prostoživeče
živali med njimi. 
Indikatorji: površina gozdov; delež gozdov; krajinski
vzorec; površine v zaraščanju; površina sklenjenih gozdnih območij. 
6.3.1.3 Naravne vrednote v gozdu 
Cilj:          Ohraniti
naravne vrednote v gozdu in z njimi primerno upravljati. 
Usmeritev 1: Usmeritve za varovanje naravnih vrednot je treba
vključiti v načrte za gospodarjenje z gozdovi. 
Usmeritev 2: S sodelovanjem med pristojnimi institucijami s
področja gozdarstva in ohranjanja narave je treba določiti ukrepe za ohranjanje
naravnih vrednot in odgovorne nosilce za izvedbo ukrepov. 
Usmeritev 3: Organizirati učinkovit naravovarstveni nadzor v
gozdu. 
Usmeritev 4: Pri oblikovanju turističnih programov, v katere
bo vključeno tudi obiskovanje naravnih vrednot v gozdu na način, da bodo
dolgoročno obvarovane in da bodo imeli od tega koristi domačini oziroma
lastniki gozdov, je treba sodelovati z nosilci turističnega razvoja. 
Indikatorji: število naravnih vrednot državnega pomena
v gozdu; število naravnih vrednot lokalnega pomena v gozdu. 
6.3.2 Gozdovi in spremembe podnebja 
Cilj 1:       Zagotoviti
ponor CO2 v gozdovih. 
Usmeritev 1: Doseči optimalno lesno zalogo z gospodarskega,
okoljskega in socialnega vidika, z zadostno akumulacijo letnega prirastka lesa
(vsaj 1.000.000 m³/leto) glede na ponor, ki ga Republika Slovenija lahko
uveljavlja v okviru člena 3.4 Kjotskega protokola (1,3 Mt CO2/leto).
Usmeritev 2: Ohranjati je treba površine gozdov ter jih
povečevati le v posameznih primerih, kjer je to z gospodarskega, okoljskega in
socialnega vidika upravičeno. 
Indikatorji: letna količina akumuliranega C v
gozdovih; zaloga C v gozdovih (tudi v tleh); letna sprememba količin C v lesnih
izdelkih. 
Cilj 2:       Nadaljnje
povečanje rabe lesa kot materiala in energenta. 
Usmeritev 1: V nadaljnji predelavi promovirati rabo lesa in
lesnih izdelkov. 
Usmeritev 2: Spodbujati razvoj novih tehnologij za uporabo
lesa. 
Usmeritev 3: Spodbujati rabo lesa z daljšo življenjsko dobo. 
Usmeritev 4: Spodbujati nadomestitev materialov, katerih
proizvodnja povzroča emisije toplogrednih plinov z lesom. 
Usmeritev 5: Promovirati rabo manj kakovostnega lesa, lesnih
ostankov, odsluženega lesa ter odsluženih lesnih izdelkov za pridobivanje
energije in biogoriv, vključno z biogorivi druge generacije, v skladu z
okoljskimi standardi. 
Usmeritev 6: Spodbujati nakup novih kotlov za zmanjševanje
emisij kotlovnic za ogrevanje in malih kurišč ter promovirati sodobne načine
izrabe lesne biomase. 
Usmeritev 7: Promovirati pridobivanje, predelavo in rabo lesa
na podeželju, še posebej med lastniki gozdov (pokrivati celotno tehnološko
verigo in s tem povečevati dodano vrednost lesu). 
Usmeritev 8: Promovirati celostno rabo lesa v javnih
zgradbah. 
Indikatorji: letna poraba industrijskega lesa na
prebivalca; delež energije, pridobljene iz lesa; v skupni porabi energije;
letna poraba okroglega lesa za energetske namene na prebivalca. 
Cilj 3:       Prilagajati
gospodarjenje z gozdovi podnebnim spremembam. 
Usmeritev 1: Preučevati je treba prilagoditvene sposobnosti
ključnih drevesnih vrst in sestojev na podnebne spremembe. 
Usmeritev 2: Z ustrezno vrstno in sestojno strukturo je treba
zagotoviti odpornost gozdov proti ekstremnim podnebnim razmeram. 
Usmeritev 3: Pri gradnji in vzdrževanju gozdnih prometnic ter
pri gozdnogojitvenih usmeritvah v gozdovih s poudarjeno varovalno funkcijo je
treba upoštevati pogostnost neurij. 
Indikatorji: površina poškodovanih gozdov - po vzrokih
poškodb in gozdnih tipih; delež osutosti krošenj; lesna zaloga; prirastek;
dolžina saniranih gozdnih prometnic po ujmah. 
6.3.3 Varovalni pomen gozdov 
6.3.3.1 Varovanje zemljišč pred erozijo 
Cilj 1:       Zagotoviti
optimalno učinkovanje gozdov na ogroženih območjih. 
Usmeritev 1: Preveriti je treba območja varovalnih gozdov
oziroma varovalne funkcije gozdov in ogrožena območja po predpisih o vodah ter
pripraviti usmeritve za ravnanje z gozdovi na teh območjih. 
Usmeritev 2: Na erozijskih, plazljivih in plazovitih območjih
je treba ohranjati in povečevati gozdnatost. 
Usmeritev 3: Na ogroženih območjih je treba: 
a)    
zmanjšati negativne vplive objektov oziroma infrastrukture v gozdu na
najmanjšo možno mero, 
b)    
omogočiti naravno pomlajevanje gozdov, 
c)    
skrbeti za rastišču primerno sestavo drevesnih vrst, 
č)    posebno pozornost nameniti varstvu pred požari, 
d)    
skrbeti za trajno optimalno strukturo gozdnih sestojev glede stabilnosti
in zmožnosti preprečevanja erozije, zemeljskih, hribinskih ali snežnih plazov, 
e)    
okrepiti izvajanje del na področju urejanja hudournikov. 
Indikatorji: površina gozdov s poudarjeno funkcijo varovanja
zemljišč in sestojev. 
Cilj 2:       Zagotoviti
optimalno učinkovanje gozdov z zaščitno funkcijo. 
Usmeritev: Z ustrezno sestojno strukturo je treba zagotoviti
optimalno učinkovanje gozdov. 
Indikatorji: površina gozdov s poudarjeno zaščitno
funkcijo. 
6.3.3.2 Pomen gozdov za dobro stanje voda 
Cilj:          Optimirati
prispevek gozdov k dobremu stanju površinskih in podzemnih voda, izravnanemu
vodnemu režimu, brez ekstremnih pretokov vodnih tokov, in ohranjanju naravnega
ravnovesja vodnih in obvodnih ekosistemov. 
Usmeritev 1: Ohraniti je treba dobro stanje voda in
zmanjševati poplavno ogroženost. 
Usmeritev 2: Ohraniti je treba stabilne in zdrave gozdove, ki
lahko zadržijo in postopno oddajajo vodo. 
Usmeritev 3: V območjih pomanjkanja voda je treba
gospodarjenje z gozdom usklajevati s cilji upravljanja voda. 
Usmeritev 4: V interdisciplinarnem načrtovalskem procesu
(gozdarstvo, upravljanje z vodami, varstvo narave) je treba ohraniti in
osnovati obvodno vegetacijo. 
Indikatorji: površina gozdov v gorskem svetu (nad 600
m nadmorske višine); delež vodotokov z obvodno vegetacijo. 
6.3.3.3 Klimatska in higiensko-zdravstvena funkcija gozdov 
Cilj:          Ohranjati
in oblikovati mehansko stabilne gozdove zlasti na izpostavljenih legah v
okolici večjih emisijskih virov ter v območjih močnih vetrov, kjer sta
higiensko-zdravstvena in klimatska funkcija gozdov najbolj izraženi. 
Usmeritev 1: Zagotoviti trajno prisotnost gozda na izpostavljenih
legah in vzpostaviti gozdne protivetrne pasove, kjer bi bili ti potrebni. 
Usmeritev 2: Zagotoviti trajno prisotnost gozda na
izpostavljenih legah v okolici večjih emisijskih virov. 
Usmeritev 3: Pri obnovi in negi gozdov pospeševati drevesne
vrste, ki so mehansko stabilnejše. 
Usmeritev 4: S pravočasnim in dovolj intenzivnim redčenjem
krepiti mehansko stabilnost sestojev. 
Usmeritev 5: Zagotoviti postopne prehode med površinami z
različnimi razvojnimi fazami gozda in na gozdnem robu. 
Indikatorji: površina gozdov s poudarjeno klimatsko
funkcijo; površina gozdov s poudarjeno higiensko-zdravstveno funkcijo. 
6.3.3.4 Pomen gozdov za zagotavljanje virov zdrave pitne vode 
Cilj:          Prispevati
k dobremu stanju površinskih in podzemnih voda in stalnosti dotoka pitne vode
na vodovarstvenih območjih. 
Usmeritev 1: Sodelovati je treba pri oblikovanju
vodovarstvenih območij v okviru načrtov upravljanja z vodami. 
Usmeritev 2: Na vodovarstvenih območjih je treba zlasti: 
a)    
ohranjati in po potrebi povečati površino gozdov, 
b)    
ohranjati optimalno vrstno sestavo in strukturo sestojev glede čistosti
in stalnosti odtoka, 
c)    
preprečevati odlaganje odpadkov in sanirati obstoječa smetišča, 
č)    povečati uporabo biološko razgradljivih olj za mazanje žagalnih
verig. 
Indikatorji: površina gozdov s poudarjeno hidrološko
funkcijo; delež gozdov na vodozbirnih območjih. 
6.3.4 Ohranjanje zdravja in vitalnosti gozdov 
Cilj 1:       Vzdrževati
in oblikovati zdrave in vitalne gozdove, ki so se sposobni prilagoditi
škodljivim vplivom. 
Usmeritev 1: Z ohranjanjem in povečevanjem ekosistemske,
vrstne in genetske pestrosti vzdrževati naravne regulacijske sposobnosti
gozdov; pri tem je treba zlasti: 
a)    
ob obnovi s sadnjo ali setvijo uporabljati rastišču prilagojene drevesne
vrste ustrezne genske pestrosti ali tiste, ki izvirajo iz lokalnim pogojem
prilagojene provenience, 
b)    
postopoma izvesti premeno monokultur, 
c)    
slediti naravnemu sukcesijskemu razvoju gozdov tam, kjer so bili v
preteklosti močneje spremenjeni oziroma degradirani, 
č)    zagotoviti pravočasno naravno obnovo starejših sestojev. 
Usmeritev 2: Vzdrževati oziroma vzpostaviti usklajenost
populacij rastlinojede divjadi z okoljem. 
Usmeritev 3: Gospodarjenje z gozdovi načrtovati tako, da se
zmanjša tveganje za degradacije in druge škode v gozdovih, ter dela izvajati
tako, da se čim manj poškodujejo gozdni sestoji in tla. 
Usmeritev 4: Sanirati poškodovane gozdove. 
Usmeritev 5: Sistematično spremljati zdravje in vitalnost
gozdov. 
Indikatorji: struktura gozdov po stopnjah
ohranjenosti; delež osutosti krošenj; površina poškodovanih gozdov - po vzrokih
poškodb in gozdnih tipih (tudi poškodovanost gozdnega mladja od rastlinojede
divjadi). 
Cilj 2:       Zmanjšati
vplive negativnih dejavnikov na gozdove. 
Usmeritev 1: Zmanjšati onesnaženje zraka in prisotnost vseh
dejavnikov, ki povzročajo spremembo podnebja. 
Usmeritev 2: V skladu z načrti varstva pred požari v naravnem
okolju je treba izvajati preventivno varstvo pred požari. V sistem varstva pred
naravnimi in drugimi nesrečami vključiti gozdarske službe. 
Usmeritev 3: Izvajati preventivno varstvo pred erozijskimi
procesi in vzdrževati protierozijske objekte ter sanirati erozijska žarišča. 
Usmeritev 4: Vzdrževati oziroma vzpostaviti usklajenost
populacij rastlinojede divjadi z okoljem. 
Usmeritev 5: Načrtovati in graditi gozdne prometnice in
pridobivati les tako, da se pri tem kar najmanj škoduje gozdnemu ekosistemu. 
Indikatorji: depozicija zračnih onesnažil; delež
osutosti krošenj; površina poškodovanih gozdov - po vzrokih poškodb in gozdnih
tipih (tudi poškodovanost gozdnega mladja od rastlinojede divjadi); količina
nedovoljenih sečenj; število ogroženih rastlinskih in živalskih gozdnih vrst;
obseg saniranih gozdnih prometnic.
7 GOSPODARSKI VIDIK GOZDOV V REPUBLIKI SLOVENIJI
7.1 Stanje 
7.1.1 Pomen gozda za gospodarske dejavnosti 
7.1.1.1 Gozdarska proizvodnja 
Gozd je za Republiko Slovenijo tudi izredno pomemben
surovinski vir, ki še ni v celoti izkoriščen. Kljub trendu povečanja letnega
poseka še vedno ne dosegamo možnega poseka, določenega v načrtih za gospodarjenje
z gozdovi. Glede na stanje gozdov ter ob upoštevanju večnamenskega
gospodarjenja so izpolnjeni pogoji tudi za povečanje možnega poseka. 
Preglednica
7: Gibanje možnega letnega poseka in realiziranega povprečnega letnega poseka v
obdobju 1947-2005
Vir: Program razvoja gozdov v Sloveniji,
gozdnogospodarski načrti 
Opomba: Podatki o možnem poseku do leta 1970 na ravni
Republike Slovenije niso znani, saj do tedaj še niso bili izdelani
gozdnogospodarski načrti za vse gozdove. Posek po letu 1970 je prikazan kot
povprečni letni posek za obdobje veljavnosti območnih gozdnogospodarskih
načrtov.
Gospodarski učinek lesa iz gozdov je zelo odvisen tudi od
kakovosti iz gozdov pridobljenega lesa. Kakovost sestojev v smislu strukture
gozdnolesnih sortimentov ni ugodna. Upoštevajoč podatke o gozdnih sestojih,
velja to še posebej za zasebne gozdove. Analiza ocene sortimentne strukture nam
kaže, da delež najbolj kakovostnih sortimentov v gozdovih ne presega 10
odstotkov, delež manj kakovostnega lesa (les za celulozo in plošče, drug
industrijski les in les za kurjavo) pa presega 50 odstotkov. 
Preglednica
8: Ocena količin in kakovostne strukture gozdnolesnih sortimentov, upoštevajoč
ves posek, ki ga dovoljujejo gozdnogospodarski načrti območij za obdobje
2001-2010
Vir: Zavod za gozdove Slovenije 
Slovenski gozdovi niso optimalno odprti z gozdnimi
prometnicami. V slovenskih gozdovih je približno 12.500 km gozdnih cest in vsaj
45.000 km drugih grajenih neutrjenih gozdnih prometnic (vlak, poti). Državni
gozdovi so bolje odprti od zasebnih. Skupaj z javnimi cestami, primernimi za
gozdno proizvodnjo, znaša povprečna gostota cest, ki jih uporabljamo za gozdno
proizvodnjo, približno 19,8 m/ha. Praktično v vsaki gozdnogospodarski enoti so
predeli, kjer je za gospodarjenje z gozdom nujno treba preveriti ustreznost
gozdne infrastrukture.
Za učinkovitost cestnega omrežja v gozdovih je zelo pomembno
tudi ustrezno vzdrževanje gozdnih cest. Z Zakonom o gozdovih je določeno, da
vsi lastniki gozdov, tudi Sklad kmetijskih zemljišč in gozdov RS, ki upravlja z
državnimi gozdovi, prispevajo z delom od katastrskega dohodka od gozdov
(pristojbina) k vzdrževanju gozdnih cest, zaradi javnega pomena gozdnih cest pa
k vzdrževanju gozdnih cest prispeva država 35 odstotkov sredstev. Pristojbine
lastnikov gozdov se zbirajo na enotnem računu in se nato v skladu z določbami
Uredbe o pristojbini za vzdrževanje gozdnih cest razdelijo po občinah. Občine v
sodelovanju z Zavodom za gozdove Slovenije poskrbijo za izvedbo potrebnih
vzdrževalnih del. 
Na posameznih območjih so gozdne ceste zaradi nezadostnih
sredstev pomanjkljivo vzdrževane. 
Vedno pomembnejši gospodarski dejavnik gozdarstva je tudi
semenarstvo in drevesničarstvo. Namen gozdnega semenarstva in drevesničarstva
je nabiranje, hranjenje in uporaba semena za vzgojo sadik gozdnega drevja in
grmovja ustrezne kakovosti in provenience za snovanje novih gozdov ter za
obnovo gozdov, kjer naravna obnova ni mogoča. Področje pridelovanja in trženja
gozdnega reprodukcijskega materiala je celovito urejeno z Zakonom o gozdnem
reprodukcijskem materialu. 
7.1.1.1.1 Organizacijski vidik gozdarske proizvodnje 
Gozdarska proizvodnja poteka v organizacijskem smislu zelo
različno v treh različnih oblikah posesti: 
-       
državni gozdovi -> gozdarsko proizvodnjo izvajajo gozdarska podjetja,
-       
gozdovi kmetij -> prevladujoč delež proizvodnje opravijo lastniki
gozdov, 
-       
gozdovi nekmečkih zasebnih posesti -> prevladujoč delež proizvodnje
opravijo najeti izvajalci.
7.1.1.1.1.1 Gospodarjenje v državnih gozdovih 
-       
Sklad kmetijskih zemljišč in gozdov RS je kot predstavnik lastnika
(države) zadolžen za smotrno gospodarjenje z državnimi gozdovi. 
-       
Za gospodarjenje z državnimi gozdovi so optimalni veliki, strnjeni
kompleksi, vendar pa je v državni lasti tudi veliko posameznih, izoliranih
parcel in parcel v solastnini, ki je nastala kot posledica denacionalizacijskih
postopkov. Gospodarjenje v takih razmerah je oteženo. 
-       
Na podlagi obstoječe zakonodaje se v državnih gozdovih gospodari tako,
da imajo njihovi nekdanji upravljavci pravico do koncesije za izkoriščanje
gozdov za obdobje 1996-2016, za druge gozdove se podeli koncesija na podlagi
javnega razpisa. 
-       
Dela v gozdovih se izvajajo strokovno, s primerno tehnično opremo. 
-       
Posek se realizira v višini možnega poseka, kot ga določajo
gozdnogospodarski načrti, gozdnogojitvena in varstvena dela ter dela za
socialne in ekološke funkcije se realizirajo v zadovoljivem obsegu. 
-       
S površinami gozdov v državni lasti se še ne izvaja aktivna politika
pomoči perspektivnim kmetijam s težkimi razmerami v gorskem in hribovitem
svetu. 
7.1.1.1.1.2 Gospodarjenje v zasebnih gozdovih 
-       
Zasebna gozdna posest je zelo razdrobljena (v povprečju je velika le po
2,6 ha), lastniki gozdov so nepovezani, prevladujejo nekmetje. 
-       
Zasebni gozdovi so pomanjkljivo odprti s cestami in vlakami. 
-       
Lastniki gozdov so v povprečju tehnično slabo opremljeni, strokovno
premalo usposobljeni, zato so tudi nesreče pri delu pogoste. 
-       
Posek se realizira le v višini približno 60 odstotkov možnega poseka,
kot ga določajo gozdnogospodarski načrti, realizacijo gozdnogojitvenih del je
težavno zagotoviti celo v obsegu, za katerega so na voljo sredstva države
oziroma EU za njihovo sofinanciranje. 
-       
Povečuje se delež lastnikov, ki sami ne opravljajo del v gozdovih. 
-       
Kvalitetnih izvajalcev del v gozdovih, ki izpolnjujejo minimalne pogoje
za njihovo izvajanje, je še vedno premalo. 
7.1.1.1.1.3 Gozd in gozdarske dejavnosti kmetij 
Zlasti v hribovitih in gorskih območjih je prispevek gozda h
gospodarski moči kmetije zelo pomemben, še zlasti, če je na kmetiji razvita
dopolnilna dejavnost, s katero se iz gozda pridobljene dobrine na kmetiji
oplemenitijo oziroma se jim doda vrednost. Po popisu kmetijskih gospodarstev iz
leta 2000 se v Republiki Sloveniji kar 20,4 odstotka družinskih kmetij ukvarja
s predelavo lesa, pa tudi med obrtnimi dejavnostmi (z obrtjo se ukvarjajo na
5,5 odstotka kmetij) so nekatere povezane z gozdom, pri čemer lahko proizvode iz
gozda, ki jih je mogoče pridobiti z nabiralništvom, kmetija pridobi tudi v
drugih gozdovih, ne le v svojih. Po podatkih Agencije Republike Slovenije za
javnopravne evidence in storitve je registriranih 95 kmetij z dopolnilno
dejavnostjo za razrez lesa. 
Preglednica
9: Struktura družinskih kmetij v Republiki Sloveniji po velikosti gozdne
posesti (76.653 kmetij)


Velikost posesti

Manj kot 2 ha

2<5 ha

5<10 ha

10<20 ha

20<50 ha

50 ha in več


Delež od števila vseh
  kmetij (v %)

40,7

28,5

17,6

9,1

3,8

0,4


Vir: Statistični urad RS, Popis kmetijskih gospodarstev
2000
7.1.1.2 Lesarstvo in papirništvo 
Les je od vseh materialov in surovin najdostopnejši, je dar
narave oziroma gozda. To je vidno še zlasti ob visoki gozdnatosti v Republiki
Sloveniji. Izraba variabilnosti njegove zgradbe in bogastva tekstur daje
predelovalcem lesa možnosti za ustvarjanje visoko vrednih izdelkov. Za
pridobivanje, predelavo in obdelavo lesa je potrebno malo energije. Les je
energetsko najmanj obremenjujoč material. 
Slovensko lesarstvo je bilo zaradi velikih kapacitet lesne in
tudi celulozne industrije poleg tega, da je pridobivalo les iz slovenskih
gozdov, vselej odvisno tudi od uvoza lesa od drugod. 
Tudi lesna industrija je okoli leta 1990 doživela hude
organizacijske spremembe. Na veliko krizo te industrije kažejo podatki o
številu zaposlenih v tej dejavnosti za obdobje 1985-1995, ki so navedeni v
preglednici 10. 
Preglednica
10: Število zaposlenih v lesni industriji v obdobju 1985-1995


 

1985 

1990 

1995 


Proizvodnja žaganega lesa in
  plošč 

7.790 

6.644 

4.388 


Proizvodnja končnih lesnih
  izdelkov 

27.634 

23.249 

16.120 


SKUPAJ lesna industrija 

35.424 

29.893 

20.508 


Vir: Statistični urad RS 
Žal podatki o zaposlenih zaradi sprememb v spremljanju med
letoma 1996 in 1997 ne dopuščajo primerjav za vseh zadnjih 20 let. Od leta 1997
statistka v skupino proizvodnje pohištva vključuje tudi velik delež delavcev,
ki delajo v nelesarskih dejavnostih, kljub temu pa lahko ocenimo, da se je v
obdobju 1997-2004 zmanjševanje števila zaposlenih v lesni industriji upočasnilo
(obdelava in predelava lesa ter proizvodnja pohištva: leta 1997: 27.592
zaposlenih; leta 2004: 26.472 zaposlenih). 
Slovenska lesna in pohištvena panoga se po številu zaposlenih
uvršča med večje industrijske panoge. Po bruto dodani vrednosti ima lesna
panoga v primerjavi z drugimi industrijskimi panogami v Republiki Sloveniji
6,2-odstotni delež, v EU pa njen delež dosega le 3,1 odstotka. V primerjavi s
sosednjo Avstrijo je delež le nekoliko manjši. Produktivnost v primarnem delu
panoge je sicer res 2,2-krat, v pohištvenem delu pa 2,0-krat manjša od
produktivnosti v EU, vendar pa dosega precej višjo povprečno rast. V primarnem
delu panoge je razmerje med rastjo produktivnosti v Republiki Sloveniji in
rastjo produktivnosti v EU 5,0 : 1,8 odstotka, v pohištvenem delu pa 4,4 : 1,0
odstotka. Vsi kazalniki poslovanja se v zadnjem obdobju izboljšujejo, zato je
razmislek o tem, da bi domačemu lesu čim več dodane vrednosti dodali doma,
nadvse primeren. 
Industrija celuloze in papirja je za gozdarstvo pomembna z
vidika predelave manj kakovostnega lesa, ki se pridobi predvsem pri redčenjih
mlajših sestojev. Industrija celuloze je v Sloveniji v eksistenčni krizi in v
zapiranju. Za okoli 200.000 m³ okroglega lesa, predvsem iglavcev, bo treba v
prihodnosti zagotoviti predelavo, ki bo tak les sposobna najkoristneje
uporabiti. 
Število zaposlenih v industriji celuloze in papirja se je v
zadnjih 20 letih precej zmanjšalo (preglednica 11). 
Preglednica
11: Število zaposlenih v industriji celuloze in papirja v obdobju 1985-2004

 

1985

1990

1995

2000

2004


Število zaposlenih v
  industriji vlaknin, papirja in izdelkov iz njih 

9.417

10.837

7.381

6.212

5.871

Vir: Statistični urad RS 
7.1.1.3 Druge dejavnosti, povezane z lesom 
Obseg rabe manj kakovostnega lesa v energetske namene se v
zadnjih letih povečuje, in sicer zaradi spremenjenih cenovnih razmerij med
energenti in zaradi politik, ki so usmerjene v povečano rabo obnovljivih virov
v energetske namene. V Republiki Sloveniji v te namene trenutno porabimo okoli
1,5 milijona m³ lesa (od tega ga pridobimo približno 250.000 m³ iz negozdnih
zemljišč, pomemben vir pa so tudi ostanki iz predelave lesa ter odslužen les). 
V Republiki Sloveniji se največ lesa v energetske namene
porabi v gospodinjstvih, večji sistemi so še v lesnopredelovalni industriji,
imamo pa tudi nekaj daljinskih sistemov za ogrevanje celih naselij (Gornji
Grad, Kočevje, Nazarje, Preddvor, Solčava, Vransko, Železniki). Pomemben
segment pri rabi lesne biomase so manjši daljinski sistemi - mikrosistemi
ogrevanja večjih zgradb (javne zgradbe - šole, vrtci, občinske zgradbe) ali
manjših skupin individualnih hiš. 
Pridobivanje oglja v Republiki Sloveniji v zadnjem desetletju
postopno narašča, najbolj pa je oglarstvo razvito v okolici Litije. Glede na
to, da imamo lesa, primernega za pridobivanje oglja, v izobilju ter da porabimo
dvakrat toliko oglja, kot ga proizvedemo, imamo v Republiki Sloveniji velike
možnosti za razvoj oglarstva, predvsem kot dopolnilne dejavnosti (preglednica
12). 
Preglednica
12: Proizvodnja, uvoz in izvoz ter poraba oglja v Sloveniji v obdobju 2000-2005
(v tonah)


 

2000 

2001 

2002 

2003 

2004 

2005 


Proizvodnja oglja 

200 

200 

210 

230 

240 

270 


Uvoz 

724 

659 

874 

872 

1115 

1689 


Izvoz 

7 

8 

9 

7 

54 

505 


Poraba 

917 

851 

1075 

1095 

1301 

1454 


Vir: Zavod za gozdove Slovenije, GIS (uvoz in izvoz) 
7.1.1.4 Lovstvo 
Lovstvo je dejavnost trajnostnega gospodarjenja z divjadjo,
ki poleg pravice do koriščenja naravnega bogastva obsega tudi obveznosti
izvajanja javne službe in javnih pooblastil, ki se izvajajo zaradi ohranitve in
varstva divjadi ter njihovega življenjskega okolja. Vsi načrtovani ukrepi v
populacijah divjadi ter specifični ukrepi v njihovem življenjskem okolju se na
terenu izvajajo v loviščih, ki so v upravljanju lovskih družin, ter v 12
loviščih s posebnim namenom, v katerih so zaposleni poklicni lovci. 
Iz dohodka od divjadi in dohodka iz poslovanja posameznih
lovišč se financirajo vse naloge, ki so jih upravljavci dolžni izvajati zaradi
javnega interesa, in druge naloge, kot so: plačilo škode, vzdrževanje lovskih
objektov, nabava opreme itn. V dejavnosti lovstva je v Republiki Sloveniji
neposredno zaposlenih skoraj 250 ljudi. 
Odstrel temeljnih, tudi gospodarsko pomembnih vrst divjadi
narašča že desetletja. Osnovna produkta gospodarskega izkoriščanja tega
naravnega vira sta meso divjadi in prodaja trofejnega odstrela, predvsem
lovskim gostom. Čeprav je na trgu ponudbe in povpraševanja velika konkurenca,
veljajo slovenska lovišča za razmeroma bogata, z ohranjeno veliko pestrostjo
živalskih vrst.
Preglednica
13: Pregled odstrela in ugotovljenih izgub divjadi za obdobje 1994–2004


 

2000 

2001 

2002 

2003 

2004 

2005 


Proizvodnja
  oglja 

200 

200 

210 

230 

240 

270 


Uvoz 

724 

659 

874 

872 

1115 

1689 


Izvoz 

7 

8 

9 

7 

54 

505 


Poraba 

917 

851 

1075 

1095 

1301 

1454 


* koledarsko leto
Vir: Statistični podatki lovskih organizacij, ZGS
7.1.1.5 Čebelarstvo 
Republika Slovenija ima bogato čebelarsko tradicijo. K temu
je odločilno prispevala tudi kranjska čebela (Apis mellifera carnica), ki je
zaradi svojih odlik postala druga najpomembnejša pasma čebel na svetu. Zaradi
znanja in bogate tradicije je bilo čebelarstvo v preteklosti pomembna izvozno
naravnana kmetijska panoga, ki se je ponašala z izvozom medu in čebeljih
družin. Trenutno se v Republiki Sloveniji s čebelarstvom ukvarja približno 8500
čebelarjev, ki imajo približno 150.000 naseljenih panjev in so organizirani v
200 čebelarskih društvih. Letni prihodek od medu in izdelkov iz medu znaša
približno 14 milijonov evrov. 
V Republiki Sloveniji raznoliko podnebje (mediteransko,
panonsko, alpsko, subalpsko) omogoča pridelavo veliko vrst sortnih medov
(kostanjev, lipov, cvetlični, akacijev, hojev, smrekov med itn.), kar je naša
priložnost. Ker gozdovi pokrivajo velik del Republike Slovenije, je gozdno
medenje (mana) pomembna čebelja paša (60-80 odstotkov medu), še posebej, ker
množična uporaba fitofarmacevtskih sredstev v intenzivnem kmetijstvu negativno
vpliva na čebele in postaja pomen gozdne paše vse večji. Povpraševanje po
temnih gozdnih medovih je zlasti v tujini veliko, žal pa je gozdno medenje na
iglavcih izpostavljeno velikim nihanjem med leti, donosi niso stalni. V letih
obilnega medenja je na območjih medenja denarna vrednost medu celo 1,7-krat
večja od vrednosti čistega donosa lesa, zaradi paše pa se prirastek lesa ne
zmanjša. 
Letno pridelamo v Republiki Sloveniji 2000-2500 ton medu,
odvisno od vremenskih razmer. Poraba medu na prebivalca pa v zadnjih letih
znaša približno 1,2 kg, nekaj manj v letih z manj pridelanega medu, kar pomeni,
da pridelamo medu komaj za zadovoljevanje svojih lastnih potreb. Letni izvoz
medu iz Republike Slovenije znaša približno 200 ton kakovostnega medu, prav
toliko medu pa uvozimo. Po podatkih z začetka tega desetletja izvozimo
približno toliko medu, kot so ga pred 250 leti izvozili le z ljubljanskega
območja, s poudarkom, da ga takrat zagotovo niso uvažali. 
Preglednica
14: Pridelava in prodaja medu (t) v obdobju 1997-2004


Divjad 

1995/96 

1996/97 

1997/98 

1998/99 

1999/00 

2000/01 

2001* 

2002* 

2003* 

2004* 


srnjad 

37.734 

39.355 

35.543 

37.492 

38.993 

38.685 

38.660 

41.874 

43.249 

43.404 


jelenjad 

3.919 

4.024 

3.742 

4.331 

4.355 

4.158 

4.468 

5.203 

5.034 

4.784 


damjak 

78 

95 

289 

112 

114 

87 

135 

180 

143 

135 


muflon 

573 

557 

632 

608 

689 

633 

580 

773 

734 

715 


gams 

2.203 

2.280 

1.949 

2.084 

2106 

2.180 

2.323 

2.453 

2.634 

2.604 


divji prašič 

2.864 

3.032 

2.755 

4.289 

4.470 

5.088 

5.865 

7.223 

6.280 

6.440 


poljski zajec
  

6.339 

4.617 

3.923 

3.738 

3444 

2.971 

3.006 

2.863 

3.353 

3.463 


fazan 

32.621 

33.864 

36.284 

39.416 

41.476 

40.841 

36.202 

33.327 

35.541 

36.909 


poljska jerebica
  

1.606 

1.873 

1.820 

2.092 

2032 

2.532 

2.375 

2.174 

2.446 

2.266 


raca mlakarica
  

9.076 

6.562 

7.866 

6.420 

6.504 

5.884 

6.452 

6.134 

5.888 

6.073 


Vir: Statistični urad RS 
Pravkar izdelani Kataster čebelje paše potrjuje, da so
možnosti za čebeljo pašo v slovenskih gozdovih zelo velike. 
7.1.1.6 Drugi nelesni gozdni proizvodi in dejavnosti, povezane z
njimi 
Poleg že obravnavanih gozdnih dobrin, ki se izkoriščajo
organizirano in urejeno tudi s predpisi, ljudje v gozdovih za lastne potrebe,
za rekreacijo pa tudi zaradi zaslužka nabirajo še veliko drugih dobrin.
Združimo jih lahko v nekaj skupin: 
-       
drevesni deli: smola, drevesni sok, lubje, vejevje, storži, zelenje,
cvetovi, plodovi; 
-       
na gozdnih tleh: plodovi, industrijske rastline; 
-       
sestavine tal: kamenje, rudnine; 
-       
živalski svet: drobne živali; 
-       
glive v gozdovih. 
Nabiranje užitnih gliv (gob) se je v Republiki Sloveniji
uredilo z Zakonom o gozdovih, Uredbo o varstvu samoniklih gliv (Uradni list RS,
št. 57/98 in nasl.) ter Pravilnikom o varstvu gozdov. Predpisane omejitve
nabiranja so imele za posledico zmanjšanje števila podjetij, ki so registrirana
za odkup gob, in zmanjšanje količine odkupljenih gob - od 1.250.000 kg
odkupljenih gob v letu 1995 se količine postopno zmanjšujejo, v letu 2005 je
bilo odkupljenih 75.000 kg gob. 
Paša živine v gozdovih je po Zakonu o gozdovih prepovedana.
Izjemoma je na podlagi kriterijev, določenih v Predpisu o varstvu gozdov, paša
lahko dovoljena z gozdnogojitvenim načrtom. Paša v gozdovih se v Republiki
Sloveniji izvaja v gozdovih agrarnih skupnosti, v gorskem svetu, v malodonosnih
gozdovih (gmajnah), povsod tam, kjer je bil v preteklosti gozdni prostor
namenjen tudi paši. Ohranjanje tega sveta je prispevek k ohranjanju podeželja,
prispevek k ohranitvi najbolj ruralnega dela podeželja. V formalnem pogledu
njeno izvajanje ni povsem dorečeno. 
7.1.1.7 Turizem in rekreacija v gozdnem prostoru 
Gozd je pomembna prvina okolja mnogih turističnih središč in
točk, tudi objektov kmečkega turizma; nekaterim dajejo prav gozdovi osrednjo
vsebino. Po rezultatih anket kar 60 odstotkov tujih turistov obišče Republiko
Slovenijo zaradi ohranjene narave. Včasih je težko razmejiti turizem in
rekreacijo. Zlasti na turistične kmetije vse več ljudi prihaja prav z namenom,
da se rekreirajo v naravnem okolju. 
V gozdnem prostoru leži več kot 3700 enot kulturne dediščine,
v katerih je gozd pomembna prvina ali jih celo sooblikuje. Gozdovi nudijo še
veliko neizkoriščenih možnosti za razvoj turizma v povezavi s popularizacijo
kulturne dediščine, ki vključuje izboljšanje vedenja in zavedanja o njenem
pomenu za ohranjanje in razvoj kulturne raznolikosti Republike Slovenije. 
Turistična dejavnost je ena najpomembnejših dopolnilnih
dejavnosti kmetij. Po podatkih Popisa kmetijskih gospodarstev iz leta 2000 se
14,1 odstotka popisanih družinskih kmetij ukvarja s turizmom. Ta delež bi bilo
primerno še povečati ter popestriti in izboljšati turistično ponudbo, za kar pa
so potrebna tudi finančna vlaganja. 
7.1.2 Dejavniki, ki zmanjšujejo gospodarske učinke gozdov 
Tako kot okoljske učinke gozdov tudi njihove gospodarske
učinke zmanjšujejo vsi dejavniki, ki ogrožajo oziroma ovirajo njihovo
funkcioniranje in stabilnost ali jih neposredno poškodujejo. 
Najpomembnejši dejavniki, ki delujejo specifično na zmanjšanje
gospodarskih učinkov gozdov, so: 
-       
pomanjkanje gozdnih cest - čeprav so slovenski gozdovi zaradi
veliko zgrajenih gozdnih cest v obdobju do leta 1990 v povprečju kar dobro
odprti s cestami (19,8 m/ha), je zlasti v zasebnih gozdovih še precej predelov,
kjer je izgradnja gozdnih cest nujna; v zaprtih gozdovih je izgradnja gozdne
ceste najpomembnejši gozdnogospodarski ukrep; 
-       
pomanjkanje gozdnih vlak - zlasti na kamnitih terenih brez gozdne
vlake ni mogoče smotrno spraviti lesa do ceste; žično spravilo je neprimerno
dražje in je smiselno tam, kjer zaradi konfiguracije terena ali okoljskih
razlogov traktorsko spravilo ni primerno. Problem pomanjkanja gozdnih vlak v
zasebnih gozdovih je po obsegu podoben problemu pomanjkanja gozdnih cest; 
-       
premajhen obseg izvedenih gozdnogojitvenih del - mnogi lastniki
gozdov, zlasti tisti z majhno gozdno posestjo, ki pa v Republiki Sloveniji
prevladuje, ne posvečajo dovolj pozornosti gospodarjenju z gozdom, večina jih
tudi ni usposobljena za delo v gozdu, zato mnogi kljub sofinanciranju
gozdnogojitvenih del s strani države ali EU teh del niso pripravljeni izvesti.
Gozd z opustitvijo obnove s sadnjo, kjer je ta nujna, ter negovalnih del
dolgoročno najbolj slabi prav z gospodarskega vidika; 
-       
razdrobljenost gozdne posesti - gozdna posest v Republiki
Sloveniji je zelo razdrobljena, v povprečju meri komaj 2,6 ha/lastnika, če pri
tem ne upoštevamo solastnikov, solastništvo pa je pogosto otežujoč dejavnik pri
gospodarjenju z gozdovi; ob tem je gozdna posest praviloma razdeljena še na več
površinsko ločenih parcel, kar dodatno otežuje gospodarjenje z gozdovi in tudi
njegovo strokovno usmerjanje; 
-       
nepovezanost lastnikov gozdov pri izvedbi del v gozdovih in pri
prodaji lesa - dela v gozdovih bi bilo mogoče izvesti veliko racionalneje, če
bi jih izvedli hkrati na večjih površinah; v razmerah razdrobljene posesti je
mogoče to zagotoviti samo s povezovanjem lastnikov gozdov. Nepovezani lastniki
gozdov so z majhnimi količinami gozdnolesnih sortimentov pri prodaji lesa zelo
neučinkoviti, še posebej težko prodajo manj kakovostne sortimente. Tudi ta
problem lahko učinkovito reši le povezanost lastnikov gozdov; 
-       
nezadovoljiva tehnična opremljenost lastnikov gozdov za delo v gozdu
- zaradi majhnih gozdnih posesti so lastniki gozdov praviloma zelo slabo
opremljeni za delo v gozdu, saj se jim zaradi majhnega obsega del v gozdovih ne
zdi smotrno veliko investirati v opremo; to se odraža v manjših učinkih in več
nesrečah v gozdovih. Problem lahko učinkovito reši le povezanost lastnikov
gozdov; 
-       
nezadostna usposobljenost lastnikov gozdov za dela v gozdu -
zaradi majhnega obsega del v gozdovih kot posledica majhne gozdne posesti so
lastniki za dela v gozdu slabo usposobljeni, kar se prav tako odraža v manjših
učinkih in več nesrečah pri delu. Tudi ta problem lahko učinkovito reši le
povezanost lastnikov gozdov; 
-       
nizka stopnja inovativnosti pri trženju drugih vlog gozdov, tako
pri nelesnih gozdnih proizvodih kot pri storitvah gozdov; 
-       
premalo usmerjeno raziskovalno delo na področji inovativnosti in
podjetništva na področju gospodarskih učinkov gozdov; 
-       
prenizka stopnja povezanosti panog, ki temeljijo na lesu tako v
smislu branžne organiziranosti kot tudi proizvodnih verig in logističnih tokov;
-       
premajhna družbena zavest o pomenu lesa in posledično premalo
izkoriščeni lesni potencial; 
-       
prenizka stopnja doma ustvarjene dodane vrednosti na lesu; 
-       
nekonkurenčnost primarne predelave lesa in zmanjševanje njenih
kapacitet. 
7.2 Ocena razvojnih možnosti 
Gozd je najpomembnejši obnovljiv naravni vir v Republiki
Sloveniji. V gozdarstvu in dejavnostih, povezanih z lesom, je v Republiki
Sloveniji približno 30.000 redno zaposlenih, gozd pa daje številne možnosti
tudi na drugih področjih, na področju lovstva, turizma in rekreacije ter obrti
na osnovi različnih dobrin iz gozda. Gozd je sestavni del kmetij in pomeni
razvojno možnost tudi za kmetije pri razvijanju različnih dopolnilnih
dejavnostih, povezanih z lesom, drugimi dobrinami iz gozda in turizmom, kar
dodatno prinaša več tisoč delovnih mest v glavnem na podeželju. 
Količine letno priraslega lesa v slovenskih gozdovih in tudi
druge njegove dobrine omogočajo znatno povečanje njegove gospodarske vloge,
treba pa jo bo tudi bolje ovrednotiti. Pridobivanje dobrin iz gozda pomeni
motnjo za gozdni ekosistem, zato ga je treba strokovno načrtovati in izvajati. 
Gozd pomembno prispeva k zagotavljanju zdrave pitne vode. Tu
ne gre le za njegovo pomembno okoljsko vlogo, ampak tudi za gospodarski pomen.
Tudi zagotavljanje drugih ekoloških funkcij se nedvomno odraža v številnih
gospodarskih učinkih. Čeprav jih je pogosto težko ovrednotiti, so nedvomno
veliki. Med njimi v zadnjem času stopa v ospredje vloga gozda kot ponora CO2,
v povezavi z obvezami držav do Kjotskega protokola. 
Z aktivnim vključevanjem javne gozdarske službe v načrtovanje
možnih turističnih dejavnosti v gozdnem prostoru je mogoče bolje izkoristiti
gozdove v turistične namene in hkrati zmanjšati negativne vplive turističnih in
rekreativnih dejavnosti na gozd; tudi tako lahko lastnik gozda trajno prispeva
k dvigu gospodarske vrednosti gozda. 
Pri spodbujanju gospodarske vloge gozdov in pri razvoju
podeželja je treba vlagati predvsem v znanje, ki bo ljudi vodilo k večji
inovativnosti, podjetništvu in povečevanju dodane vrednosti, temelječe na lesu
kot surovini, na nelesnih gozdnih proizvodih ter na storitvenih vlogah gozda,
ki jih je treba v večji meri izkoriščati pri celostnem razvoju družbe, še
posebej podeželja. 
Slovenske lesne panoge so v veliki meri ustvarile pogoje za
bolj konkurenčno nastopanje s svojimi izdelki na svetovnih trgih. Napravile so
že nekaj korakov na poti rasti produktivnosti in pospeševanja konkurenčnosti:
krčenje zaposlitve - pasivna rast produktivnosti in optimizacija obstoječih
poslovnih procesov. Pomembni dosežki slovenskih raziskovalcev, izobraževalnih
institucij in oblikovalcev na področju predelave lesa so ustvarili pogoje za
tehnološki preboj, v katerem morajo podjetja z novimi znanji, novimi materiali
in novimi tehnologijami ustvarjati nove konkurenčne priložnosti. Konkurenčnost
lesne in pohištvene industrije je mogoča edino pri izdelkih z visoko dodano
vrednostjo, z vrednostjo, ki jo omogočajo raziskave in nove tehnologije, ter je
dosežena v manjših in izredno prilagodljivih proizvodnih obratih. 
Raba lesa v modernih individualnih in skupinskih napravah za
ogrevanje in procesno toploto predstavlja tudi enega največjih potencialov za
rabo obnovljivih virov energije v Republiki Sloveniji. Spodbujati je treba
porabo predvsem tistega lesa, ki ni primeren za industrijsko predelavo, in
lesne mase, ki je ni mogoče več predelati v lesne izdelke. Zlasti na podeželju
lahko trženje energije v manjših sistemih daljinskega ogrevanja pomeni pomembno
dodatno dejavnost kmetije. V prihodnje bo les pridobival na pomenu tudi pri
proizvodnji biogoriv. 
Nujna je vzpostavitev trga z lesno biomaso, saj je to ena
izmed pomembnih ovir za hitrejše uveljavljanje biomase. Organiziran trg bo
uporabnikom biomase zagotavljal gorivo po konkurenčnih cenah, proizvajalcem
biomase pa omogočil ponudbo oziroma prodajo njihovega proizvoda. 
Pridobivanje drugih gozdnih dobrin dobiva vse večji pomen in
hkrati igra vlogo pri vzgoji odnosa javnosti do gozda, gozdarstva in okolja.
Koriščenje drugih gozdnih dobrin je premalo raziskano (ni popisa stanja), ni
dovolj zakonsko opredeljeno in tudi ni dovolj nadzorovano. Pogost vzrok
konfliktov je soočenje zasebnih interesov in interesov širše javnosti. 
Gozdovi nudijo še veliko neizkoriščenih možnosti za razvoj
turizma in rekreacije na podeželju ter v primestnih okoljih. Obe dejavnosti
moramo skrbno načrtovati, saj vse oblike turizma in rekreacije niso primerne za
vse gozdove. Izdelati bo treba conacijo gozdnega prostora glede primernosti za
posamezne rabe gozdov. Zlasti moramo zelo skrbno umestiti v gozdni prostor bolj
hrupne dejavnosti in tiste, ki zelo obremenjujoče vplivajo na gozdni ekosistem.
Te dejavnosti v gozdovih bo treba uskladiti z lastniki gozdov in drugimi
uporabniki prostora. Gozdove z najbolj poudarjeno turistično in rekreacijsko
funkcijo je treba tudi primerno opremiti (gozdne učne poti, smerokazi, steze,
klopi, kurišča, koši za odpadke itd.) ter zagotoviti upravljavca te
infrastrukture. 
7.3 Cilji, usmeritve in indikatorji 
7.3.1 Gozd in gospodarske dejavnosti 
7.3.1.1 Pridobivanje lesa - splošno 
Cilj 1:       Povečati
izkoriščenost proizvodnega potenciala gozdnih rastišč. 
Usmeritev 1: Z zmernim in selektivnim akumuliranjem prirastka
povečevati lesno zalogo in prirastek gozdov. 
Usmeritev 2: Povečati realizacijo možnega poseka v gozdovih. 
Usmeritev 3: Načrtovani možni posek v gozdovih naj na ravni
Republike Slovenije doseže 75 odstotkov prirastka. 
Usmeritev 4: Z nego gozdov in pravočasnim obnavljanjem
gozdnih sestojev povečati kakovost gozdnih lesnih sortimentov. 
Usmeritev 5: Na zemljiščih v zaraščanju, ki jih je smiselno
prepustiti gozdu, je treba z gojitvenimi deli pospešiti razvoj v donosen
gospodarski gozd. 
Usmeritev 6: S pospeševanjem rastišču primernih in
gospodarsko zanimivih drevesnih vrst (graden, brek, koprivovec itd.) povečati
gospodarsko vrednost gozdov slovenskega Primorja (Kras, slovenska Istra). 
Indikatorji: površina gozdov; lesna zaloga; prirastek
in sortimentna struktura poseka. 
Cilj 2:       Povečati
odprtost gozdov z gozdnimi prometnicami. 
Usmeritev 1: Zagotoviti spodbude za novogradnje in
rekonstrukcije gozdnih cest ter v skladu z gozdnogospodarskimi načrti
stimulirati celostno odpiranje gozdov s cestami in vlakami. 
Usmeritev 2: Zagotoviti spodbude za pripravo vlak. 
Usmeritev 3: Gozdne prometnice načrtovati kompleksno, ne
glede na posestne meje. 
Usmeritev 4: Racionalizirati postopke za pripravo projektov
in pridobitev dovoljenj za gradnjo gozdnih cest. 
Usmeritev 5: Izdelati in izpeljati program ozaveščanja
lastnikov gozdov o koristih vlaganj v gozdne prometnice. 
Indikatorji: dolžina novih gozdnih cest in javnih
cest, ki so pomembne za gozdno proizvodnjo; obseg rekonstrukcij gozdnih cest;
dolžina novih vlak; odprtost gozdov s cestami (m'/ha) in vlakami (m'/ha). 
Cilj 3:       Primerno
vzdrževane gozdne ceste. 
Usmeritev 1: Zagotoviti ustrezno višino sredstev za
vzdrževanje gozdnih cest. 
Usmeritev 2: Sofinanciranje vzdrževanja gozdnih cest iz
sredstev proračuna RS uskladiti z javno rabo gozdnih cest. 
Usmeritev 3: V skladu s potrebami dopolniti sistem zbiranja
in razporejanja sredstev za vzdrževanje gozdnih cest. 
Usmeritev 5: Določiti režime rabe gozdnih cest. 
Usmeritev 4: Zagotoviti sanacijo gozdnih cest po ujmah. 
Indikatorji: dolžina vzdrževanih gozdnih cest. 
Cilj 4:       Razvit
trg gozdnih lesnih sortimentov v Republiki Sloveniji. 
Usmeritev 1: Pospeševati razvoj trga gozdnih lesnih
sortimentov. 
Usmeritev 2: Sofinancirati združevanja lastnikov gozdov za
trženje gozdnih lesnih sortimentov. 
Usmeritev 3: Za vse gozdove pridobiti mednarodne certifikate
za trajnostno gospodarjenje z gozdovi ter zagotoviti njihovo vzdrževanje. 
Usmeritev 4: Uvesti izobraževanje in svetovanje s področja
trženja za lastnike gozdov. 
Usmeritev 5: Uvesti sodobne tržne oblike za prodajo gozdnih
lesnih sortimentov. 
Usmeritev 6: Zagotoviti sistematičen način promocije uporabe
in koristi lesa ter ustrezna finančna sredstva za izvedbo. 
Indikatorji: količina in vrednost lesa na trgu;
površina certificiranih gozdov; število novih društev lastnikov gozdov; število
certifikatov sledenja lesa (CoC). 
7.3.1.2 Gozdno semenarstvo in drevesničarstvo 
Cilj 1:       Zagotavljati
ustrezno kakovost in količino gozdnega reprodukcijskega materiala. 
Usmeritev 1: Na podlagi nenehnega evidentiranja sestojev, ki
ustrezajo kriterijem za pridobivanje gozdnega reprodukcijskega materiala, je
treba vzdrževati ustrezno število registriranih gozdnih semenskih objektov po
drevesnih vrstah in provenienčnih območjih. 
Usmeritev 2: Lastnike gozdov spodbujati k vpisu sestojev
ustrezne kakovosti v register gozdnih semenskih objektov. 
Usmeritev 3: Razvijati in izpopolnjevati tehnologije za
podaljšano shranjevanje semena. 
Usmeritev 4: Pospeševati specifične proizvodne funkcije
gozdnih semenskih objektov. 
Indikatorji: število gozdnih semenskih objektov;
količina in vrednost pridobljenega gozdnega semena. 
7.3.1.3 Gospodarjenje z državnimi gozdovi 
Cilj 1:       Povečati
delež državnih gozdov. 
Usmeritev 1: S predpisi ustrezno opredeliti predkupno pravico
RS, da bi se povečeval kompleks državnih gozdov. 
Usmeritev 2: Izdelati merila za prednostni odkup gozdov s
poudarjenimi ekološkimi in socialnimi funkcijami ter izvajati aktivno politiko
odkupa. 
Indikatorji: površina gozdov v lasti RS; površina
gozdov s poudarjenimi ekološkimi in socialnimi funkcijami v lasti RS. 
Cilj 2:       Izboljšati
zemljiško in parcelno strukturo državnih gozdov. 
Usmeritev 1: Z aktivno politiko pravnega prometa z gozdovi
ohranjati in oblikovati strnjene komplekse državnih gozdov. 
Usmeritev 2: Manjše in izolirane parcele prodati ali
zamenjati, po možnosti tako, da se hkrati povečuje in izboljšuje obstoječa
gozdna posest v zasebni lasti. 
Indikatorji: število namensko sklenjenih pravnih
poslov. 
Cilj 3: Ohraniti kmetije in podeželje v gorskem in hribovitem
svetu z omejenimi možnostmi gospodarjenja. 
Usmeritev 1: Omogočiti, da fizične osebe, ki aktivno
gospodarijo na kmetijah v gorskem in hribovitem svetu, uveljavijo prednostno
pravico pri podelitvi koncesij za izkoriščanje gozdov v lasti RS na podlagi
programa ohranjanja posamezne kmetije. 
Indikatorji: število podeljenih koncesij za
izkoriščanje gozdov v lasti RS. 
Cilj 4:       Racionalna
gozdna proizvodnja. 
Usmeritev 1: Pospeševati uporabo sodobnih tehnologij in
organizacijskih oblik ob presoji sprejemljivosti na varovanih območjih. 
Indikatorji: količina poseka, spravila in prevoza s
sodobnimi tehnologijami. 
7.3.1.4 Gospodarjenje z zasebnimi gozdovi 
Cilj 1:       Izboljšati
organiziranost lastnikov gozdov. 
Usmeritev 1: Spodbujati povezovanje lastnikov gozdov. 
Usmeritev 2: Pospeševati kapitalsko povezovanje lastnikov
gozdov za pridobivanje in predelavo lesa (energetsko pogodbeništvo, manjši
obrati za predelavo lesa). 
Usmeritev 3: Zagotoviti finančne spodbude za povezovanje
lastnikov gozdov. 
Indikatorji: število društev lastnikov gozdov; število
lastnikov gozdov, vključenih v društva; število primerov kapitalskega
povezovanja lastnikov gozdov. 
Cilj 2:       Intenzivirati
izobraževanje lastnikov gozdov in svetovanje. 
Usmeritev: Povečati število izobraževanj za delo v gozdu
oziroma z gozdom in jih vsebinsko razširiti (zlasti na ekonomskem področju). 
Indikatorji: število tečajev in predavanj za lastnike gozdov;
število medijskih prispevkov za lastnike gozdov. 
Cilj 3:       Zaustaviti
nadaljnje drobljenje gozdne posesti. 
Usmeritev 1: Dopolniti predpise, ki bodo preprečevali
drobljenje posesti in spodbujali njihovo povezovanje. 
Usmeritev 2: Preprečevati delitev gozdnih parcel. 
Indikatorji: povprečna površina gozdne posesti. 
Cilj 4:       Zagotoviti
izvedbo potrebnih gojitvenih in varstvenih del v gozdovih. 
Usmeritev 1: Povečati spodbude za gojitvena in varstvena
dela. 
Usmeritev 2: Zagotoviti ukrepe preventivnega požarnega
varstva v najbolj ogroženih gozdovih. 
Indikatorji: letni obseg izvedene obnove gozdov; letni
obseg izvedene nege gozdov; letni obseg ukrepov preventivnega požarnega
varstva. 
Cilj 5:       Zagotoviti
izvedbo del na tehnološko sodoben in varen način. 
Usmeritev 1: Zagotoviti sofinanciranje za posodabljanje
gozdarske mehanizacije. 
Usmeritev 2: Povečati delež del v zasebnih gozdovih, ki jih
izvedejo poklicni izvajalci. 
Usmeritev 3: Intenzivirati usposabljanje lastnikov gozdov za
delo v gozdu. 
Usmeritev 4: Pospeševati sodobne oblike organiziranosti
zasebnih lastnikov gozdov na področju pridobivanja lesa. 
Usmeritev 5: Omogočiti razvoj borze gozdarskih storitev. 
Indikatorji: število tečajev in predavanj za lastnike
gozdov; vložena sredstva za posodabljanje gozdne mehanizacije; količina poseka
s sodobnimi tehnologijami; število storitev ter izvajalcev na borzi. 
Cilj 6:       Spodbude
za gozdove, v katerih ekološke ali socialne funkcije določajo način
gospodarjenja. 
Usmeritev 1: Ovrednotiti ekološke in socialne koristi gozdov
za celotno družbo. 
Usmeritev 2: Določiti spodbude ob upoštevanju rastiščnega
potenciala in večnamenskosti gozdov. 
Indikatorji: obseg del glede na stopnjo poudarjenosti
ekoloških in socialnih funkcij. 
Cilj 7:       Povečano
sodelovanje lastnikov pri načrtovanju razvoja njihovih gozdov. 
Usmeritev 1: Lastnike gozdov je treba intenzivneje
vključevati v procese gozdarskega načrtovanja in intenzivirati vse oblike
svetovanja. 
Indikatorji: število udeležencev na javnih obravnavah
gozdnogospodarskih načrtov. 
Cilj 8:       Izboljšati
trženje gozdnih lesnih proizvodov, drugih gozdnih proizvodov in funkcij gozdov.
Usmeritev 1: Lastnikom gozdov omogočiti izobraževanje in
svetovanje za trženje. 
Usmeritev 2: Izdelati posestne načrte. 
Usmeritev 3: Omogočiti razvoj borze proizvodov. 
Indikatorji: število izobraževanj in svetovanj;
število posestnih načrtov; količina proizvodov na borzi. 
7.3.1.5 Lesarstvo in papirništvo 
Cilj 1:       Povečati
izvoz lesnih proizvodov s povečano dodano vrednostjo v domači lesni industriji.
Usmeritev 1: Zagotoviti povezovanje gozdarstva, lesarstva in
papirništva pri snovanju razvojnih strategij. 
Usmeritev 2: Spodbuditi organsko, partnersko povezovanje
gozdarstva, lesarstva in papirništva na podlagi skupnih, dolgoročnih razvojnih
interesov; tudi kapitalsko povezovanje. 
Usmeritev 3: Ustanoviti vzorčna (odskočna) podjetja za
uveljavljanje konkurenčnih prednosti lesne predelovalne industrije z novimi
tehnologijami in novimi proizvodi. 
Indikatorji: uvoz in izvoz okroglega lesa; uvoz in
izvoz lesnih izdelkov. 
Cilj 2:       Povečati
rabo lesa in lesnih izdelkov v gradbeništvu in bivalnem okolju. Les in izdelki
iz lesa naj do leta 2015 postanejo vodilni material. 
Usmeritev 1: Promovirati les in izdelke iz lesa ter njegov
pozitivni prispevek k trajnostnemu družbenoekonomskemu razvoju. 
Usmeritev 2: Spodbuditi rabo lesa in lesnih izdelkov v
državnih in javnih zgradbah. 
Usmeritev 3: Lesnopredelovalno dejavnost umestiti v strateške
dokumente RS. 
Usmeritev 4: Zagotoviti sistemske spodbude za večjo rabo
lesa. 
Indikatorji: količina okroglega lesa, ki se porablja v
predelovalnih dejavnostih v Republiki Sloveniji. 
7.3.1.6 Druge dejavnosti, povezane z lesom 
Cilj 1:       Večji
delež rabe lesa v primarni energetski bilanci Republike Slovenije. 
Usmeritev 1: Vzpostaviti trg manj kakovostnega lesa in lesnih
ostankov. 
Usmeritev 2: Promovirati rabo lesa za proizvodnjo biogoriv. 
Usmeritev 3: Pripraviti standarde kakovosti za lesne sekance
in pelete. 
Usmeritev 4: Spodbujati energetsko pogodbeništvo med lastniki
gozdov na podeželju. 
Indikatorji: količina biogoriv, proizvedenih iz lesa;
število sklenjenih energetskih pogodbeništev. 
Cilj 2:       Povečati
obseg dejavnosti, ki uporabljajo les, še posebej na podeželju, kjer lahko te dejavnosti
pomembno prispevajo k njegovemu razvoju. 
Usmeritev 1: Spodbujati razvoj dopolnilnih dejavnosti, ki so
povezane z lesom, na kmetijah. 
Usmeritev 2: Povečati spodbude za razvoj dejavnosti z lesom
na podeželju, tudi v obliki malih in srednje velikih podjetji. 
Usmeritev 3: Izobraževati lastnike gozdov in jim svetovati o
možnostih in tehnologijah nadaljnje obdelave lesa. 
Usmeritev 4: Spodbujati kapitalsko povezovanje pri
proizvodnih verigah, ki temeljijo na lesu. 
Indikatorji: število kmetij z dopolnilnimi
dejavnostmi, ki so povezane z lesom; število novih neposrednih in posrednih
delovnih mest ter število novih podjetij, povezanih s predelavo lesa. 
7.3.1.7 Lovstvo 
Cilj:          Zagotoviti
trajno gospodarsko rabo vseh lovnih vrst. 
Usmeritev 1: Realizirati načrtovani odstrel. 
Usmeritev 2: Zagotoviti izvedbo načrtovanih ukrepov v okolju.
Usmeritev 3: Preprečevati škodo od divjadi in na njej. 
Indikatorji: telesna masa divjadi in masa rogovja;
realizirana višina letnega odstrela; število izgub (povozi, bolezni); število
lovskih gostov; prihodek od prodane divjačine in trofej. 
7.3.1.8 Čebelarstvo 
Cilj:          Izkoristiti
potenciale gozdov za pašo čebel. 
Usmeritev 1: Čebelarjenje v gozdu urediti s čebeljimi pašnimi
redi, vključno z ureditvijo stojišč za postavitev prevoznih čebeljih enot ob
gozdnih prometnicah. 
Usmeritev 2: Izpopolniti sistem obveščanja o medenju. 
Usmeritev 3: Povečati delež medovitih drevesnih in grmovnih
vrst v gozdovih. 
Indikatorji: količina proizvedenega gozdnega medu;
prihodek od prodaje gozdnega medu. 
7.3.1.9 Nabiranje nelesnih gozdnih proizvodov 
Cilj 1:       Na
gozdu neškodljiv način izkoristiti zmožnosti gozda glede pridobivanja nelesnih
gozdnih proizvodov. 
Usmeritev 1: V gozdnogospodarske načrte je treba vključiti
usmeritve in morebitne omejitve v zvezi z nelesnimi gozdnimi proizvodi. 
Usmeritev 2: Urediti je treba nabiralništvo. 
Usmeritev 3: Z nadaljnjo obdelavo oziroma predelavo dobrin
povečati dodano vrednost nelesnim gozdnim proizvodom. 
Usmeritev 4: Novelirati predpis v zvezi z varstvom gliv,
vključno s seznamom zavarovanih vrst. 
Indikatorji: količina in vrednost nelesnih gozdnih
proizvodov na trgu. 
7.3.1.10 Turizem in rekreacija v gozdnem prostoru 
Cilj:          Funkcijam
gozda prilagojena izraba gozdnega prostora za turizem. 
Usmeritev 1: Opredeliti gozdni prostor glede primernosti za
različne oblike turizma in rekreacije ter različne intenzivnosti, povezane z
obema dejavnostma. 
Usmeritev 2: Ustrezno opremiti gozdove za turizem in
rekreacijo (znaki, informativne točke ipd.). 
Usmeritev 3: Usposobiti kadre za izvajanje turizma in
rekreacije v gozdnem prostoru, zlasti lastnike gozdov. 
Indikatorji: površina gozdov s poudarjeno turistično
in rekreacijsko funkcijo. 
7.3.1.11 Paša živine v gozdovih 
Cilj:          Urediti
pašo živine v gozdovih in jo usmeriti na primerne površine. 
Usmeritev 1: Spodbujati izdelavo celovitih pašnih redov z
razvojnimi načrti za pašo v gozdnem prostoru. 
Indikatorji: površina gozdov z dovoljeno in urejeno pašo v
gozdovih; površina gozdov z nedovoljeno pašo v gozdovih.
8 DRUŽBENI VIDIK GOZDOV
8.1 Stanje 
Gozdovi v Republiki Sloveniji so za javnost odprti. Ljudje to
vrednoto neredko zlorabljajo. Tako se v gozdovih soočamo tudi z neprimernimi
dejavnostmi in dejanji, zaradi česar pride tudi do konfliktov z lastniki
gozdov. Najpogostejši negativni pojavi so: 
-       
odlaganje odpadkov v gozdove, 
-       
nedovoljeni posegi v gozdni prostor (kamnolomi, peskokopi, kopanje
zemlje, postavitev različnih objektov), 
-       
gozdu in njegovim funkcijam neprilagojene turistične in rekreacijske
dejavnosti, 
-       
čezmerno nabiranje gozdnih plodov in drugih gozdnih proizvodov ter
izvajanje neprimernih dejavnosti v mirnih conah gozda. 
Ljudje se vse bolj zavedajo pomena gozdov. Navezanost ljudi
na gozdove, ki je bila nekdaj velika zaradi lesa in drugih materialnih dobrin, ki
so jih pridobivali iz gozda, se ponovno krepi, tokrat predvsem zaradi okoljske
vloge gozdov in priljubljenosti gozdnega okolja za oddih in rekreacijo, čeprav
se seveda ljudje tudi danes zavedajo pomena gozdov kot vira lesa, vsem zelo
priljubljenega gradiva. Gozdovi pomembno prispevajo k splošni blaginji ljudi. 
V gozdu je veliko naravnih vrednot ter kulturnih objektov, ki
bogatijo gozdni prostor in so del narodove dediščine. Njihova ohranitev in
vzdrževanje je naloga tudi širše skupnosti. 
Lov je brez dvoma imel že od nekdaj pomembno vlogo v
socialnem in kulturnem življenju. Danes trajnostno gospodarjenje z divjadjo,
katere sestavni del je tudi lov divjadi, izvajajo lovske družine, ki so
ustanovljene na podlagi prostovoljne odločitve njenih članov. V Republiki
Sloveniji je registriranih približno 420 lovskih družin, v katere je včlanjeno
skupaj čez 20.000 lovcev, kar predstavlja 1 odstotek vseh prebivalcev naše
države. Dejavnosti, ki so vezane na divjad in lov, so pestre in številne:
vzdrževanje ravnotežja med populacijami prostoživečih živalskih vrst in
njihovim okoljem, ohranjanje zgodovinske in etnološke dediščine, gojitev
glasbene, literarne in likovne kulture, prenos izročil in znanja na mlajše
generacije, skrb za ohranjanje etičnega kodeksa lova, sodelovanje pri
znanstvenih raziskavah itn. 
Prostoživeče živali pomenijo tudi pomembno
znanstvenoraziskovalno, izobraževalno in estetsko vrednoto. Za razumevanje in
dojemanje življenja v naravi so za človeka zelo pomembna tudi dognanja o
odnosih v življenjskih skupnostih prostoživečih živali in med njimi ter o
vplivih sprememb okolja (naravnega in kulturnega prostora) na posamezne vrste
in življenjske skupnosti. Izobraževalna in znanstvena vloga ter podobne
nematerialne koristi od prostoživečih živali dvigajo kakovost življenja,
bogatijo duhovnost širokega kroga ljudi in združujejo številne naravovarstvene
interesne skupine. 
Še posebej močno so na gozd navezani kmetje, saj jim je
včasih pomenil in jim pomeni tudi danes nenadomestljiv del kmetije, vir lesa in
dohodka. S skrbnim odnosom do gozda so bistveno prispevali k ohranitvi
slovenskih gozdov. Gozdovi dajejo zaposlitev in zaslužek tudi mnogim drugim.
Pri delih v gozdovih je v Republiki Sloveniji zaposlenih več kot 2000 ljudi, še
veliko več, skoraj 30.000, pa jih je zaposlenih v dejavnostih predelave in
obdelave lesa, v proizvodnji pohištva ter v proizvodnji vlaknin, papirja in
izdelkov iz njih, ki vse temeljijo na lesni surovini, ki jo pridobimo iz
gozdov.
Preglednica
15: Struktura podjetij po številu zaposlenih v gozdarstvu in drugih
dejavnostih, povezanih z lesom


Velikost podjetij 

Velika 

Srednja 

Majhna 

SKUPAJ 


Gozdarstvo 2004 

5 

5 

59 

69 


Lesarstvo 2004 

26 

34 

931 

991 


Papirništvo in cel. ind. 2004 

7 

10 

83 

100 


SKUPAJ 

38 

49 

1.077 

1.164 


8.1.1 Dejavniki, ki zmanjšujejo socialne vidike gozdov 
Na kratko lahko zapišemo, da so dejavniki, ki zmanjšujejo
socialne vloge gozdov, vsi tisti, ki ogrožajo oziroma zmanjšujejo okoljske
učinke gozdov, in tudi tisti, ki zmanjšujejo njihove gospodarske učinke. Samo
zdrav ter biološko in mehansko stabilen gozd lahko dobro opravlja proizvodne in
socialne funkcije, pri tem pa so pozitivni ekonomski rezultati gospodarjenja z
gozdovi zlasti za podeželje pomembni tudi v socialnem smislu. 
Delovne nezgode 
Delovne nezgode so pogoste in težke, delovna invalidnost med
poklicnimi delavci pa je najpogostejši vzrok za predčasno upokojevanje. Vse to
prinaša številne neugodne posledice v nacionalnem gospodarstvu. V obdobju
1981-2004 se je pri delu v gozdovih smrtno ponesrečilo okoli 350 ljudi, od tega
skoraj devet desetin v zasebnih gozdovih. Pogoste posledice delovnih nezgod so
tudi invalidnost. Te lahko za zasebne gozdove ocenimo z 10-kratnikom smrtnih
nezgod. Število vseh nezgod pa lahko ocenimo s 100-kratnikom smrtnih nezgod. 
Človeški dejavnik je najpogostejši vzrok nezgod, nepravilni
postopki pri delu v več kot polovici primerov, nepazljivost pa v dobri tretjini.
Nepredvidljivi vzroki iz okolja so prisotni pri manj kot desetini nezgod v
zasebnih gozdovih. Širše družbenoekonomske posledice nezgod pri delu v gozdu v
zasebnih gozdovih so bile ocenjene na četrtino vrednosti letnega posekanega
lesa, kar tudi negativno vpliva na gospodarske učinke gozdov. 
8.2 Ocena razvojnih možnosti 
Dejstvo, da je v gozdarstvu in z lesom povezanih dejavnostih
v Republiki Sloveniji zaposlenih približno 30.000 ljudi, je še posebej pomembno
za gospodarske in tudi socialne razmere na podeželju. Zaposlitev dajejo tudi
druge dejavnosti, povezane z gozdom. Ljudje iz urbanih okolij si za oddih in
rekreacijo zelo radi izberejo gozdno okolje, kar omogoča razvoj turizma na
podeželju. Turistična dejavnost je ena najpomembnejših dopolnilnih dejavnosti
kmetij. Na tem področju so še številne neizkoriščene možnosti. Z večjo
varnostjo pri delu v gozdu pa je treba zmanjšati negativne učinke delovnih
nesreč na razvojne možnosti gozdov s socialnega vidika. 
Financiranje in sofinanciranje vlaganj v gozdove iz sredstev
proračuna bo še naprej pomemben dejavnik, ki bo omogočal, da se bo izvajanje
gospodarjenja z gozdovi čim bolj približalo načrtovanemu, s tem pa se bodo
zagotovili tudi pogoji za ohranitev stabilnosti gozdov in njihovih funkcij. S
povečano rabo gozdov, ki se pričakuje v prihodnosti, bodo te funkcije vse
pomembnejše, bolj poudarjene. Delež sofinanciranja za izvajanje del, ki
ohranjajo in razvijajo splošne koristi gozdov, bo treba zato primerno
prilagajati. Na ta način bodo nelastniki gozdov s proračunskimi sredstvi
ustrezno prispevali za rabo gozdov. 
8.3 Cilji, usmeritve in indikatorji 
Cilj 1:       Pomembno
prispevati h kakovosti življenja, zlasti zdravju vseh prebivalcev. 
Usmeritev 1: Ohraniti in urediti prost dostop javnosti v
gozdove, pri tem pa z učinkovitim nadzorom v gozdnem prostoru preprečiti
njegove zlorabe. 
Usmeritev 2: Povečati delež državnih in občinskih gozdov v
bližini večjih mest zaradi lažjega usklajevanja rab gozda v razmerah
poudarjenih socialnih funkcij gozdov. Z zainteresiranimi lokalnimi skupnostmi
je treba določiti območja mestnih in primestnih gozdov. 
Usmeritev 3: Opredeliti gozdni prostor glede primernosti za
različne oblike in intenzivnosti turističnih in rekreacijskih dejavnosti ter
zagotoviti nadzor nad izvajanjem rekreacijske dejavnosti (neposredni nadzor v
naravi). Posebej skrbno in podrobno opredeliti gozdni prostor v primestnih
okoljih in območjih enot kulturne dediščine ter naravnih vrednot. 
Usmeritev 4: Nenehno spremljati poudarjenost posameznih
socialnih funkcij v gozdovih, ugotavljati območja konfliktnih rab gozda ter z
usmerjanjem rabe gozda načrtno zmanjševati njihovo konfliktnost. 
Usmeritev 5: V območjih, ki jih ljudje pogosteje obiskujejo,
čas izvajanja del v gozdovih prilagoditi ritmu obiska ljudi ter krepiti
estetsko funkcijo gozda. 
Usmeritev 6: Poučno funkcijo gozda razširiti iz gozdnih učnih
poti na gozdove blizu šol ter zasnovati bolj interdisciplinarne učne poti v
gozdnem okolju. 
Usmeritev 7: Doreči optimalna stanja gozda za uspešno
opravljanje zaščitne funkcije v najpogostejših okoliščinah, ko je potrebna
njena poudarjenost, ter najmanjšo površino gozda za uspešno opravljanje
higiensko-zdravstvene funkcije. 
Indikatorji: površina gozdov, dostopnih javnosti;
delež občinskih in državnih gozdov; število učnih poti. 
Cilj 2:       Omogočiti
zaposlitev in zaslužek ljudem na podeželju z delom v gozdovih in v dejavnostih,
povezanih z lesom in gozdom, ter tako prispevati h kakovosti življenja na
podeželju. 
Usmeritev 1: Z ustvarjanjem pogojev za smotrno izvajanje gozdnih
del (povezovanje lastnikov gozdov, uvajanje novih tehnologij) povečati
intenzivnost gospodarjenja z gozdovi in s tem možnosti za delo v gozdovih in v
dejavnostih, ki temeljijo na lesu. 
Usmeritev 2: Z razvojem dopolnilnih dejavnosti na kmetijah,
ki temeljijo na lesu in drugih dobrinah gozda, ter dejavnosti, povezanih z
gozdom (čebelarstvo, turizem), ustvariti možnost dodatnih zaposlitev in
dodatnega dohodka na kmetijah. 
Indikatorji: neto dohodek od lesa gozdarskih podjetij; delež
gozdarstva v bruto družbenem proizvodu (BDP); število zaposlenih v gozdarstvu. 
Cilj 3: Oblikovati urejeno okolje objektom kulturne
dediščine, in sicer zaradi dediščine same in kot prispevek k razvoju turizma. 
Usmeritev 1: V območjih enot kulturne dediščine in njihovih
vplivnih območjih v gozdu v estetskem smislu in prilagojeno režimu varovanja
načrtovati in izvajati dela v gozdovih ter čas del prilagoditi ritmu obiska
ljudi. 
Usmeritev 2: V načrte za gospodarjenje z gozdovi, je treba
vključiti usmeritve za varovanje kulturnih vrednot. 
Indikatorji: število objektov kulturne dediščine v
gozdu. 
Cilj 4:       Povečati
vedenje lastnikov gozdov in javnosti o gozdu ter jih aktivno vključiti v
načrtovanje razvoja gozdov. 
Usmeritev 1: Intenzivirati izobraževanje lastnikov gozdov in
svetovanje o gozdu ter uvesti metode participacije javnosti pri načrtovanju
razvoja gozdov in del v gozdovih. 
Usmeritev 2: Zaradi povečanja vezave CO2,
proizvodnje lesa in zaradi zagotavljanja biotske raznovrstnosti (povezanosti in
biokoridorjev) je treba ozaveščati o namenu osnovanja novih gozdov, zlasti v
območjih, kjer je gozdov malo, ter v odločitve glede pogozdovanja aktivno
vključiti lastnike gozdov in lokalno prebivalstvo. 
Indikatorji: število tečajev in predavanj za lastnike
gozdov; število medijskih prispevkov za lastnike gozdov; število udeležencev na
javnih obravnavah gozdnogospodarskih načrtov. 
Cilj 5:       Povečati
ozaveščenost ljudi glede pomena gozdov in njihovih funkcij, gozdarstva,
lovstva, lesa in drugih dobrin iz gozda. 
Usmeritev: Popularizirati pomen gozdov, gozdarstva, lovstva,
lesa in drugih dobrin gozda. Kot vrednoto je treba prikazati dostopnost gozdov
javnosti. 
Indikatorji: število popularizacijskih dejavnosti za
javnost.
9 JAVNA GOZDARSKA SLUŽBA
9.1 Stanje 
Javno gozdarsko službo opravlja v gozdovih vseh lastništev
Zavod za gozdove Slovenije, določene naloge javne gozdarske službe opravlja
tudi Gozdarski inštitut Slovenije. Gospodarjenje s zasebnimi gozdovi je zaradi
razdrobljene posesti pogosto ekonomsko neučinkovito. Združevanje lastnikov, za
katere se organizira sečnja in druga dela na večjih kompleksih, lahko bistveno
prispeva k povečani učinkovitosti gospodarjenja z zasebnimi gozdovi. V
usposabljanje lastnikov gozdov za doseganje poslovne učinkovitosti
gospodarjenja z gozdovi naj se vključi tudi Kmetijsko gozdarska zbornica
Slovenije. Velika površina gozdov in nujnost celovitega usmerjanja njihovega
razvoja zahtevajo strokovno dobro usposobljeno in dobro organizirano javno
gozdarsko službo. Naloge javne gozdarske službe določa Zakon o gozdovih. 
9.2 Cilji, usmeritve in indikatorji 
Cilj:          Enotna
za vse gozdove, kadrovsko zadostna, dobro organizirana, strokovno kompetentna
javna gozdarska služba, ki gozd obravnava celovito, vključno z živalskim
svetom, ter s pravnimi in ekonomskimi mehanizmi ter svetovanjem učinkovito in
smotrno usmerja razvoj gozdov. 
Usmeritev 1: Ohraniti ustrezno kadrovsko zasedenost javne
gozdarske službe, tudi s strokovnjaki strok s sosednjih področij, ter njeno
stabilno financiranje. 
Usmeritev 2: Delo in organiziranost javne gozdarske službe
prilagajati aktualnim potrebam gozda, lastnikov gozdov in javnosti ter smotrni
izvedbi nalog. 
Usmeritev 3: Intenzivirati svetovanje vseh oblik in
vzpostaviti učinkovito sodelovanje z drugimi svetovalnimi službami za kmetije
ter z organizacijami lastnikov gozdov. 
Usmeritev 4: Zagotavljati stalno izobraževanje celotne
kadrovske strukture. 
Indikatorji: število zaposlenih v javni gozdarski
službi; izobrazbena struktura.
10 NADZOR V GOZDARSTVU
10.1 Stanje 
Nadzor v gozdovih z vidika spoštovanja Zakona o gozdovih,
Zakona o gozdnem reprodukcijskem materialu in Zakona o ohranjanju narave ter
predpisov na njihovi podlagi izvaja gozdarska inšpekcija, v varovanih območjih
pa tudi inšpekcija, pristojna za ohranjanje narave. 
Z letom 2006 je začel Zavod za gozdove Slovenije izvajati
skladno z Zakonom o ohranjanju narave neposredni nadzor v naravi, ki pomeni
nadzor v gozdnem prostoru z vidika spoštovanja predpisov s področja varstva
narave. Naravovarstveni nadzor že izvajajo nadzorniki na zavarovanih območjih. 
10.2 Cilji, usmeritve in indikatorji 
Cilj 1:       Učinkovit
inšpekcijski nadzor v gozdovih. 
Usmeritev: Zagotoviti učinkovito delovanje inšpekcijskih
služb, pristojnih za gozdni prostor. 
Indikatorji: število kršitev; število inšpektorjev. 
Cilj 2:       Učinkovit
neposredni nadzor v naravi v gozdnem prostoru. 
Usmeritev: Zagotoviti stabilno financiranje javne gozdarske
službe, povezano z izvajanjem neposrednega nadzora v naravi v gozdnem prostoru.
Indikatorji: delež površine gozdov z uvedenim neposrednim
nadzorom v naravi; število nadzornikov.
11 IZOBRAŽEVANJE GOZDARSKIH KADROV
11.1 Stanje 
Gozdarske kadre poklicne in srednje stopnje izobražuje
Srednja gozdarska in lesarska šola Postojna, Biotehniška fakulteta, Oddelek za
gozdarstvo in obnovljive gozdne vire, pa s prenovo študija v skladu z Bolonjsko
deklaracijo izvaja visokošolski strokovni študij gozdarstva ter univerzitetni
študij gozdarstva in obnovljivih gozdnih virov. V pripravi je tudi višješolski
program (inženir gozdarstva in lovstva), ki naj bi se v okviru Biotehniške
fakultete izvajal v Postojni. 
11.2 Cilji, usmeritve in indikatorji 
Cilj:          Gozdarski
strokovnjaki s širokim znanjem o gozdu in tudi sorodnih dejavnostih v prostoru,
primerno število gozdarskih strokovnjakov s poglobljenim znanjem na ožjih
strokovnih področjih (specialisti). 
Usmeritev 1: V gozdarske izobraževalne programe je treba
vključiti več vsebin s področja splošnih znanj, zakonodaje, sorodnih strok,
okolja, komunikacije, informacijske in komunikacijske tehnologije, psiholoških
in socialnih znanj. 
Usmeritev 2: Zlasti pri podiplomskemu študiju je treba več
pozornosti posvetiti interdisciplinarnemu izobraževanju. 
Usmeritev 3: Več strokovnjakom omogočiti podiplomski študij. 
Usmeritev 4: Vzpostaviti sistem vseživljenjskega izobraževanja
in ozavestiti gozdarje o nujnosti vseživljenjskega izobraževanja. 
Usmeritev 5: Ustanoviti medpodjetniški izobraževalni center,
tudi z razvojno raziskovalno vsebino (na primer preizkusi opreme). 
Usmeritev 6: Izpopolniti program pripravništva. 
Usmeritev 7: Gozdarski šoli in fakulteti zagotoviti šolska
posestva za potrebe njihove izobraževalne dejavnosti. 
Indikatorji: število dijakov in študentov, vključenih
v gozdarske izobraževalne programe; število neformalnih oblik izobraževanja;
izobrazbena struktura zaposlenih v javni gozdarski službi.
12 IZOBRAŽEVANJE IN USPOSABLJANJE LASTNIKOV GOZDOV
12.1 Stanje 
Izobraževanje lastnikov gozdov je ena najpomembnejših oblik
aktivnega sodelovanja lastnikov gozdov pri zagotavljanju učinkovitega
gospodarjenja z gozdovi, tako v ekonomskem smislu kot tudi v smislu krepitve
vseh nematerialnih funkcij gozdov. 
Institucije, ki samostojno ali z medsebojnim sodelovanjem
delujejo na področju izobraževanja lastnikov gozdov v Republiki Slovenji, so:
Zavod za gozdove Slovenije, Srednja gozdarska in lesarska šola Postojna,
Kmetijsko gozdarska zbornica Slovenije, Gozdarski inštitut Slovenije,
Andragoški center Slovenije, Biotehniška fakulteta, Zveza gozdarskih društev
Slovenije, Zveza lastnikov gozdov s svojimi lokalnimi društvi in druga društva
s področja gozdarstva. 
Zaradi velikega števila lastnikov gozdov ter njihove velike
raznolikosti glede velikosti gozdne posesti in pripravljenosti oziroma
opremljenosti in usposobljenosti za izvajanje del v gozdovih delimo za potrebe
izobraževanja lastnike gozdov na dve osnovni skupini: 
1.     
tiste, ki delajo sami v svojem gozdu, 
2.     
tiste, ki v gozdu ne delajo sami, temveč izvedbo del oddajajo
izvajalcem. 
Najpogostejše teme izobraževanj so: gojenje in varstvo
gozdov, tehnologija dela in gozdne prometnice, krojenje lesa, pridobivanje in
raba lesa za energijo, finančne podpore v gozdarstvu, usmerjanje razvoja
populacij prostoživečih divjih živali, načrtovanje razvoja gozdov in gozdnega
prostora, funkcije gozdov in nega gozdne krajine, pravni predpisi o gozdu in
gozdarstvu ter področje evropske gozdarske politike. 
Tematsko je treba izobraževanje lastnikov gozdov razširiti
tudi na druge dejavnosti, ki na kmetijah že sestavljajo ali pa lahko
sestavljajo dopolnilne dejavnosti. 
Trenutne pomanjkljivosti pri izvedbi izobraževanja lastnikov
gozdov v Republiki Sloveniji so: 
-       
dostopnost znanja posameznemu lastniku gozda je otežena zaradi velikega
števila lastnikov gozdov in še premajhnega števila usposobljenih
izobraževalcev, tako za individualni kot za skupinski prenos znanj; 
-       
povezovanje partnerjev, ki sodelujejo pri izobraževanju lastnikov gozdov
v Republiki Slovenji, je še prešibko in ne zagotavlja ustreznega integralnega
in racionalnega pristopa do lastnika; 
-       
kadrovske in materialne kapacitete organizacij, ki posredujejo znanje
lastnikom gozdov, so prešibke za zadovoljevanje vseh potreb; 
-       
nizek potencial in interes združevanja lastnikov gozdov v večje
interesne skupine ovira učinkovitejšo organizacijo izobraževalnih dejavnosti. 
12.2 Cilji, usmeritve in indikatorji 
Cilj:          O
pomenu gozdov in njihovih funkcij ozaveščeni lastniki gozdov, ki so
usposobljeni za delo v gozdovih in želijo aktivno sodelovati na področju
načrtovanja razvoja gozdov. 
Usmeritev 1: Pripraviti izobraževalne programe za lastnike gozdov,
skladno z njihovimi potrebami. Pri tem je treba upoštevati njihovo obstoječe
znanje, pripravljenost in opremljenost za delo v gozdu in druge dejavnike, ki
vplivajo na oblikovanje vsebine izobraževalnih programov. Izobraževalne
programe je treba zasnovati multifunkcijsko. 
Usmeritev 2: Izdelati nacionalno shemo izobraževanja
lastnikov gozdov. 
Usmeritev 3: Tečaje za lastnike gozdov je treba nadgraditi.
Uvesti možnost pridobitve nacionalne poklicne kvalifikacije. 
Usmeritev 4: Vzpostaviti evidenco izobraževanj. 
Usmeritev 5: Vpeljati možnost podelitve koncesij za
izobraževanje z nadzorom izobraževanja. 
Indikatorji: število tečajev in predavanj za lastnike
gozdov; število medijskih prispevkov za lastnike gozdov.
13 OZAVEŠČANJE JAVNOSTI IN PARTICIPACIJA PRI ODLOČANJU
13.1 Stanje 
Zavod za gozdove Slovenije izvede letno približno 900
dejavnosti za šolsko mladino, pripravi približno 700 prispevkov za medije in
sodeluje na sejmih. Dejavnosti za javnost pripravljajo tudi Kmetijsko gozdarska
zbornica Slovenije, Zveza gozdarskih društev Slovenije ter Srednja gozdarska in
lesarska šola Postojna. 
13.2 Cilji, usmeritve in indikatorji 
Cilj:          O
pomenu gozdov, gozdarstva, lovstva, lesa in drugih dobrin gozda ozaveščena
javnost, ki bo tako bolje pripravljena za sodelovanje pri odločanju o delu z
gozdom, vključno z njegovim živalskim svetom. 
Usmeritev 1: Intenzivirati komuniciranje z javnostjo, s
poudarkom na ozaveščanju na različnih ravneh in v njim prilagojenih oblikah (na
primer z dejavnostmi v šolah, medijih, postavljanjem tabel v gozdovih z več
obiska idr.). 
Usmeritev 2: Aktivno vključevati javnost v procese
oblikovanja gozdne politike (gozdnogospodarsko načrtovanje, gozdnogojitveno
načrtovanje, oblikovanje zakonodaje). 
Usmeritev 3: Intenzivneje komunicirati z drugimi strokami ter
aktivneje izobraževati vse uporabnike prostora in še posebej načrtovalce rabe
prostora. 
Usmeritev 4: Pripraviti vsebine za formalno in neformalno
izobraževanje, še posebej za učitelje in predavatelje. 
Usmeritev 5: Vsebine vključiti v šolske in študijske programe
drugih strok, ki delujejo v prostoru in vplivajo na okolje in naravo. 
Usmeritev 6: Gozdarskim društvom in društvom lastnikov gozdov
ter njihovim zvezam nuditi podporo, da bodo lahko prispevali pri izobraževanju
in ozaveščanju javnosti ter usposabljanju lastnikov gozdov in zastopali njihove
interese pri oblikovanju politike gospodarjenja z gozdovi. 
Indikatorji: število udeležencev na javnih obravnavah;
število popularizacijskih dejavnosti za javnost.
14 RAZISKOVALNA IN RAZVOJNA DEJAVNOST
14.1 Stanje 
Glavnina raziskovalne dejavnosti na področju gozdarstva
poteka na Gozdarskem inštitutu Slovenije ter na Oddelku za gozdarstvo in
obnovljive gozdne vire pri Biotehniški fakulteti. Financirajo jo delno
Ministrstvo za visoko šolstvo, znanost in tehnologijo, Ministrstvo za
kmetijstvo, gozdarstvo in prehrano ter Ministrstvo za okolje in prostor.
Posamezne raziskovalne projekte in projektne naloge financirajo tudi Sklad
kmetijskih zemljišč in gozdov RS ter gozdnogospodarska in druga podjetja. Pri
terenskih raziskavah sodeluje tudi Zavod za gozdove Slovenije. 
14.2 Cilji, usmeritve in indikatorji 
Cilj 1:       Dobro
organizirana, strokovno kompetentna raziskovalna in razvojna dejavnost. 
Usmeritev 1: Izboljšati je treba interdisciplinarno, interinstitucionalno
in mednarodno sodelovanje. 
Usmeritev 2: Zagotoviti več sredstev za raziskave iz
različnih virov. 
Usmeritev 3: Srednji gozdarski šoli, Biotehniški fakulteti in
Gozdarskemu inštitutu zagotoviti v sodelovanju s SKZG RS površine za izvajanje
izobraževalnih, raziskovalnih in razvojnih nalog. 
Indikatorji: višina sredstev, namenjenih raziskovalni
in razvojni dejavnosti v gozdarstvu; število znanstvenih in aplikativnih
raziskovalnih projektov; površine gozdov, trajno namenjene izvajanju izobraževalnih,
raziskovalnih in razvojnih nalog. 
Cilj 2:       Izdelan
program raziskovalnih in razvojnih potreb, vključno s programi prenosa
izsledkov v pedagoško prakso. 
Usmeritev 1: Pripraviti celosten program raziskav (po
IUFRO-klasifikaciji), ki naj zajamejo vsa področja Nacionalnega gozdnega
programa. 
Usmeritev 2: Več pozornosti posvetiti dolgoročnim in
aplikativnim raziskavam, predvsem s področja gozdnih rastišč, prirastoslovnih
zakonitosti gozdnih sestojev, sistema sonaravnega gospodarjena ter integralnega
ohranjanja in varstva gozdnih ekosistemov. 
Usmeritev 3: Zagotoviti trajni monitoring stanja gozdov in
gozdnih ekosistemov. 
Usmeritev 4: Povečati dostopnost raziskovalnih in razvojnih
izsledkov, rezultate učinkoviteje prenašati v pedagoški proces in prakso ter
motivirati uporabnike za njihovo uporabo. 
Indikatorji: število trajnih vzorčnih ploskev; število
dolgoročnih aplikativnih raziskav; število raziskovalnih projektov, ki jih
financirajo končni uporabniki (na primer gozdarska podjetja).
15 FINANCIRANJE
15.1 Stanje 
Lastniki gozdov so materialno odgovorni za izvedbo vseh
potrebnih del v svojih gozdovih. Zaradi javnega pomena gozdov, zaradi njihovih
splošnih koristi država prispeva k vlaganjem zlasti v zasebne gozdove, vključno
z vzdrževanjem gozdnih cest. Dela v varovalnih gozdovih in hudourniških
območjih država financira v celoti. Po vstopu Republike Slovenije v EU
pridobivajo lastniki zasebnih gozdov subvencije za vlaganja v gozdove tudi iz
sredstev EU. 
V gozdovih v državni lasti zagotavlja izvedbo vseh del država
s Skladom kmetijskih zemljišč in gozdov RS, ki upravlja z državnimi gozdovi ter
večino izvedenih potrebnih del tudi financira. 
Država iz sredstev proračuna zagotavlja delovanje javne
gozdarske službe v vseh gozdovih, zagotavlja tudi izplačilo odškodnin zaradi
omejevanja uživanja lastninske pravice v gozdovih, ki jih je razglasila za
gozdove s posebnim namenom, prispeva k izgradnji gozdnih cest, financira
pridobivanje in hranjenje semena gozdnih drevesnih vrst ter v primeru večjih
škod po naravnih ujmah ali požarih prispeva k obnovi poškodovanih gozdov. 
Razpoložljiva sredstva proračuna naj bi omogočila
financiranje in sofinanciranje izvajanja del v obsegu, kot je določen v
sprejetih gozdnogospodarskih načrtih. Delež sofinanciranja posameznega izvedenega
dela je v sorazmerju s tem, koliko prispeva k splošnim koristim. Država tako
financira zlasti dela za preprečevanje in zmanjševanje motenj v delovanju
gozdov in dela v varovalnih gozdovih in gozdovih na hudourniških območjih.
Financira in sofinancira pretežno le tista dela, ki prispevajo k zagotavljanju
javno koristnih funkcij gozdov. 
15.2 Cilji, usmeritve in indikatorji 
Cilj 1:       Financiranje
in sofinanciranje vlaganj v gozdove skladno z javnim pomenom posameznih vlaganj
v gozdove. 
Usmeritev 1: Zagotoviti sredstva proračuna, ki bodo omogočala
financiranje in sofinanciranje vlaganj v gozdove v obsegu, ki bo čim bolj
približan načrtovanemu. 
Usmeritev 2: Sistem financiranja in sofinanciranja čim bolj
poenostaviti in ga napraviti bolj razumljivega vsej javnosti. 
Indikatorji: delež realiziranih vlaganj v gozdove v
primerjavi z načrtovanimi. 
Cilj 2:       Stabilno
financiranje javne gozdarske službe. 
Usmeritev: Zagotoviti stabilno financiranje javne gozdarske
službe. 
Indikatorji: višina sredstev za javno gozdarsko službo. 
Cilj 3:       Sofinanciranje
dejavnosti, ki povečujejo dodano vrednost lesa in drugih proizvodov,
pridobljenih iz gozda, ter gospodarskih dejavnosti, ki izkoriščajo nematerialne
funkcije gozda - kot prispevek k razvoju podeželja. 
Usmeritev: Zagotoviti realizacijo Programa razvoja podeželja.
Indikatorji: delež realizacije programa.
16 DAVČNA POLITIKA
16.1 Stanje 
Večina gozdov (preko 80%) v Republiki Sloveniji je v lasti
fizičnih oseb. Te v povezavi z gospodarsko rabo gozda plačujejo davek od dohodka
(dohodnino) na osnovi pavšalne ocene dohodka - katastrskega dohodka. Z ostalimi
gozdovi gospodarijo pravne osebe, katerih dohodek od gozda je obdavčen z davkom
od dohodkov pravnih oseb. Gozd kot premoženje v Republiki Sloveniji ni
obdavčen. 
Za fizične osebe veljajo oprostitve dohodnine za varovalne
gozdove, za zemljišča pod neodmerjenimi gozdnimi cestami, pa tudi za dohodke iz
naslova državnih pomoči, ki imajo naravo okoljskih plačil ter za odškodnine iz
naslova zavarovanja ali iz naslova odprave posledic naravnih nesreč. Dohodnine
pa so oproščeni tudi prihodki iz naslova plačil kmetijske politike za namene
dolgoročnih vlaganj v gozdove. Za pravne osebe takih oprostitev ni, res pa je,
da pravne osebe na drugi strani izkazujejo dejanske stroške oziroma znižanje
dohodkov v primeru izvajanja okolju prijaznih ukrepov ali v primeru škode po
naravnih ujmah. 
16.2 Cilji, usmeritve 
Cilj:          Naravnanost
davčne politike v spodbujanje aktivnejšega, vendar so naravnega, okolju
prijaznega gospodarjenja z gozdom. 
Usmeritev 1: Zagotoviti davčni sistem, ki bo upošteval
rastiščni potencial in večnamenskost gozdov. 
Usmeritev 2: Spodbujati izvajanje del, ki so v javnem
interesu. 
Usmeritev 3: Spodbujati izvajanje gojitvenih in varstvenih
del, ki so pomembna za ohranjanje okolja in narave. 
Usmeritev 4: Spodbujati ohranjanje varovalnih gozdov in
gozdov s posebnim namenom. 
Usmeritev 5: Spodbujati vlaganja v gozdove za ohranitev
njihove gospodarske funkcije. 
Usmeritev 6: Spodbujati večjo rabo lesa.
17 MEDNARODNA DEJAVNOST
Slovensko gozdarstvo je že desetletja zelo aktivno v
mednarodnih gozdarskih strokovnih organizacijah in tudi nasploh v mednarodni
gozdarski stroki. Tako slovensko gozdarstvo tesno sodeluje s številnimi
vladnimi in nevladnimi mednarodnimi organizacijami, na primer z UN-ECE, FAO,
IUFRO, Prosilva ipd. 
Z vstopom Republike Slovenije v Evropsko unijo (EU) se je
mednarodna dejavnost Republike Slovenije še okrepila. Republika Slovenija
sodeluje pri uresničevanju nalog EU na področju gozdarstva ter pri številnih
projektih EU. 
Slovenske gozdarske institucije in organizacije sodelujejo s
številnimi sorodnimi ustanovami po svetu in so vključene v številne mednarodne
projekte in izmenjave strokovnih delavcev. 
Republika Slovenija organizira številne mednarodne gozdarske
prireditve, zaradi ohranjenosti gozdov in strokovnega dela z njimi sprejmemo v
naših gozdovih tudi veliko mednarodnih ekskurzij. 
Mednarodno sodelovanje Republike Slovenije na področju gozda,
gozdarstva, lovstva ter varstva narave v gozdnem prostoru bo tudi v prihodnje
obsegalo: 
-       
sodelovanje z organi EU pri uresničevanju zakonodaje EU, 
-       
izpolnjevanje mednarodnih konvencij in resolucij, ki jih je sprejela
Republika Slovenija, 
-       
delo pri mednarodnih projektih in projektih, sofinanciranih iz tujine,
zlasti od EU, 
-       
sodelovanje s sorodnimi institucijami drugih držav, 
-       
sodelovanje s tujimi nevladnimi organizacijami, 
-       
organiziranje mednarodnih strokovnih prireditev. 
Posebej zahtevno na tem področju bo obdobje predsedovanja
Republike Slovenije EU v prvi polovici leta 2008.
18 PROGRAM UPRAVLJANJA Z DIVJADJO
18.1 Uvod 
V primerjavi z večino evropskih držav Republiko Slovenijo
odlikuje velika biotska raznovrstnost živalskega sveta. Ohranjanje in
izboljševanje biotske raznovrstnosti je naloga sedanjih in prihodnjih generacij.
Še posebej je pomembno ohraniti vse avtohtone živalske vrste in njihovo
življenjsko okolje, ki skupaj predstavljajo nedeljivo celoto. Zato sta tudi
obravnava in ohranjanje divjadi in njihovega okolja skupna naloga gozdarstva in
vseh dejavnosti, ki neposredno in posredno vplivajo na divjad oziroma njihovo
življenjsko okolje. 
Divjad in z njo povezana dejavnost - lovstvo - sta pod
drobnogledom širše zainteresirane javnosti in sta predmet nasprotujočih si
interesov. Obravnavati ju moramo strokovno, še posebej na področju načrtovanja
upravljanja in trajnostnega gospodarjenja z divjadjo, in sicer s precejšnjo
mero strpnosti in razumevanja pri usklajevanju nasprotujočih si interesov med
interesnimi skupinami in vsemi drugimi uporabniki prostora. 
V Republiki Sloveniji so kot divjad opredeljene vrste
prostoživečih sesalcev in ptic, ki se lovijo in jih za divjad določa uredba
Vlade RS. Upravljanje z divjadjo zagotavlja ekološke, socialne in gospodarske
funkcije divjadi in njenega življenjskega prostora ter obsega načrtovanje,
ohranjanje, trajnostno gospodarjenje in spremljanje stanja divjadi. 
Divjad je lastnina države in z njo upravlja Republika
Slovenija. Trajnostno gospodarjenje lahko država pod določenimi pogoji prenese
na usposobljeno pravno osebo kot lovsko pravico. Z jasnim in preglednim
strokovnim načrtovanjem Zavoda za gozdove Slovenije država usmerja razvoj
populacij posameznih vrst divjadi in ukrepanje v njenem življenjskem prostoru v
okviru večjih, ekološko zaokroženih območij ter ob sodelovanju vseh
souporabnikov prostora. Osnova načrtovanja je spremljanje stanja divjadi in
njenih življenjskih ciklov na podlagi objektivnih bioloških indikatorjev
(monitoring), tako v populacijah posameznih vrst divjadi kot v njenem okolju
(vegetaciji). 
18.1.1 Pomen divjadi 
Pomen divjadi v družbi se je spreminjal z družbenim razvojem,
s spremembami vrednostnega sistema in zavedanjem o pomenu zdravega
življenjskega okolja ter varstva in ohranjanja narave. Danes ima divjad poleg
gospodarske funkcije tudi socialno (športnorekreacijsko, turistično,
izobraževalno in raziskovalno) in še posebej pomembno ekološko funkcijo
(ohranjanje biotske raznovrstnosti in naravnega ravnovesja, gospodarjenje z
divjadjo, ki temelji na povečevanju pestrosti avtohtonih živalskih vrst in vzpostavljanju
biološkega ravnovesja). Lovska pravica že dolgo ni več vezana le na pravico
lova in prisvajanje divjadi, temveč vsebuje vedno več elementov, ki so povezani
z varovanjem okolja, ohranjanjem narave in varstvom divjadi. S civilizacijskim
razvojem je naravovarstveni pomen divjadi postajal vse pomembnejši v primerjavi
s pomenom divjadi za posameznika. Temeljna funkcija divjadi tako ni več v
zadovoljevanju gospodarsko-ekonomskih interesov kmetijstva in gozdarstva,
temveč je divjad del okolja, ki mora biti varovano tako, da so ohranjeni
dolgoročni pogoji za človekovo zdravje, počutje in kakovost njegovega
življenja. Ohranjati je treba biotsko raznovrstnost ob zagotavljanju trajnostne
rabe njenih sestavnih delov. Divjad je zaradi takega pomena za okolje dobila
status naravnega bogastva. 
18.1.2 Temeljna izhodišča za upravljanje z divjadjo 
Za obstoj posamezne populacije divjadi je pomembna
soodvisnost z drugimi živalskimi vrstami in njihovim življenjskim okoljem. Na
vsako posamezno populacijo vplivajo tako genetske kot socialne značilnosti in
številni populacijski parametri, od gostote populacije, spolne in starostne
strukture do prirastka in stopnje umrljivosti, ki populaciji določata stopnjo
rasti oziroma upadanja. Zato mora smotrno in učinkovito upravljanje brezpogojno
upoštevati tako odnose v obravnavani populaciji kot tudi odnose med
populacijami ter njihovo medsebojno soodvisnost in povezanost z okoljem.
Upravljanje mora temeljiti na poznavanju in upoštevanju zakonitosti, ki
uravnavajo življenje osebkov, ki so sestavni del posamezne populacije določene
vrste divjadi. Tudi od teh zakonitosti so v veliki meri odvisni odnosi med
posamezno populacijo divjadi in njenim okoljem. 
Vse prostoživeče živalske vrste so nepogrešljivi sestavni
deli ekosistemov, v katere jih je z neštetimi soodvisnostmi povezal
večtisočletni skupni razvoj. Uničenje katere koli vrste, ki v naravi sestavlja
življenjsko skupnost, vedno povzroči motnje v delovanju te skupnosti in s tem v
določeni meri lahko ogrozi obstoj ekosistema. Spoznanje o soodvisnosti vsega
živega v naravi je temeljno izhodišče upravljanja z divjadjo in njenim
življenjskim okoljem. 
Življenjski prostor določene vrste divjadi v krajini pa ni
določen s potencialno možnostjo populacijske razširjenosti te vrste v krajini,
temveč z razpoložljivim prostorom v krajini, glede na prostorsko
strukturiranost naravnih in antropogenih elementov. Skrb za naravno ravnovesje,
biotsko raznovrstnost in ukrepe ohranjanja biotske raznovrstnosti se torej
izvaja in presoja v krajini za določeno vrsto divjadi v okviru možnega in
omejenega življenjskega prostora. Novejša znanstvena spoznanja s področja
varstva okolja vedno bolj poudarjajo pomen aktivnega varstva divjadi, ki s
kontroliranimi in nadzorovanimi posegi v populacije divjadi dosega neprimerno
boljše rezultate ohranjanja stabilnih populacij divjadi kot pasivno varstvo, ki
zagovarja princip popolnega konservatorstva oziroma naravnega razvoja
populacije divjadi na omejenem prostoru. Dejstvo je, da so naravni habitati
divjadi zaradi človekovega vpliva večinoma do take mere spremenjeni, da pasivno
varstvo ne more prispevati k ohranjanju posamezne vrste. V kulturni krajini
zaradi okrnitve naravnih samoregulacijskih mehanizmov, s katerimi naravni
ekosistemi vzdržujejo naravno dinamično ravnovesje med svojimi sestavnimi deli,
ti ne morejo več zadovoljivo opravljati svoje funkcije. Republika Slovenija se
je zato v skrbi za biotsko raznovrstnost in trajnostni razvoj krajine v širšem
smislu odločila za politiko aktivnega varstva divjadi in tudi nekaterih
zavarovanih živalskih vrst. Pri tem se posebna pozornost namenja velikim zverem
(medvedu, volku in risu), ki so bile v preteklosti v Republiki Sloveniji skoraj
iztrebljene, kar se je na žalost zgodilo v večini evropskih držav. Le zaradi
naravovarstvene zavesti naših predhodnikov in dolgoročne politike aktivnega
varstva je Republika Slovenija ena redkih držav v Evropi, kjer s spodbujanjem
principa sobivanja človeka ter divjadi in velikih zveri ohranjamo stabilne
populacije. S stalnim monitoringom ugotavljamo, da so populacije divjadi v naši
krajini stabilne in vitalne in da smo ena redkih evropskih držav, kjer so
zavarovane in ogrožene vrste vključene v prostor in jih zato ni treba varovati
v okviru strogo zaščitenih območij. Ker so različni pritiski civilizacije v
kulturni krajini okrnili naravne samoregulacijske mehanizme, s katerimi naravni
ekosistemi vzdržujejo naravno dinamično ravnovesje med svojimi sestavnimi deli,
so nekatere živalske vrste opredeljene kot lovne oziroma so divjad. 
18.2 Življenjska območja divjadi v Republiki Sloveniji,
usmeritve in pogoji za ohranitev in varstvo divjadi ter njenega življenjskega
okolja in zagotavljanje sobivanja s človekom 
Usmeritve in pogoji za ohranitev in varstvo divjadi ter
njenega življenjskega okolja in zagotavljanje sobivanja s človekom se določijo
na podlagi ocene stanja in postavljenih ciljev. 
18.2.1 Določitev stanja 
Stanje določimo na podlagi kazalnikov kontrolne metode v
najširšem pomenu, in sicer: 
-       
trenda številčnosti in prostorske razširjenosti populacij, 
-       
ocene spolne in starostne strukture populacij na podlagi realizacije
načrtov odvzema in sistematičnih opazovanj v preteklosti, 
-       
trenda telesnih mas in mas rogovja, 
-       
zdravstvenega stanja posameznih vrst divjadi, 
-       
izgub posameznih vrst divjadi, 
-       
stanja usklajenosti znotraj- in medvrstnih odnosov, 
-       
sprememb v življenjskem okolju posamezne vrste divjadi, 
-       
trendov vpliva posamezne vrste divjadi na gozd in na kmetijske rastline
oziroma usklajenosti vrste divjadi z okoljem. 
V Republiki Sloveniji so najštevilčnejše vrste parkljastih
rastlinojedov. Splošno sta razširjena srnjad in divji prašič, nekoliko manj pa
navadni jelen in gams, ki živita v Julijskih in Kamniških Alpah, Karavankah ter
nekaterih gozdnatih območjih Pohorja in Dinaridov, jelenjad pa še v predalpskem
svetu in v Prekmurju. Številčnost rastlinojede divjadi se je povečevala vse od
druge svetovne vojne do zgodnjih devetdesetih letih prejšnjega stoletja, ko se
je predvsem povečala številčnost srnjadi in navadnega jelena. Od takrat pa se
je njuna številčnost nekoliko zmanjšala. Zmanjšanje je posledica povečanega
odvzema z odstrelom, ki je bil tudi posledica škod v gozdovih, zlasti na
gozdnem mladju. Alpskega kozoroga najdemo v prostorsko omejenih skupinah v
Karavankah in Julijskih Alpah, medtem ko sta dve alohtoni vrsti (damjak in
muflon) prisotni v naseljenih, prostorsko omejenih kolonijah posameznih lovišč
oziroma skupin lovišč. Številčnost divjega prašiča se je v poznih devetdesetih
letih prejšnjega stoletja zelo hitro povečala. Razlogov je več, ključna razloga
pa sta nepravilno poseganje v populacijo z odstrelom in pretirano, neselektivno
krmljenje te vrste. Realiziran odstrel rastlinojede divjadi in divjega prašiča
že nekaj let ne dosega načrtovanega, zato se populacija stalno povečuje. Prav tako
se povečuje tudi areal razširjenosti navadnega jelena in divjega prašiča, saj
se pojavljata tudi tam, kjer ju prej ni bilo. Stanje male poljske divjadi
(poljska jerebica, poljski zajec, fazan in raca mlakarica) se je po več kot
dveh desetletjih regresije začelo rahlo izboljševati. 
18.2.2 Temeljni cilji 
Temeljni cilji upravljanja z divjadjo so: 
-       
Ohranitev vseh avtohtonih vrst divjadi in drugih prostoživečih živali
ter njihovih habitatov. Z zagotavljanjem ustreznega razvoja vsem populacijam se
ohranjajo in povečujejo biološka in krajinska pestrost ter stabilnost
življenjskih združb. 
-       
Pri vseh vrstah divjadi je cilj stabilna, vitalna (viabilna) populacija
naravne spolne in starostne strukture, usklajena z okoljem in s populacijami
drugih vrst divjadi. 
-       
Cilj je trajna gospodarska raba vseh lovnih vrst. 
-       
Vzpostavitev in vzdrževanje naravnega ravnovesja v primerih populacij
divjadi, ki številčno niso usklajene z življenjskimi možnostmi okolja. 
-       
Preprečevati in povrniti škodo od divjadi in na njej. 
-       
Eden izmed osnovnih pogojev, ki omogočajo preživetje posameznih
populacij divjadi, je njihova genetska raznovrstnost, ki se naravno vzdržuje s
prehajanjem osebkov med populacijami, zato je treba ohraniti in zagotoviti te
naravne povezave. 
18.2.3 Določitev ukrepov in usmeritev 
Konkretni ukrepi in usmeritve za doseganje ciljev pri
upravljanju z vsemi vrstami divjadi se določijo v dolgoročnih in letnih
lovskoupravljavskih načrtih za vsa lovskoupravljavska območja. 
Meje lovskoupravljavskih območij v največji možni meri
upoštevajo predvsem življenjska območja divjadi z velikim arealom gibanja in
ključnih vrst, ki zaznamujejo določeno okolje, zato so lovskoupravljavska
območja zaokrožen prostorski okvir načrtovanja. Zaradi možnih naravnih ali
umetnih ločnic, različnega okolja in znanih medvrstnih odnosov z drugimi
živalskimi vrstami obravnavamo divjad in okolje tudi po ekoloških enotah
znotraj lovskoupravljavskih območij. Kjer je mogoče natančneje določiti območje
populacijske razširjenosti za posamezno vrsto, se to obravnava znotraj
konkretnega populacijskega območja. Meje se spreminjajo glede na različne
težnje spreminjanja številčnosti posameznih vrst oziroma populacij divjadi. 
Načrtovani ukrepi in usmeritve se izvajajo s trajnostnim
gospodarjenjem z divjadjo, ki obsega: 
-       
ukrepe za ohranjanje, vzdrževanje in izboljšanje življenjskih razmer
divjadi, 
-       
ohranjanje in vzdrževanje struktur ustreznega števila divjadi, 
-       
poseganje v populacije z odstrelom zaradi gospodarskih,
veterinarsko-sanitarnih, zdravstvenih in drugih posebej utemeljenih razlogov, 
-       
varstvo divjadi z opredeljevanjem in zagotavljanjem mirnih con za
divjad, 
-       
izvajanje ukrepov za preprečevanje in povračilo škode, ki jo divjad
povzroči v lovišču. 
18.2.4 Posamezne vrste divjadi 
18.2.4.1 Srna (Capreolus capreolus L.) 
18.2.4.1.1 Stanje 
Srnjad je prisotna skoraj na celotnem ozemlju Republike
Slovenije, zato pri njej ne moremo govoriti o določenih življenjskih območjih
in širjenju v druga območja. Številčnejša je predvsem v nižinskih predelih, saj
ji mozaično prepletanje gozda in travnikov z veliko gozdnih robov nudi
najugodnejše bivalne in prehranske možnosti. V teh predelih tudi ni jelenjadi,
ki je sicer ekološko bolj konkurenčna vrsta, pred katero se šibkejša in
prehransko specialistična srnjad umakne.
18.2.4.1.2 Cilji in usmeritve za ohranitev in varstvo srnjadi
ter njenega življenjskega okolja in zagotavljanje sobivanja s človekom 
Srnjad naj bo prisotna na celotnem ozemlju Republike
Slovenije z naravno spolno (1 : 1) in starostno strukturo z dovolj osebkov
srednjega starostnega razreda, ki so nosilci populacijske stabilnosti. 
S poseganjem v populacijo z odstrelom je treba zagotavljati
ugodno starostno, spolno in kakovostno strukturo populacije. Pri tem je treba
upoštevati zdravstveno stanje v populaciji in stanje v njenem okolju. Morebitna
lokalno neusklajena razmerja med srnjadjo in njenim okoljem se rešujejo s
prostorsko razporeditvijo odvzema z odstrelom na podlagi letnega
lovskoupravljavskega načrta ter letnih načrtov lovišč in lovišč s posebnim
namenom. 
Pri gospodarjenju z gozdom naj se upošteva sonaravno
gospodarjenje, tako da se zagotavlja pestra, raznovrstna in predvsem naravna
sestava drevesnih in grmovnih vrst vseh razvojnih faz ter omeji nemir v času
poleganja mladičev in v času okoljsko neugodnih razmer (kot so zimski čas, čas
poplav itd.). Ohranja naj se čim naravnejša krajina z vsemi sestavnimi deli. V
negozdnem prostoru naj se na večjih kompleksih monokultur pusti del površin za
kritje in poleganje mladičev (žive meje, vodni ekosistemi itd.). Za zagotovitev
ohranjanja oziroma izboljšanja bivalnih in prehranskih razmer življenjskega
okolja naj se konkretni ukrepi usmerijo predvsem v vzdrževanje travnih površin
v večjih gozdnih kompleksih, vzdrževanje grmišč, sadnjo in vzdrževanje
plodonosnega drevja ter grmovja, ohranjanje in vzdrževanje gozdnega roba. 
Načrtno dopolnilno krmljenje srnjadi razen v izjemnih
okoljskih razmerah ni dovoljeno. Dovoljeno je dodajanje soli v spomladanskem
času. 
Za preprečevanje škode v okolju je najpomembnejši ukrep
številčno dovolj velik, strukturno pravilen in pravočasen odstrel. Za
učinkovito preprečevanje škode od divjadi pa je potrebna tudi uporaba vseh vrst
tehničnih in kemičnih sredstev. Za preprečevanje škode na divjadi se
vzpostavljajo vonjalne ograje, silhuete, odsevniki, plašilne naprave na
kosilnicah in cestnoprometni znaki ter se osvešča širša javnost. 
18.2.4.2 Navadni jelen (Cervus elaphus L.) 
18.2.4.2.1 Stanje 
Življenjska območja jelenjadi, ki so hkrati tudi prostorski
okvir načrtovanja upravljanja z jelenjadjo, se določijo na podlagi pogostosti
pojavljanja oziroma številčnosti: 
-       
populacijska območja jelenjadi pomenijo osrednja območja jelenjadi posameznih
populacij: Tolminsko-Bovško, Zahodno visokokraško, Kraško-Vipavsko, Obalno-
Brkinsko, Notranjsko, Krimsko, Kočevsko-Belokranjsko, Zasavsko, Prekmursko,
Pohorsko, Karavanško (Kamniško, Savinjsko, Koroško) in Jelovško; 
-       
robna območja, kjer se jelenjad pojavlja občasno ali v zelo nizki
številčnosti, obravnavamo v okviru populacijskih območij; 
-       
skupine jelenjadi so samostojne in prostorsko ločene od populacijskih
območij ter koridorjev; 
-       
koridor zagotavlja nemoten stik jelenjadi med ločenimi populacijskimi
območji; 
-       
območja brez jelenjadi so območja, kjer jelenjad nima ustreznih
življenjskih razmer in zato tudi ni zaželena.
18.2.4.2.2 Cilji in usmeritve za ohranitev in varstvo jelenjadi
ter njenega življenjskega okolja in zagotavljanje sobivanja s človekom 
Odvzem se načrtuje glede na življenjska območja jelenjadi: 
-       
populacijsko območje jelenjadi, v katerih se usmerja populacija enotno,
tako da se zagotovi ugodna starostna, spolna in kakovostna struktura. Pri tem
je treba upoštevati zdravstveno stanje v populaciji in stanje v njenem okolju
oziroma nosilno sposobnost okolja; 
-       
robna območja, v katerih se usmerja populacija v okviru posameznih
populacijskih območij. Razvoj populacije se tu usmerja z višino odvzema ter
predvsem s starostno in spolno strukturo, ki od strukture v konkretnem
populacijskem območju lahko odstopata. Želeno smer razvoja tu dosegamo tudi s
pospeševanjem ali zaviranjem biomeliorativnih in biotehniških del; 
-       
skupine jelenjadi, v katerih se usmerja populacija z odstrelom, ki mora
biti izveden v spolnem razmerju 1 : 1; 
-       
koridorji, kjer so posegi v populacijo z odstrelom praviloma zelo
omejeni ali v primeru natančneje določljivih mest (podvozi, nadvozi, doline,
grebeni …) nedopustni; 
-       
območja brez jelenjadi, kjer se jelenjadi ne dopustita niti širitev niti
dolgotrajnejše zadrževanje. 
Pri gospodarjenju z gozdom naj se upošteva sonaravno
gospodarjenje, tako da se zagotavlja pestra naravna sestava drevesnih in
grmovnih vrst vseh razvojnih faz ter zmanjša nemir v času poleganja mladičev in
v času okoljsko neugodnih razmer (predvsem v zimskem času, v času poplav ipd.).
Ohranja naj se čim naravnejša krajina z vsemi sestavnimi deli. V negozdnem
prostoru naj se na večjih kompleksih monokultur pusti del površin za kritje in
poleganje mladičev (žive meje, vodni ekosistemi itd.). Za zagotovitev
ohranjanja oziroma izboljšanja bivalnih in prehranskih razmer življenjskega
okolja naj se konkretni ukrepi usmerijo predvsem v: 
-       
pašne površine: ohranjanje, vzdrževanje, ponovne vzpostavitve in
osnovanje novih pašnih površin spadajo med najpomembnejše biomeliorativne
ukrepe za jelenjad. Te površine naj v krajini, kjer je gozda več kot 55
odstotkov, znašajo najmanj 0,5 odstotka lovne površine; 
-       
zimovališča: njihova lega mora biti opredeljena v gozdnogospodarskih
načrtih enot in lovskoupravljavskih načrtih, kjer so predvidena tudi dela za
vzdrževanje grmišč z namenom izboljšanja prehranskih in bivalnih razmer za
jelenjad. Zaradi zagotovitve miru se lahko od 1. decembra do konca zimskih
razmer tu izvaja le individualni lov ter zimski posek za krmo, druga dela pa le
v soglasju z Zavodom za gozdove; 
-       
kaluže in druge vodne vire: (v območjih jelenjadi), predvsem tam, kjer
ni površinskih vod (kraški tereni), je treba vzdrževati vsaj 3 kaluže/1000 ha.
Pri tem je treba preprečiti dostop soli v vodo. Vzdrževanje teh objektov se
mora izvajati v poznem poletju; 
-       
krmne njive: pomagajo zmanjševati pritisk jelenjadi na naravno rastje,
zato so dobrodošel pripomoček pri uravnavanju usklajenosti jelenjadi z okoljem;
-       
zimsko sečnjo: sečnja se po predhodni označbi za posek izvede v zimskem
času v okolici zimovališč in z njo izboljšujemo prehranske razmere za jelenjad;
-       
krmljenje: krmljenje jelenjadi je dovoljeno le v izjemnih okoljskih
razmerah oziroma z namenom zmanjšanja škode na gozdnih in kmetijskih površinah
ter za namene opazovanja in lažjega odstrela. Krmimo v višini in strukturi, ki
je določena z lovskoupravljavskim načrtom. Močna škrobna krma (koruza, žita,
kostanj, želod, briketi) naj se polaga v poznih poletnih in jesenskih mesecih,
sočna (okopavine, tropine, silaža, sadje) in voluminozna krma (seno, vejniki,
pesni rezanci) pa v zimskih in spomladanskih mesecih. 
Za preprečevanje škode v okolju je najpomembnejši ukrep
številčno dovolj velik, strukturno pravilen in pravočasen odvzem z odstrelom.
Za učinkovito preprečevanje škode od divjadi pa je potrebna tudi uporaba vseh
vrst tehničnih in kemičnih sredstev. Za preprečevanje škod na divjadi se
vzpostavljajo vonjalne ograje, silhuete, odsevniki, plašilne naprave na
kosilnicah in cestnoprometni znaki ter se ozavešča širša javnost. 
18.2.4.3 Damjak (Dama dama L.) 
18.2.4.3.1 Stanje 
Damjak je v Republiki Sloveniji naseljena alohtona vrsta.
Damjake obravnavamo enotno v okviru njihovih populacijskih območij oziroma
naselitev: Pohorje, Goričko, Posavje (Boštanj, Krakovski gozd), Kras in Šaleška
dolina.
18.2.4.3.2 Cilji in usmeritve za ohranitev in varstvo damjaka
ter njegovega življenjskega okolja in zagotavljanje sobivanja s človekom 
Zaradi ohranjenega naravnega okolja in možnih negativnih
vplivov naseljene vrste na okolje, se obstoječa območja naselitve damjaka
prostorsko ne smejo širiti. 
S posegom v vse populacije z odstrelom je treba zagotavljati
višino in strukturo, ki onemogoča številčno oziroma prostorsko širjenje te
vrste. V predelih, kjer vrsta povzroča okoljske probleme ali predstavlja
konkurenco avtohtonim vrstam, je treba zagotoviti njeno izločitev iz okolja. 
Dodajanje in vnašanje damjaka v prosto naravo v Republiko
Sloveniji ni dovoljeno. 
Pri gospodarjenju z gozdom naj se upošteva sonaravno
gospodarjenje, tako da se zagotavlja pestra, naravna sestava drevesnih in
grmovnih vrst vseh razvojnih faz ter zmanjša nemir v zimskem času in v času
poleganja mladičev. Ohranja naj se čim naravnejša krajina z vsemi sestavnimi
deli. V negozdnem prostoru naj se na večjih kompleksih monokultur pusti del
površin za kritje in poleganje mladičev (žive meje, vodni ekosistemi itd.). Za
zagotovitev ohranjanja oziroma izboljšanja bivalnih in prehranskih razmer
življenjskega okolja naj se konkretni ukrepi usmerijo predvsem v vzdrževanje travnih
površin v večjih gozdnih kompleksih, vzdrževanje grmišč, sadnjo, vzdrževanje
plodonosnega drevja in grmovja ter ohranjanje in vzdrževanje gozdnega roba. 
Krmljenje damjaka ni dovoljeno. 
Za preprečevanje škode v okolju je najpomembnejši ukrep številčno
dovolj velik, strukturno pravilen in pravočasen odstrel. Za učinkovito
preprečevanje škod od divjadi pa je potrebna tudi uporaba vseh vrst tehničnih
in kemičnih sredstev. Za preprečevanje škode na divjadi se vzpostavljajo
vonjalne ograje, silhuete, odsevniki, plašilne naprave na kosilnicah in
cestnoprometni znaki ter se ozavešča širša javnost. 
18.2.4.4 Divji prašič (Sus scrofa L.) 
18.2.4.4.1 Stanje 
Divji prašič je prisoten na večjem delu ozemlja Republike
Slovenije in zaradi trenda širjenja ne moremo govoriti o posameznih
populacijah.
18.2.4.4.2 Cilji in usmeritve za ohranitev in varstvo divjega
prašiča ter njegovega življenjskega okolja in zagotavljanje sobivanja s
človekom 
Z višino, strukturo, prostorsko in časovno dinamiko odvzema z
odstrelom je treba nadzorovati in omejevati obseg škode na tako raven, ki bo
zagotavljala sobivanje te divjadi s človekom. Lokalno neusklajena razmerja se
rešujejo s prostorsko razporeditvijo odstrela na podlagi letnega
lovskoupravljavskega načrta. 
Pri gospodarjenju z gozdom naj se upošteva sonaravno
gospodarjenje, tako da se zagotavlja pestra, naravna sestava drevesnih in
grmovnih vrst vseh razvojnih faz. Ohranja naj se čim naravnejša krajina z vsemi
sestavnimi deli. Za zagotovitev ohranjanja oziroma izboljšanja bivalnih in
prehranskih razmer v življenjskem okolju naj se konkretni ukrepi usmerijo
predvsem v vzdrževanje grmišč, sadnjo, vzdrževanje plodonosnega drevja in
grmovja ter obdelavo krmnih in pridelovalnih njiv. 
Krmljenje je dovoljeno, vendar mora biti usmerjeno le v
privabljanje za lažje doseganje višine in strukture načrtovanega odvzema z
odstrelom. Krmi se samo z močno krmo. V osrednjem življenjskem območju rjavega
medveda morajo biti krmišča praviloma vsaj 2 km oddaljena od sklenjenih naselij
in predelov s poudarjeno turistično in rekreativno funkcijo. Na širšem območju
rastišč divjega petelina in ruševca krmljenje divjega prašiča ni dovoljeno. 
Najpomembnejši ukrep za preprečevanje škod je številčno
dovolj velik in strukturno pravilen odvzem z odstrelom, tudi s poseganjem v
rodni del populacije. Drugi ukrepi so tehnična in kemična zaščita kmetijskih
površin, predvsem tam, kjer so škode bolj pogoste in obsežne. 
18.2.4.5 Gams (Rupicapra rupicapra L.) 
18.2.4.5.1 Stanje 
Gamse obravnavamo enotno v okviru njihovih populacijskih
območij. Populacijska območja delimo na: 
-       
velika populacijska območja, kjer so na velikih strnjenih površinah gamsi
bolj ali manj enakomerno prostorsko razporejeni. Taka populacijska območja
(populacije) so triglavska, karavanška (kamniška, savinjska, koroška) in
pohorska populacija; 
-       
manjša populacijska območja, kjer so na manjših površinah gamsi tudi
neenakomerno prostorsko porazdeljeni, vendar medsebojno še vedno povezani. Taka
populacijska območja (populacije) so nanoška, trnovsko-idrijska, jelovška,
iška, kolpska, dolomitska, zasavsko-posavska in snežniška populacija; 
-       
skupine gamsov, ki so bolj ali manj izolirani tropi gamsov velikosti
manj kot 50 osebkov.
18.2.4.5.2 Cilji in usmeritve za ohranitev in varstvo gamsa ter
njegovega življenjskega okolja in zagotavljanje sobivanja s človekom 
Upravljanje je praviloma enako za manjša in večja
populacijska območja, za skupine gamsov pa se upravljanje razlikuje predvsem v
smislu doslednega varovanja rodnega dela populacije, razen slabotnih osebkov.
Odstrel v starejših starostnih razredih se lahko nadomesti z odstrelom v prvem
starostnem razredu. Prepovedan je odstrel posameznih osebkov, ki migrirajo med
populacijskimi enotami. Ti gamsi namreč vzdržujejo socialne stike in bogatijo
genski fond med posameznimi populacijami oziroma med podobmočji in območji. 
V času, ko je gams najranljivejši (to je v obdobju poleganja
mladičev in prezimovanja), je potrebno in pomembno zagotoviti mir. Zimovališča
morajo biti lokacijsko opredeljena v gozdnogospodarskih in lovskoupravljavskih
načrtih. Poseben poudarek je treba nameniti ohranjanju gozdnih jas, presek,
gozdnemu robu in vzdrževanju določenega števila iglavcev v grmovnem sloju
grmišč. Na večini gora v sredogorju, kjer je gozdna meja antropogenega izvora,
so goličave pomemben del gamsovega življenjskega prostora, zato naj se s
čiščenjem ohranjajo. Vendar s tem ukrepom ne smemo ogrožati varovalne funkcije
gozda. 
Načrtno dopolnilno krmljenje gamsa ni potrebno in ni
dovoljeno, dovoljeno je le dodajanje soli v spomladanskem času. 
Gamsi ne povzročajo škode v takem obsegu, da bi bili potrebni
zaščitni ukrepi v okolju. 
18.2.4.6 Muflon (Ovis ammon (aries) musimon Schraber.) 
18.2.4.6.1 Stanje 
Muflon je v Republiki Sloveniji naseljena alohtona vrsta.
Obravnavamo ga enotno v okviru njegovih populacijskih območij: kolonije v
Ljubinju, Mostu na Soči, Trnovskem gozdu, Vrsniku, na Kriški gori, Tolstem vrhu
in Potoški gori, na Dobrči, v Kamniški Bistrici, Bohinju, na Pokljuki in
Mežaklji, na Jelovici, v Dolomitih, na Šmarni gori, v Hrastniku in Trbovljah, v
Radečah - Dobovcu in Podkumu, na Boču, Uršlji gori, Šmohorju in Podolševi.
18.2.4.6.2 Cilji in usmeritve za ohranitev in varstvo gamsa ter
njegovega življenjskega okolja in zagotavljanje sobivanja s človekom 
Zaradi ohranjenega naravnega okolja in možnih negativnih
vplivov naseljene vrste na okolje, se obstoječa območja populacij oziroma
kolonij prostorsko ne smejo širiti. 
Z odvzemom je v populacijah oziroma kolonijah treba
zagotavljati višino in strukturo, ki onemogoča številčno oziroma prostorsko
širjenje te vrste. V predelih, kjer vrsta povzroča okoljske probleme ali
predstavlja konkurenco avtohtonim vrstam, je treba zagotoviti njeno izločitev
iz okolja. Dodajanje in vnašanje muflona v prosto naravo v Republiki Sloveniji
ni dovoljeno. 
Pri gospodarjenju z gozdom naj se upošteva sonaravno
gospodarjenje, tako da se zagotavlja pestra, naravna sestava drevesnih in
grmovnih vrst vseh razvojnih faz ter zmanjša nemir v zimskem času in v času
poleganja mladičev. Ohranja naj se čim naravnejša krajina z vsemi sestavnimi
deli. V negozdnem prostoru naj se na večjih kompleksih monokultur pusti del
površin za kritje in poleganje mladičev (žive meje, vodni ekosistemi itd.). Za
zagotovitev ohranjanja oziroma izboljšanja bivalnih in prehranskih razmer
življenjskega okolja naj se konkretni ukrepi usmerijo predvsem v vzdrževanje
travnih površin v večjih gozdnih kompleksih, vzdrževanje grmišč, sadnjo in
vzdrževanje plodonosnega drevja in grmovja ter ohranjanje in vzdrževanje
gozdnega roba. 
Za preprečevanje škode v okolju je najpomembnejši ukrep
številčno dovolj velik ter strukturno pravilen in pravočasen odstrel. Za
učinkovito preprečevanje škode od divjadi pa je potrebna tudi uporaba vseh vrst
tehničnih in kemičnih sredstev - vonjalne ograje, silhuete, odsevniki, plašilne
naprave na kosilnicah in cestnoprometni znaki. 
18.2.4.7 Alpski kozorog (Capra hircus ibex L.) 
18.2.4.7.1 Stanje 
Alpskega kozoroga obravnavamo enotno v okviru njegovih
populacijskih območij oziroma manjših skupin. Populacijska območja oziroma
kolonije kozoroga v Republiki Sloveniji so na Brani in Macesnovcu, v Bovcu in
Logu pod Mangartom ter v Triglavskem pogorju.
18.2.4.7.2 Cilji in usmeritve za ohranitev in varstvo alpskega
kozoroga ter njegovega življenjskega okolja in zagotavljanje sobivanja s
človekom 
Namen upravljanja z alpskim kozorogom je ohranitev dosedanjih
kolonij, ki so ponekod že na meji populacijskega minimuma. Zato se z odvzemom
posega samo med stare oziroma »prestarele« kozle in koze ter med bolne in
telesno podpovprečne osebke (sanitarni odvzem predvsem zaradi pojava garij).
Srednji starostni razred varujemo v največji meri. Višina odvzema naj praviloma
ne bo višja od polovice letnega prirastka. 
V času, ko je kozorog najranljivejši (v obdobju poleganja
mladičev in v času prezimovanja), je potrebno in pomembno zagotoviti mir.
Krmljenje kozorogov ni potrebno, dovoljeno je dodajanje soli v spomladanskem
času. 
Alpski kozorogi ne povzročajo škode v takem obsegu, da bi
bili potrebni zaščitni ukrepi v okolju. 
18.2.4.8 Druge vrste 
Med druge vrste uvrščamo vrste malih zveri in male divjadi,
od katerih natančneje obravnavamo v nadaljevanju le tiste, ki so v Republiki
Sloveniji najpogostejše oziroma gospodarsko pomembnejše, čeprav veljajo
usmeritve za ohranitev in varstvo drugih vrst ter njihovega življenjskega
okolja in zagotavljanje sobivanja s človekom tudi za tiste vrste divjadi, ki
niso neposredno omenjene. 
18.2.4.8.1 Lisica (Vulpes vulpes L.) in jazbec (Meles meles L.) 
Lisica in jazbec sta prisotna praktično po vsej Republiki
Sloveniji in ne moremo govoriti o posameznih populacijah.
Številčnost vrst malih zveri uravnavamo le z višino odvzema,
kar pomeni, da niso potrebne dodatne omejitve poseganja po spolni in starostni
strukturi. Načrtovanje odvzema avtohtonih vrst malih zveri temelji na intenzivnem
spremljanju njihove številčnosti, zdravstvenega stanja in njihove usklajenosti
z življenjskim okoljem, predvsem pa tudi na medvrstnih odnosih - do male
divjadi in gozdnih kur. Čas vzreje mladičev naj se primerno upošteva pri lovu
na vrste malih zveri. 
Posebna pozornost naj se posveča tudi v poseganje
neavtohtonih populacij malih zveri (rakunji pes …), pri katerih je odvzem
praviloma neomejen, saj lahko s svojo prisotnostjo slabšajo življenjske pogoje
avtohtonim vrstam. Še posebno je treba spoštovati ukrepe za zagotavljanje
zdravstvenega stanja lisic (veterinarski pregledi uplenjenih živali, peroralno
cepljenje). 
Življenjski prostor za male zveri je mogoče izboljšati z
biomeliorativnimi in biotehniškimi deli, ki se izvajajo tudi za druge vrste
divjadi, in sicer predvsem z vzdrževanjem vodnih virov v gozdu, sadnjo in
vzdrževanjem plodonosnega drevja in grmovja, ohranjanjem in nego biotopa,
pomembnega za ohranjanje in razvoj ogroženih vrst (zatočišče - ekocelica),
varovanjem dreves z dupli in večjimi gnezdi, zaščito markirnih dreves,
puščanjem plodonosnega drevja in več odmrle biomase v predelih aktivnih jazbin
in lisičin. 
Krmišča - mrhovišča za lisice morajo biti najmanj 500 m
oddaljena od naselij. Pri tem mora biti zagotovljeno spoštovanje vseh
fitosanitarnih ukrepov. 
18.2.4.8.2 Poljski zajec (Lepus europaeus Pallas), fazan
(Phasianus colhicus L.) in raca mlakarica (Anas platyrhynchos L.) 
Poljski zajec in fazan sta v Republiki Sloveniji prisotna
predvsem v nižinskih predelih, kjer prevladujejo travne in druge obdelovalne
površine.
Raca mlakarica je v Republiki Sloveniji pogosta vrsta in je
vezana predvsem na vodne površine. Najpogosteje jo srečamo v nižinskih predelih
Republike Slovenije. 
Višine odvzema, določene z letnimi lovskoupravljavskimi
načrti, praviloma ni dovoljeno presegati. Dodatne omejitve glede poseganja v
spolno in starostno strukturo niso potrebne (in tudi niso izvedljive). Izjema
je fazan, pri katerem je odvzem fazank povsod, razen v loviščih z intenzivno
vzrejo, prepovedan. Upravljanje z malo divjadjo je treba usklajevati z
intenzivno spremljavo nihanja velikosti populacij v daljšem časovnem obdobju
(podatki o odvzemu in ugotovljenih izgubah v obdobju 10 let). 
Ob ugotovljenem stalnem upadanju številčnosti katere od vrst
male divjadi je treba načrtovati popolno zaščito te vrste (manjše območje,
lovskoupravljavsko območje, Republika Slovenija). V primeru izrednih dogodkov
(na primer poplave) v življenjskem prostoru male divjadi je za tekoče lovsko
leto lov na tem območju prepovedan. Praviloma se lovi v enem lovskem letu na
površini, ki je v smislu kolobarjenja v tistem lovskem letu namenjena lovu,
praviloma le enkrat. 
Pred dodajanjem katere koli vrste male divjadi je smiselno
opraviti presojo vpliva na okolje. Umetna reja in dodajanje fazana, ne da bi
bile pripravljene ustrezne površine za življenje, ne koristita naravnim
populacijam, zato je taka reja namenjena predvsem lovu. Količina načrtovane
divjadi za dodajanje v lovišče se načrtuje z letnim lovskoupravljavskim načrtom
in se izvaja le na površinah z vnaprej pripravljenimi pogoji za življenje teh
vrst. 
Življenjski prostor male divjadi je pretežno kmetijska
pokrajina z ostanki naravne vegetacije. Ukrepi, predvideni v nadaljevanju, so
tako namenjeni izvajanju tudi v negozdnem prostoru. Tu se pogoji za življenje
zaradi intenzivnega velikopovršinskega gojenja kmetijskih kultur hitro
poslabšujejo. Zato je treba z izvajanjem ukrepov slediti cilju povečevanja
velikosti naravnih populacij z izboljšanjem življenjskega okolja ter
vzpostavljanjem naravnega ravnovesja med njimi, saj je očitna povezava med
naraščanjem številčnosti nekaterih naravnih plenilcev iz vrst malih zveri
(lisica, kuna belica) ter upadanjem številčnosti male divjadi (poljski zajec,
fazan, poljska jerebica). Ukrepi za izboljšanje življenjskega prostora za malo
divjad in s tem doseganje naravnega povečanja številčnosti male divjadi naj
bodo usmerjeni v vzdrževanje grmišč (remiz) in obrečnih pasov, vzdrževanje
vodnih virov v gozdu, sadnjo in vzdrževanje plodonosnega drevja in grmovja ter
ohranjanje in vzdrževanje biotopa, pomembnega za obstanek in razvoj ogroženih
vrst. Z gozdnogospodarskimi in biomeliorativnimi ukrepi je treba oblikovati in
puščati podrast v ostankih avtohtone vegetacije (skupine gozdnega drevja,
gozdni rob …), predvsem v nižinskem svetu Republike Slovenije. Posebej pomembno
je vzdrževanje živih mej, omejkov in posameznih drevesnih silakov v agrarni
krajini. 
Zimsko krmljenje je, glede na upadanje številčnosti male
divjadi, dobrodošel ukrep. Krmi se na večjem območju in z dovolj velikim
številom krmišč s koruzo, korenjem, repo, gomolji in drugimi plodovi ipd.
Krmljenje male divjadi je najbolj smiselno v okolici naravnih remiz oziroma
oblikovanega okolja za vse vrste male divjadi. 
Vsako posamezno lovišče, ki upravlja z malo divjadjo, naj
izloči optimalno površino za življenje male divjadi. Na tej površini se lovi le
na eni tretjini površine, na dveh tretjinah pa ne. Na površinah, kjer se mala
divjad ne lovi, se z ukrepi zagotavlja vzdrževanje življenjskega okolja in ustvarjanja
tako imenovanih mirnih con. Tovrstne površine (kolobarjenje) se izločajo za
dobo najmanj dveh let. S spremljavo gibanja številčnosti male divjadi se
razmerje med lovno in nelovno površino lahko spreminja, zato se to razmerje
površin in okvirne lokacije določi z vsakoletnim lovskoupravljavskim načrtom
območja, konkretne lokacije pa z letnim načrtom lovišča.
Št. 323-01/91-2/42
Ljubljana, dne 20. novembra 2007
EPA 1598-IV
Predsednik 
Državnega zbora 
Republike Slovenije 
France Cukjati, dr. med., l.r.