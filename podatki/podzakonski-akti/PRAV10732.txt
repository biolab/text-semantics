I. SPLOŠNE DOLOČBE
1. člen
(vsebina pravilnika)
(1) S tem pravilnikom se
določajo:
-      
pogoji in postopki oblikovanja Ciljnih raziskovalnih programov (v
nadaljnjem besedilu: CRP);
-      
pogoji in postopki izbora, financiranja, spremljanja in nadziranja
izvajanja raziskovalnih projektov v okviru CRP.
(2) Financiranje CRP poteka skladno s
predpisi, ki urejajo dodeljevanje sredstev državnih pomoči, subvencij, posojil
in drugih oblik sofinanciranja.
2. člen
(pomen izrazov)
V tem pravilniku imajo posamezni izrazi
naslednji pomen:
-      
Ciljni raziskovalni program (CRP)
CRP je oblika in način uresničevanja
Strategije razvoja Slovenije (v nadaljnjem besedilu: SRS) in Raziskovalne in
inovacijske strategije Slovenije (v nadaljnjem besedilu: RISS) in je oblikovan
kot instrument povezovanja države za zadovoljevanje njenih potreb, raziskovalne
sfere in širše javnosti na posebej določenih prednostnih temah. Osnovni namen
CRP je oblikovanje raziskovalnih podlag za odločanje pri pripravi, sprejemanju in
izvajanju razvojnih politik javnega interesa ter spremljanju in nadziranju
njihovega izvajanja.
Razvojne politike vlade vsebinsko zajemajo
in določajo dokumenti razvojnega načrtovanja in druga vladna gradiva, ki
pomembneje vplivajo na razvoj.
-      
Ciljni raziskovalni projekt (v nadaljnjem besedilu: projekt)
Raziskovalna dejavnost v okviru CRP se
izvaja v javnem interesu z raziskovalnimi projekti za doseganje ciljev
nacionalnega razvoja, ki so tematsko usmerjeni na predlog ministrstev in drugih
predlagateljev, ki so pristojni za posamezna področja javnega interesa.
V sklop predmeta razpisov CRP ne sodijo
ekspertize, študije ali strokovne naloge, od katerih imajo posamezni udeleženci
CRP izključno korist.
Projekti, s katerimi se uresničuje CRP
neposredno za državo, ne vključujejo opravljene dobave blaga oziroma opravljene
storitve neposredno za potrebe sofinancerjev oziroma sofinancerji od teh
raziskav nimajo izključne koristi.
Trajanje projektov je omejeno na eno do
največ tri leta.
-      
Področje javnega interesa
Področja javnega interesa so področja
dejavnosti, za katera so pristojni posamezni udeleženci CRP.
-      
Težišče CRP
CRP se uresničuje z izvajanjem raziskovalnih
projektov na posameznih področjih javnega interesa v okviru težišč CRP.
Težišče je širše tematsko področje raziskav,
ki skladno s SRS in na podlagi drugih dokumentov razvojnega načrtovanja
povezuje več sektorskih področij na osnovi ključnih razvojnih prioritet
Republike Slovenije in predstavlja skupen programski okvir za izbor in
izvajanje raziskovalnih projektov.
-      
Tematski sklop
Tematski sklop je vsebinski okvir za dve ali
več tem, ki pokrivajo skupne vsebine in skupne cilje v okviru posameznega
težišča CRP in ima skupen naslov. Tematski sklopi so sestavina Usmeritev za
razpis CRP.
-      
Tema
Tema je podlaga za tematsko usmerjene
projekte in se opredeli v javnem razpisu na podlagi predlogov udeležencev CRP.
-      
Udeleženci CRP
Udeleženci CRP so: ministrstvo, pristojno za
znanost, Javna agencija za raziskovalno dejavnost Republike Slovenije (v
nadaljnjem besedilu: agencija) in druga ministrstva oziroma drugi proračunski
uporabniki (v nadaljnjem besedilu: drugi udeleženci CRP). Udeleženci se
vsebinsko in finančno povezujejo in usklajujejo v okviru CRP.
-      
Koordinator CRP
Koordinator sodelovanja med posameznimi
udeleženci CRP je ministrstvo, pristojno za znanost, ki pa lahko to funkcijo s
Sklepom o oblikovanju CRP prenese na drugega udeleženca CRP.
3. člen
(izvajalec nalog)
Izvajalec strokovnih, razvojnih in
izvršilnih nalog v zvezi z oblikovanjem in izvajanjem CRP je agencija.
4. člen
(financiranje)
(1) Sredstva za izvedbo CRP zagotavlja
agencija pod pogojem, da delež sredstev zagotavljajo drugi udeleženci CRP in
sicer:
-      
na podlagi pogodbe med agencijo in udeležencem (udeleženci) CRP, na
podlagi katere je omogočen transfer denarnih sredstev udeleženca (udeležencev)
izvajalcem projektov preko agencije, kar pomeni, da pogodbo z izvajalcem sklene
agencija. Pogodba določa letni obseg sredstev udeleženca (udeležencev) in
agencije, podrobneje ureja način izvajanja in financiranja projektov, dinamiko
financiranja, spremljanje in nadziranje izvajanja projektov v skladu s
sprejetim programom izvajanja projektov in nadziranje namenske porabe sredstev;
-      
na podlagi pogodb za izvedbo in financiranje izbranih projektov CRP, ki
jih sklenejo agencija, drug oziroma drugi udeleženci razpisa kot sofinancerji
projekta in izvajalec projekta;
-      
na podlagi pogodb za izvedbo in financiranje izbranih projektov CRP, ki
jih z izvajalcem posebej sklenejo agencija, udeleženec CRP ali skupno vsi
udeleženci CRP, če jih je več, za svoj delež sredstev.
(2) Okvirni delež sredstev agencije in
drugih udeležencev CRP se za izvajanje CRP določi s Sklepom o oblikovanju CRP,
v katerem se posebej določi delež sredstev za izvedbo projektov CRP in delež
sredstev za pokrivanje ostalih stroškov v zvezi z oblikovanjem in izvedbo CRP.
(3) Okvirni delež sredstev agencije
praviloma ne presega 50 odstotnega deleža celotne vrednosti projekta. Pri tem
je delež sredstev agencije manjši v primeru pretežno sektorsko naravnanih
projektov in večji v primeru medsektorskih in k širšim družbenim ciljem
naravnanih projektov. Izjemoma je delež sredstev agencije lahko tudi 100
odstoten, kar velja predvsem za projekte v okviru tem, kjer je predlagatelj
agencija oziroma za projekte, kjer je bil predlagatelj tem Programski svet CRP,
kar pa mora biti posebej utemeljeno. Natančna višina deleža sredstev agencije
in drugih udeležencev razpisa za izbrane projekte na podlagi razpisa se na
podlagi evalvacije prijav določi s Sklepom o izboru projektov na razpis CRP (v
nadaljnjem besedilu: Sklep o izboru projektov).
(4) Financiranje raziskovalnih
projektov, s katerim se uresničuje CRP, se določa v skladu z veljavnim
predpisom o normativih in standardih za določanje obsega sredstev za izvajanje
raziskovalne dejavnosti v obliki raziskovalnih programov in raziskovalnih
projektov, ki se izvajajo v okviru RISS.
5. člen
(naloge udeležencev CRP)
(1) Ministrstvo, pristojno za znanost,
v sodelovanju z agencijo:
-      
sprejema pobude za oblikovanje CRP;
-      
sprejema Sklepe o oblikovanju CRP v sodelovanju z udeleženci CRP;
-      
koordinira sodelovanje udeležencev CRP;
-      
na podlagi prioritet posameznih udeležencev CRP in na podlagi RISS
določa usmeritve za pripravo razpisov CRP (v nadaljnjem besedilu: Usmeritve);
-      
spremlja in nadzira izvajanje CRP glede na sprejete Usmeritve in glede
na izvajanje RISS.
(2) Agencija:
-      
pripravlja vse strokovne podlage za izvajanje nalog ministrstva iz
prejšnjega odstavka, zlasti tudi naloge v zvezi z oblikovanjem CRP.
-      
na podlagi Sklepa o oblikovanju CRP in na podlagi usmeritev izvaja
strokovne, razvojne in izvršilne naloge v zvezi z izvajanjem CRP, in sicer:
1.    vsebinsko in
finančno usklajuje nabor predlogov prednostnih tem, ki so predmet razpisov CRP;
2.    pripravlja tekst
razpisa in pripadajočo razpisno dokumentacijo, ki ga po predhodno izvedenih
postopkih, določenih s tem pravilnikom, javno objavi;
3.    v sodelovanju z drugimi
udeleženci CRP za konkreten razpis izvede vse potrebne postopke vrednotenja in
izbora prijav;
4.    izdeluje gradiva
za seje organov upravljanja CRP in za odločanje organov agencije;
5.    pripravlja
pogodbe in obrazce za pripravo pogodbene dokumentacije za izbrane projekte CRP razen
v primeru dvostranskih pogodb, ko sta pogodbeni stranki udeleženec CRP in
izvajalec;
6.    izvaja
(so)financiranje projektov CRP po pogodbah, v katerih je pogodbena stranka;
7.    pripravi
metodologijo poročanja izvajalcev CRP in spremlja ter nadzira namensko porabo
sredstev CRP za sredstva agencije;
8.    skrbi za javno
objavo rezultatov izvajanja raziskovalne dejavnosti v okviru CRP;
9.    izdeluje analize
in druga gradiva CRP oziroma opravlja druge naloge, ki sodijo v okvir
oblikovanja in izvajanja CRP.
-      
ob izvajanju zgoraj navedenih nalog zagotavlja:
1.   podatke o
raziskovalcih in izvajalcih (raziskovalne organizacije) projektov CRP;
2.   podatke za izvedbo
ocenjevanja, skladno z metodologijo ocenjevanja in izbora prijav (v nadaljnjem
besedilu: metodologija);
3.   delež sredstev za
izvajanje projektov v okviru CRP;
4.   druga sredstva za
stroške delovanja CRP (ocenjevanje projektov, evalvacija programa CRP, izdelava
zahtevnejših gradiv);
5.   organizacijo,
koordiniranje in izvedbo postopkov v zvezi z oblikovanjem CRP in v zvezi s
pripravo in izvedbo razpisa ter v zvezi s pripravo in realizacijo pogodb, v
katerih je pogodbena stranka;
6.   uradno osebo agencije
za opravljanje nalog, ki so vezane na organizacijo in izvajanje CRP (v
nadaljnjem besedilu: uradna oseba agencije);
7.   Podrobnejša razmejitev
nalog agencije in drugih udeležencev CRP je določena s Sklepom o oblikovanju
CRP.
(3) Drugi udeleženci CRP:
-      
pripravljajo pobude za oblikovanje CRP;
-      
s posameznih področij njihove dejavnosti predlagajo prednostne teme za
razpis CRP;
-      
v zvezi s pripravo in izvedbo razpisov se finančno in vsebinsko
usklajujejo z agencijo in drugimi udeleženci CRP;
-      
zagotavljajo oceno za prijave na z njihove strani predlagane teme;
-      
zagotavljajo delež sredstev za izvajanje projektov v okviru CRP;
-      
zagotavljajo vsebinsko spremljanje projektov v okviru CRP ter
vrednotenje njihovih rezultatov;
-      
spremljajo in nadzirajo namensko porabo svojih sredstev za izvajanje
projektov CRP;
-      
zagotavljajo sredstva za morebitne druge stroške v zvezi z izvajanjem in
rezultati projektov CRP;
-       zagotavljajo uradno osebo za CRP, ki je
pooblaščena za opravljanje in koordiniranje izvajanja projektov CRP znotraj
udeleženca CRP ter za koordinacijo z drugimi udeleženci CRP in z agencijo (v
nadaljnjem besedilu: uradna oseba udeleženca).
II. OBLIKOVANJE CRP
6. člen
(postopek oblikovanja CRP)
(1) CRP se oblikuje na podlagi pobude
za oblikovanje CRP s strani posameznega ministrstva ali drugega udeleženca CRP
(v nadaljnjem besedilu: pobudnik).
(2) Pobuda za oblikovanje CRP, ki jo
pobudnik posreduje ministrstvu, pristojnemu za znanost, mora vključevati:
-      
utemeljitev za oblikovanje samostojnega CRP;
-      
navedbo razvojnih politik, ki predstavljajo skupno podlago za
oblikovanje samostojnega CRP;
-      
predlog udeležencev CRP, ki naj bi se skladno s cilji povezovali in
usklajevali pri izvajanju CRP.
(3) Postopek za sprejem Sklepa o
oblikovanju CRP koordinira ministrstvo, pristojno za znanost. Sklep o
oblikovanju CRP sprejme ministrstvo, pristojno za znanost, v sodelovanju z
drugimi udeleženci CRP.
(4) Agencija Sklep o oblikovanju CRP
objavi na spletu.
7. člen
(elementi sklepa)
Sklep o oblikovanju CRP vključuje predvsem:
-      
naziv CRP;
-      
navedbo dokumentov razvojnega načrtovanja in drugih gradiv, ki pomembno
vplivajo na razvoj in so podlaga za oblikovanje in izvajanje CRP;
-      
namen oblikovanja CRP;
-      
težišča CRP, ki izhajajo iz strateških in drugih razvojnih dokumentov iz
druge alineje tega člena;
-      
cilje po posameznih težiščih CRP;
-      
področja javnega interesa udeleženca CRP, ki definirajo težišče;
-      
udeležence CRP;
-      
naloge in pristojnosti agencije in drugih udeležencev CRP v zvezi s
postopki za izvedbo CRP;
-      
število, sestavo in mandat Programskega sveta CRP;
-      
zagotavljanje sredstev za izvedbo CRP in način izvajanja financiranja
projektov;
-      
koordinatorja CRP;
-      
trajanje CRP.
III. STROKOVNA TELESA CRP
8. člen
(Programski svet CRP)
Najvišje strokovno in svetovalno telo
agencije za področje CRP je Programski svet CRP (v nadaljnjem besedilu:
Programski svet).
9. člen
(imenovanje in sestava Programskega sveta)
(1) Predsednika in druge člane
Programskega sveta s pisnim sklepom imenuje minister, pristojen za znanost.
(2) Člane Programskega sveta s strani
udeležencev CRP izmed predlaganih kandidatov udeležencev CRP predlaga
koordinator CRP.
(3) Člane Programskega sveta agencija
predlaga iz seznama ekspertov agencije.
(4) Predsednik Programskega sveta je
predstavnik koordinatorja CRP in je imenovan na njegov predlog.
(5) Za predsednika in člana ne more
biti imenovan predstojnik visokošolskega zavoda ali članice univerze, direktor
javnega raziskovalnega zavoda ali član Upravnega odbora agencije in
Znanstvenega sveta agencije.
(6) Namestnika predsednika
Programskega sveta izvoli Programski svet izmed svojih članov.
(7) Število in sestava članov je
odvisno od števila in glavne vsebine težišč CRP. Programski svet sestavlja
predsednik programskega sveta, njegov namestnik in najmanj po dva člana za
vsako težišče CRP.
(8) Število, sestava in mandat članov
Programskega sveta se natančneje določi s Sklepom o oblikovanju CRP. Mandat ne
more biti daljši od štirih let.
(9) Izvedbo strokovnih in drugih nalog
za potrebe Programskega sveta zagotavlja agencija.
10. člen
(naloge Programskega sveta)
(1) Programski svet sprejme predlog
seznama izbranih in neizbranih prijav, skupaj s predlogom deleža sredstev za
izvedbo izbranih projektov posebej za agencijo in posebej za vsakega drugega
udeleženca CRP (v nadaljnjem besedilu: predlog prednostnega seznama) in
opravlja tudi naslednje naloge:
-      
sprejema prioritetne teme za potrebe javnih razpisov CRP;
-      
sprejme metodologijo;
-      
sprejme seznam ocenjevalcev;
-      
določi člane Programskega Sveta, ki so v okviru CRP‑a zadolženi za
posamezno težišče CRP;
-      
v skladu z metodologijo sodeluje v postopku ocenjevanja in izbora prijav
ter pripravlja predloge finančno ovrednotenega prednostnega seznama prijav po
posameznih težiščih CRP;
-      
razpravlja o vsebinskih in strokovnih vprašanjih, vezanih na
uresničevanje ciljev CRP in na raziskovalne projekte, s katerimi se CRP izvaja;
-      
opravlja druge naloge določene s tem pravilnikom.
(2) Način dela Programskega sveta
določa poslovnik, ki ga sprejme Programski svet na seji z večino glasov
navzočih članov.
11. člen
(razrešitev članov Programskega sveta)
(1) Predsednik ali član Programskega
sveta je lahko razrešen pred potekom časa, za katerega je imenovan, iz
naslednjih razlogov:
-      
če sam zahteva razrešitev;
-      
če pri svojem delu ne ravna po predpisih ali neutemeljeno ne izvršuje
nalog, določenih v sklepu o imenovanju oziroma v tem pravilniku;
-      
če s svojim nevestnim ali nepravilnim delom povzroči večjo škodo ali če
zanemarja ali malomarno opravlja svoje naloge, tako da nastanejo ali bi lahko
nastale hujše motnje na raziskovalnem področju;
-      
če je imenovan za predstojnika visokošolskega zavoda ali članice
univerze ali direktorja javnega raziskovalnega zavoda ali za člana upravnega
odbora agencije in Znanstvenega sveta agencije;
-      
če nastopi konflikt interesov.
(2) Pred sprejemom sklepa o razrešitvi
se mora predsednika, namestnika predsednika oziroma člana Programskega sveta
seznaniti z razlogi za razrešitev in mu dati možnost, da se o njih izjavi.
(3) Sklep o razrešitvi predsednika ali
člana Programskega sveta sprejme minister, pristojen za znanost, istočasno s
sklepom o imenovanju novega predsednika ali člana programskega sveta.
12. člen
(izjava o ravnanju z dokumenti in
nepristranskosti)
(1) Z gradivi, ki so posredovana v obravnavo,
se ravna kot s podatki s stopnjo tajnosti »interno«, zato ni dovoljeno
reproduciranje ali drugačno razširjanje gradiv.
(2) Člani Programskega sveta po
imenovanju podpišejo izjavo, s katero se zavezujejo ravnati z dokumenti v
skladu s stopnjo tajnosti, ki jo predpiše agencija, ter izjavo o
nepristranskosti. Možne pristranskosti, ki izhajajo iz zaposlitvenega (ista
projektna skupina) stika in raziskovalnega (soavtorstvo pri objavljenih
člankih) stika, so navedene primeroma v izjavi o nepristranskosti pri delu.
13. člen
(administrativna in strokovna dela)
Administrativna in strokovna dela za
potrebe Programskega sveta in ocenjevalcev zagotavlja agencija. Lahko pa te
naloge delno opravljajo drugi udeleženci CRP, kar se posebej določi s Sklepom o
oblikovanju CRP.
14. člen
(plačilo)
(1) Za izvedbo s tem pravilnikom
določenih nalog so člani Programskega sveta ter ocenjevalci upravičeni do
plačila potnih stroškov in plačila po podjemnih ter avtorskih pogodbah.
(2) Višina plačila iz prejšnjega
odstavka se določa na podlagi splošnega pravnega akta agencije o plačilih za
strokovno delo v stalnih in občasnih delovnih telesih agencije. Sklep o plačilu
sprejme direktor agencije.
IV. JAVNI RAZPIS
15. člen
(podlage za razpis)
(1) CRP se uresničuje z izvajanjem
projektov v okviru CRP, ki se izbirajo z javnim razpisom (v nadaljnjem
besedilu: razpis).
(2) Podlaga in okvir za pripravo in
izvedbo razpisa so Usmeritve, ki jih na podlagi nabora predlogov prednostnih
tem udeležencev CRP, za vsak posamezen razpis, sprejme ministrstvo, pristojno
za znanost.
(3) Usmeritve poleg okvirnih
vsebinskih prioritet v obliki tematskih sklopov po posameznih težiščih CRP,
vključujejo tudi okvirna sredstva za izvedbo projektov.
16. člen
(pogostnost razpisovanja)
(1) Za posamezen CRP se razpis objavi
praviloma enkrat letno in praviloma za vsa težišča CRP hkrati.
(2) Razpis se lahko na predlog
posameznih udeležencev CRP izjemoma objavi tudi večkrat letno in to ločeno za
posamezno težišče CRP. Predlog za ločeno objavo razpisa mora predhodno potrditi
Programski svet.
(3) Naloge v zvezi s pripravo in
izvedbo razpisov CRP izvaja agencija.
17. člen
(pogoji, ki jih morajo izpolnjevati
prijavitelji na razpis)
(1) Pogoji, ki jih morajo izpolnjevati
prijavitelji na razpis so:
-      
na razpis se lahko prijavi pravna ali fizična oseba, ki je vpisana v
zbirke podatkov pri agenciji ter izpolnjuje pogoje, predpisane z Zakonom o
raziskovalni in razvojni dejavnosti in s predpisi agencije;
-      
vodja projekta mora biti zaposlen v organizaciji, ki je prijaviteljica
projekta;
-      
vodja projekta mora izpolnjevati pogoje za vodjo aplikativnega ali
podoktorskega raziskovalnega projekta;
-      
raziskovalec, ki izpolnjuje pogoje za vodjo projekta, lahko kot vodja
projekta sodeluje na razpisu samo v eni prijavi;
-      
prijava na razpis mora vsebovati prijavo in vse zahtevane samostojne
priloge.
(2) Pogoj iz druge alineje prejšnjega
odstavka mora biti izpolnjen pred podpisom pogodbe.
18. člen
(kriteriji)
(1) Kriterij je splošni element
ocenjevanja, ki se uporablja pri ocenjevanju prijav.
(2) Kriteriji za ocenjevanje predlogov
projektov v okviru CRP so:
-      
relevantnost in potencialni vpliv predloga projekta;
-      
raziskovalna oziroma razvojna kakovost predloga projekta;
-      
izvedljivost predloga projekta.
(3) Za navedene kriterije se v
metodologiji določijo kazalci, ki se uporabljajo pri ocenjevanju prijav.
19. člen
(naloge agencije v zvezi z oblikovanjem
razpisa)
(1) Agencija praviloma enkrat letno
pozove udeležence CRP, da v roku 30 dni podajo predloge prednostnih tem (v
nadaljnjem besedilu: teme) za razpis.
(2) Agencija lahko za udeleženca CRP
izvede javni poziv za pridobitev nabora predlogov prednostnih tem, ki so lahko
predmet razpisa CRP.
20. člen
(elementi predlagane teme)
(1) Predlogi tem, ki jih posredujejo
agenciji udeleženci CRP, morajo temeljiti na ciljih posameznih težišč CRP,
navedenih v Sklepu o oblikovanju CRP in morajo vsebovati:
-      
navedbo tem s kratko opredelitvijo ciljev;
-      
navedbo težišč CRP, kamor predlagane teme vsebinsko sodijo;
-       okvirno višino sredstev, ki jih planirajo za
izvedbo projektov na podlagi razpisanih tem v posameznem proračunskem letu;
-      
navedbo drugih možnih financerjev predlaganih tem;
-      
uradno osebo udeleženca CRP.
(2) Nabor predlogov prednostnih tem
agencija posreduje koordinatorju CRP. Skupne vsebine in skupne cilje, ki
izhajajo iz nabora predlaganih prednostnih tem, koordinator CRP poveže v
tematske sklope posameznih težišč CRP, ki so sestavni del Usmeritev.
21. člen
(potrditev razpisanih tem)
(1) Agencija posreduje Usmeritve
Programskemu svetu, ki sprejme predlog tem razpisa za posamezno težišče CRP
skupaj s predlogom okvirne višine sredstev za posamezno težišče.
(2) Po predhodnem pisnem soglasju vseh
udeležencev CRP, ki so udeleženci razpisa (v nadaljnjem besedilu: udeleženci
razpisa), agencija razpis javno objavi v Uradnem listu Republike Slovenije.
(3) Razpis in razpisna dokumentacija
morata biti dosegljiva na domači strani agencije in na ustreznem mestu na
agenciji.
22. člen
(vsebina objave razpisa)
(1) Objava razpisa mora vsebovati
zlasti:
-      
ime oziroma naziv in sedež agencije in drugih udeležencev razpisa CRP;
-      
pravno podlago za izvedbo razpisa, v kateri se navede metodologija;
-      
predmet razpisa – težišča, tematske sklope in teme CRP;
-      
cilje za posamezno razpisano temo;
-      
obliko in način prijave projektov;
-      
navedbo osnovnih pogojev za kandidiranje na razpisu ter kriterijev za
ocenjevanje;
-      
rok, do katerega morajo biti oddane prijave;
-      
čas trajanja projektov;
-      
okvirno višino sredstev za predmetni razpis in okvirni delež sredstev
agencije in drugih udeležencev razpisa CRP;
-      
razpisno dokumentacijo z navedbo vrste dokazil o izpolnjevanju pogojev;
-      
rok, v katerem bodo prijavitelji obveščeni o izidu razpisa;
-      
kraj in čas, kjer zainteresirani lahko dvignejo razpisno dokumentacijo
ter spletni naslov, na katerem je dostopna razpisna dokumentacija.
(2) Agencija lahko v razpisu poleg
podatkov iz prejšnjega odstavka objavi tudi druge podatke, če so potrebni.
23. člen
(razpisna dokumentacija)
(1) Razpisna dokumentacija vsebuje
podzakonske predpise agencije, metodologijo, predpisan obrazec prijave, vzorec
pogodbe in po potrebi druge obrazce ter različna navodila.
(2) Agencija mora na svoji spletni
strani ponuditi prijavitelju dostop do razpisne dokumentacije.
(3) Agencija mora v razpisni
dokumentaciji navesti vse pogoje, ki jih mora prijavitelj izpolnjevati, da se
uvrsti v izbor za dodelitev sredstev in vse potrebne podatke, ki jih mora
izpolnjevati prijava, da se šteje kot formalno popolna.
(4) Prijavitelj se prijavi na razpis z
oddajo prijave in zahtevanih dokazil. Dodatne dokumentacije, ki jo prijavitelj
samoiniciativno priloži prijavni dokumentaciji, agencija v postopku ocenjevanja
ne upošteva.
24. člen
(vsebina prijave)
(1) Prijava na razpis mora vsebovati
predvsem:
-      
podatke o prijavitelju;
-      
navedbo težišča, tematskega sklopa in teme, na katero se prijava nanaša;
-      
naslov projekta;
-      
podatke o vodji projekta;
-      
podatke o sestavi, referencah in opremljenosti skupine raziskovalcev, s
katero se organizira izvajanje projekta (v nadaljnjem besedilu: projektna
skupina);
-      
predstavitev mednarodnih povezav projektne skupine (sodelovanje v
mednarodnih projektih, druge oblike mednarodnega sodelovanja);
-      
podatke o potrebnih sredstvih za izvedbo prijavljenega projekta s specifikacijo
stroškov projekta;
-      
trajanje projekta z določitvijo posameznih faz (mejnikov) projekta;
-      
podroben opis projekta z opisom raziskovalnih metod za doseganje ciljev
razpisanega projekta;
-      
podpis prijavitelja in vodje predlaganega projekta.
(2) Obrazec prijave in navodila za
izpolnjevanje predpiše agencija za vsak razpis posebej.
25. člen
(oblika prijave)
(1) Prijava na razpis mora biti v
elektronski oziroma papirnati obliki. Če je prijava v elektronski obliki
podpisana s kvalificiranim digitalnim potrdilom, prijavitelj ni dolžan poslati
prijave tudi v papirnati obliki.
(2) Prijavo morajo podpisati osebe, ki
jih določa razpis.
(3) Če se prijavo na razpis neposredno
odda v glavni pisarni, se sprejem prijave v papirnati obliki potrdi na posebnem
obrazcu o prejemu prijave, ki ga glavna pisarna izroči prijavitelju.
26. člen
(rok za oddajo prijave)
(1) Prijava mora biti oddana do roka,
ki je določen v objavi razpisa.
(2) Predložena pisna prijava mora biti
v zaprti ovojnici. Na ovojnici mora biti oznaka »ne odpiraj – prijava«, navedba
razpisa, na katerega se nanaša ter naziv prijavitelja.
V. POSTOPEK OCENJEVANJA IN IZBORA PRIJAV
27. člen
(komisija za odpiranje prijav)
Postopek odpiranja prijav prispelih na
razpis, vodi komisija za odpiranje prijav (v nadaljnjem besedilu: komisija), ki
jo s pisnim sklepom imenuje direktor agencije. Komisija ima najmanj tri člane.
Vsaj dva člana komisije morata biti zaposlena pri agenciji, en član pa je
uradna oseba koordinatorja CRP ali na predlog pooblaščene osebe koordinatorja
drug predstavnik koordinatorja. Predsednik komisije za odpiranje je predstavnik
agencije.
28. člen
(odpiranje prijav)
(1) Odpiranje prejetih prijav se
izvede v roku, ki je predviden v razpisu, pri čemer rok ne sme biti daljši od
osem dni od izteka roka za oddajo prijav.
(2) Odpiranje prejetih prijav je
praviloma javno. Kadar je predvideno javno odpiranje prijav, se postopek
odpiranja izvede najkasneje v treh delovnih dneh od dneva, ki je predviden kot
zadnji rok za oddajo prijav. Komisija lahko odloči, da odpiranje ni javno,
kadar je število prejetih prijav veliko.
(3) Komisija na seji, ki jo skliče
predsednik komisije, odpira samo v roku oddane in pravilno označene ovojnice
ter pri tem evidentira dokaze, da so bile prijave nepravočasne oziroma
nepravilno označene. Nepravočasne in nepravilno označene prijave se s spremnim
dopisom neodprte vrnejo prijavitelju. Dokazila, da so bile prijave nepravočasne
oziroma nepravilno označene, so sestavni del uradne dokumentacije. Pri
elektronsko prispelih prijavah komisija evidentira dokaze, da so bile prijave
nepravočasne oziroma nepravilno označene.
29. člen
(zapisnik komisije)
(1) O odpiranju prijav komisija vodi
zapisnik, ki vsebuje predvsem:
-      
naslov, prostor in čas odpiranja in formalnega pregleda prijav;
-      
predmet razpisa;
-      
imena navzočih članov komisije;
-      
imena oziroma nazive prijaviteljev, ki so vložili prijave;
-      
ugotovitve o pravočasnih oziroma prepoznih prijavah ter o pravilno
oziroma nepravilno označenih ovojnicah;
-      
ugotovitve o formalni popolnosti prijav.
(2) Zapisnik podpišejo predsednik in
člani komisije. Če je odpiranje prijav javno, je priloga k zapisniku seznam
predstavnikov prijaviteljev, ki so bili navzoči pri odpiranju.
30. člen
(nepopolna dokumentacija – dopolnitev
prijav)
(1) Komisija v roku osem dni od
odpiranja prijav pisno pozove tiste prijavitelje, katerih prijave niso bile
formalno popolne, da jih v roku dopolnijo. Rok za dopolnitev ne sme biti daljši
od osem dni od prejema poziva komisije. Prijave so formalno nepopolne, če gre
za manjša odstopanja od zahtev razpisne dokumentacije, ki ne vplivajo na
vsebino prijave in ocenjevanja ter razvrščanja posamezne prijave skladno s
postavljenimi merili za izbor prijave.
(2) Nepopolne prijave, ki jih
prijavitelj v roku iz prejšnjega odstavka ne dopolni, se zavržejo s sklepom, ki
ga izda direktor ali oseba, ki jo direktor pooblasti. Zoper sklep je v roku
osem dni od vročitve dovoljena pritožba, o kateri odloči tri članska komisija
za pritožbe, ki jo imenuje direktor. Odločitev komisije je dokončna.
31. člen
(administrativno preverjanje izpolnjevanja
pogojev)
(1) Agencija pri vsaki formalno
popolni prijavi preveri, ali izpolnjuje vse razpisne pogoje.
(2) Prijavo, pri kateri niso
izpolnjeni vsi razpisni pogoji, se zavrne s sklepom, ki ga izda direktor ali
oseba, ki jo direktor pooblasti. Zoper sklep je v roku osem dni od vročitve
dovoljena pritožba, o kateri odloči tri članska komisija za pritožbe, ki jo
imenuje direktor. Odločitev komisije je dokončna.
32. člen
(interno gradivo)
Z dokumentacijo in podatki, ki jih
vsebujejo prijave, se v času trajanja izbora za (so)financiranje raziskovalne
dejavnosti ravna kot s podatki s stopnjo tajnosti »INTERNO«.
V.A. POSTOPEK OCENJEVANJA
33. člen
(obravnava prijav)
V postopku ocenjevanja prijav za izbor se
obravnavajo prijave, ki jih je komisija za odpiranje ocenila kot pravočasne,
pravilno označene, upravičene, formalno popolne in izpolnjujejo vse razpisne
pogoje.
34. člen
(vodenje postopka)
(1) Uradna oseba agencije vse postopke
koordinira in organizira skupaj s Programskim svetom.
(2) Pri izvedbi določenih nalog
vezanih na izvedbo postopka uradna oseba agencije sodeluje z uradnimi osebami
drugih udeležencev v skladu z določbami tega pravilnika.
35. člen
(metodologija ocenjevanja in izbora
prijav)
(1) Agencija izvaja postopke
ocenjevanja in izbora skladno z določili tega pravilnika in skladno z
metodologijo, ki jo sprejme Programski svet.
(2) Metodologija se lahko sprejme za
vsak razpis posebej.
(3) Metodologija vključuje predvsem
določitev kazalcev in meril ocenjevanja ter konkretizira postopek ocenjevanja
in morebitnega združevanja prijav v skupne projekte.
(4) Kazalec je element ocenjevanja
znotraj posameznega kriterija, ki se uporablja pri ocenjevanju prijav. Za vsak
kazalec je določen nabor meril.
(5) Merilo je element ocenjevanja
znotraj posameznega kazalca, ki se uporablja pri ocenjevanju prijav. Za vsako
merilo je določen razpon točk.
36. člen
(ocenjevalci)
(1) Prijave ocenjujejo ocenjevalci.
(2) Ocenjevalce določajo udeleženci
CRP s pisnim sklepom.
(3) Ocenjevalci so praviloma zaposleni
pri udeležencu razpisa, ki je predlagatelj razpisanih tem in so kot
strokovnjaki na določenih področjih pristojni za vsebine, ki so predmet
razpisane teme. Če predlagatelj razpisanih tem nima zaposlenih ustreznih
strokovnjakov, je ocenjevalec lahko tudi strokovnjak, ki ni zaposlen pri
udeležencu CRP.
37. člen
(naloge ocenjevalcev)
(1) Področje dela ocenjevalcev je
zaupno.
(2) Naloga ocenjevalcev je izdelava
ocene na razpis prispelih prijav, skladno s predpisano metodologijo.
(3) Ocenjevalci oceno pisno utemeljijo
in izpolnjen ocenjevalni list podpišejo.
(4) Ocenjevalci se s pisno izjavo o
ravnanju z dokumenti zavežejo, da bodo z dokumenti ravnali v skladu s tem
pravilnikom in jih ne bodo reproducirali ali drugače razširjali ter da z
njihovo vsebino in podatki, pridobljenimi v ocenjevalnem postopku, ne bodo
seznanjali nepooblaščenih oseb. Po opravljenem ocenjevanju bodo vso originalno
dokumentacijo vrnili agenciji, pomožno dokumentacijo uničili, elektronske
datoteke pa izbrisali.
(5) S pisno izjavo o nepristranskosti
pri delu ocenjevalci izjavijo, da ne sodelujejo v predlogu projekta, ki ga
ocenjujejo, da niso v ožjem sorodstvenem razmerju (zakonski oziroma
zunajzakonski partner, otroci, posvojenci, starši, posvojitelj) s člani
projektne skupine, da niso član programske skupine, iz katere je vodja
predlaganega projekta, ter da niso predstojniki visokošolskega zavoda ali
članice univerze, direktorji javnega raziskovalnega zavoda. S to izjavo se
zavezujejo, da bodo, če bodo menili, da obstaja konflikt interesov, o tem pisno
obvestili udeleženca CRP, ki ga je določil za ocenjevalca, ter se umaknili iz
postopka ocenjevanja.
38. člen
(postopek ocenjevanja)
(1) Ocenjevalci iz vrst udeležencev
CRP izpolnijo ocenjevalni list in ocenijo vse kriterije, po kazalcih in merilih
določenih v metodologiji. Ocenjevalci v ocenjevalnih listih obvezno podajo
mnenje k oceni prijave.
(2) Udeleženec CRP v roku, ki ga
določi agencija, agenciji posreduje podpisane ocenjevalne liste vseh
ocenjevalcev v pisni obliki. Vse ocenjevalne liste je potrebno poslati tudi v
elektronski obliki, ki mora biti vsebinsko popolnoma enaka s pisno.
(3) Agencija rezultate ocenjevanja
pripravi v obliki skupnega seznama vseh ocenjenih prijav po posameznih temah
ter ga posreduje v obravnavo Programskemu svetu.
(4) Programski svet CRP določi prag za
uvrstitev v izbor. Za vsako razpisano temo se izbere vsaj en projekt, ki je
dosegel prag za uvrstitev v izbor in je dosegel zahtevano skupno povprečno
oceno po posameznem kriteriju, če je le‑ta določena v metodologiji. Programski
svet lahko predlaga združevanje prijav v skupni projekt, kar je potrebno
posebej utemeljiti, skladno z metodologijo.
V.B. POSTOPEK IZBORA
39. člen
(postopek izbora)
(1) Programski svet sprejme predlog
prednostnega seznama skupaj s predlogom deleža sredstev za izvedbo izbranih
projektov posebej za agencijo in posebej za vsakega drugega udeleženca CRP.
(2) Programski svet predlog
prednostnega seznama za agencijo posreduje v sprejem direktorju agencije.
Predlog prednostnega seznama po posameznih udeležencih CRP pa posreduje v
sprejem posameznim udeležencem CRP.
(3) Na podlagi predloga prednostnega
seznama Programskega sveta agencija in udeleženci CPR sprejmejo obrazložene
delne sklepe o izboru prijav za (so)financiranje raziskovalnih projektov na
razpis CRP, s seznamom izbora prijav (v nadaljnjem besedilu: delni sklepi).
(4) Po predhodnem sprejetju delnih
sklepov s strani agencije in udeležencev CRP, direktor agencije sprejme
ugotovitveni Sklep o izboru projektov.
(5) Vsebina Sklepa o izboru projektov
vključuje:
-      
prednostni seznam prijav, ki vključuje vse ocenjene prijave s posebej
označenimi projekti, ki so dosegli in presegli prag za uvrstitev, in projekti,
ki tega praga niso dosegli;
-       seznam združenih dveh ali več prijav v skupne
projekte;
-      
obrazložitev ocenjevalnega postopka prijav;
-      
sredstva agencije za izbrane projekte na razpis CRP;
-      
sredstva drugih udeležencev za izbrane projekte na razpis CRP.
40. člen
(obvestilo o rezultatih izbora)
(1) Agencija izda na podlagi sklepa iz
četrtega odstavka prejšnjega člena prijaviteljem individualno obvestilo o
rezultatih izbora prijav (v nadaljnjem besedilu: obvestilo).
(2) Obvestilo vsebuje podatke o
prijavi ter o obsegu sofinanciranja, če je bila prijava izbrana za
sofinanciranje.
(3) V obvestilu se posebej navede
podatke o skupnem številu točk in posebej število točk, dobljeno po posameznih
elementih ocenjevanja ter pouk o pravnem sredstvu. V obrazložitvi obvestila se
utemelji odločitev.
41. člen
(objava rezultatov izbora prijav)
(1) Agencija objavi na spletni strani
sprejeti seznam izbranih in neizbranih prijav in sicer najkasneje v petih dneh
od dneva odposlanih obvestil.
(2) V seznamu iz prejšnjega odstavka
so rezultati predstavljeni po temah, po tipu projekta in po skupnem številu
točk.
(3) Pri izbranih prijavah za
(so)financiranje projektov se v seznamu navedejo prijavitelji in vodje
projektov.
(4) Neizbrane prijave za
(so)financiranje projektov se v seznamu navedejo samo z zaporednimi številkami
tako, da ni možno ugotoviti identitete posamezne prijave.
42. člen
(ugovor)
(1) Prijavitelj ima v 15 dneh od
prejema obvestila pravico vložiti ugovor. V ugovoru mora natančno opredeliti
razloge, zaradi katerih ga vlaga. Predmet ugovora ne morejo biti pogoji,
kriteriji in merila za ocenjevanje prijav, niti ocena prijave, dana v postopku
ocenjevanja s strani ocenjevalcev. Predmet ugovora je lahko samo kršenje
postopka izbora ali očitna napaka. Ocena je lahko posredno predmet ugovora
samo, če se prijavitelj v ugovoru sklicuje na konkretno kršitev postopka
izbora.
(2) Vloženi ugovor ne zadrži podpisa
pogodb z izbranimi prijavitelji.
(3) Prijavitelj se ima pravico
seznaniti s pisnimi ocenami svojega predloga. V skladu z zakonom, ki ureja
dostop do informacij javnega značaja, lahko prijavitelj pridobi vse podatke iz
ocenjevalnega postopka, razen tistih, ki predstavljajo izjeme v skladu s prvim
odstavkom šestega člena Zakona o dostopu do informacij javnega značaja (Uradni
list RS, št. 51/06 – uradno prečiščeno besedilo in 117/06 – ZDavP‑2). Podatki o
ocenjevalcih in podatki o drugih prijaviteljih, ki v skladu s 40. in 44. členom
tega pravilnika niso objavljeni na spletni strani agencije, so osebni podatki,
ki se obravnavajo v skladu z zakonom, ki ureja varstvo osebnih podatkov.
43. člen
(odločitev o ugovoru)
(1) Komisijo za ugovore s pisnim
sklepom imenuje direktor. Število članov komisije za ugovore določi direktor.
Komisijo za ugovore sestavljajo predsednik in najmanj dva člana. Predsednik in
vsaj polovica članov morajo biti zaposleni v agenciji, v komisiji pa so lahko
tudi predstavniki udeležencev CRP, ki niso bili vključeni v ocenjevanje
prijave, ki je predmet ugovora.
(2) Udeleženci CRP, ki nimajo
predstavnikov v komisiji za ugovore, lahko svoje stališče do ugovorov
posredujejo komisiji za ugovore v pisni obliki.
(3) Komisija za ugovore pripravi
predlog odločitve o ugovoru. Direktor predlog odločitve o ugovoru pošlje
Upravnemu odboru v sprejem.
(4) Upravni odbor o ugovoru odloči v
30 dneh od prejema predloga iz prejšnjega odstavka. Upravni odbor mora svojo
odločitev obrazložiti.
(5) Zoper odločitev upravnega odbora
ni pritožbe, možen pa je upravni spor.
44. člen
(objava dokončnih rezultatov izbora)
(1) Agencija objavi na spletni strani
seznam dokončno izbranih in neizbranih prijav, in sicer najkasneje v petih dneh
po odločitvi Upravnega odbora o ugovorih.
(2) V seznamu iz prejšnjega odstavka
so rezultati po temah, po tipu projekta in po skupnem številu točk ter prejeta
sredstva.
(3) Dokončno izbrane prijave za
(so)financiranje projektov se v seznamu navede s prijavitelji in vodji
projektov.
(4) Dokončno neizbrane prijave za
(so)financiranje raziskovalne dejavnosti se v seznamu predstavi samo z
zaporednimi številkami tako, da ni možno ugotoviti identitete posamezne
prijave.
45. člen
(dokumentiranje)
Agencija hrani dokumentacijo o postopku
dodelitve sredstev v skladu s predpisi, ki urejajo področje dokumentiranja in
arhiviranja gradiva.
VI. POGODBA O IZVEDBI PROJEKTOV
46. člen
(sklenitev pogodbe)
(1) Za izvedbo projektov, ki so bili
sprejeti v (so)financiranje, sklene agencija pogodbo o izvajanju in
(so)financiranju projekta:
-      
z raziskovalno organizacijo, ki je izvajalec projekta (v nadaljnjem
besedilu: izvajalec) v primerih, ko je agencija v skladu s prvo alinejo prvega
odstavka 4. člena tega pravilnika izvajalec transferja denarnih sredstev
drugega udeleženca ali
-      
z drugim udeležencem razpisa CRP, ki je sofinancer izbranega projekta (v
nadaljnjem besedilu: sofinancer) in z izvajalcem projekta ali
-      
z izvajalcem v skladu z določbo iz tretje alineje prvega odstavka 4.
člena tega pravilnika.
(2) Pogodba mora biti podpisana
najkasneje v treh mesecih od veljavnosti Sklepa o izboru projektov.
47. člen
(sestavine pogodbe)
(1) Obvezne sestavine pogodbe so:
-      
naziv in naslov, matična in davčna številka, številka računa agencije,
sofinancerjev in izvajalca projekta;
-      
namen, za katerega so sredstva dodeljena;
-      
višina dodeljenih sredstev;
-      
dinamika izplačil dodeljenih sredstev;
-      
način nadzora nad namensko porabo sredstev, kot na primer:
1.   možnost, da agencija
in sofinancerji kadarkoli preverjajo namensko porabo sredstev;
2.   poročila o poteku in
rezultatih porabljenih sredstev v skladu z določili tega pravilnika;
3.   dolžnost agencije in
sofinancerjev, da spremljajo in nadzirajo izvajanje pogodbe ter namensko porabo
sredstev;
4.   določilo, da mora
izvajalec ob nenamenski porabi sredstev, sredstva vrniti v proračun skupaj z
zakonitimi zamudnimi obrestmi;
5.   določilo, da mora
izvajalec obrazložiti in utemeljiti podaljšanje roka porabe sredstev glede na
predvideno dinamiko izplačil;
-      
določilo glede pravic intelektualne lastnine;
-      
drugo, kar sledi iz podzakonskih predpisov agencije glede obvezne
vsebine pogodb.
(2) V pogodbi direktor določi osebo,
zaposleno na agenciji, za spremljanje izvajanja določil pogodbe. V pogodbi
sofinancer določi skrbnika oziroma vsebinskega spremljevalca projekta.
48. člen
(podpis pogodbe)
(1) Pogodbo o
izvajanju in (so)financiranju projekta pripravita agencija oziroma v primeru iz
tretje alineje prvega odstavka 4. člena udeleženec (udeleženci) CRP in jo
pošljeta izvajalcu projekta v podpis.
(2) Podpisano
pogodbo z izpolnjenimi obrazci pogodbene dokumentacije mora izvajalec vrniti
agenciji oziroma udeležencu CRP v roku, ki mu ga določi agencija.
(3) Agencija
oziroma tisti udeleženec CRP, ki pripravi pogodbo, jo posreduje drugemu
sofinancerju (sofinancerjem) v podpis.
49. člen
(dopolnitev dokumentacije)
(1) Če uradna oseba ugotovi, da je
treba katero od sestavin pogodbene dokumentacije dopolniti, obvesti izvajalca
projekta o pomanjkljivostih pogodbene dokumentacije in ga pozove, da jih
odpravi.
(2) Če se izvajalec v roku, določenem
za dopolnitev pogodbene dokumentacije, ki ni krajši od 14 dni od prejema
poziva, ne odzove, se šteje, da je umaknil prijavo za pridobitev sredstev.
50. člen
(verodostojnost podatkov)
Sopogodbeniki jamčijo za verodostojnost
podatkov v pogodbi in pogodbeni dokumentaciji.
VII. SPREMLJANJE IZVAJANJA PROJEKTOV
51. člen
(spremljanje)
(1) Agencija in sofinancerji projekta
imajo pravico vpogleda v projekt z vidika doseganja projektnih ciljev in z
vidika namembnosti trošenja pogodbeno določenih finančnih sredstev. Spremljanje
izvajanja projekta je s strani agencije in sofinancerjev določeno s pogodbo, ki
vključuje skrbnika pogodbe s strani agencije ter skrbnika oziroma vsebinskega
spremljevalca projekta s strani sofinancerjev, kar velja tudi, če se sklepa
pogodba samo med agencijo in izvajalcem in za pogodbe,
sklenjene v skladu s tretjo alinejo prvega odstavka 4. člena. Če pri izvajanju projekta pride do sprememb, je izvajalec dolžan
v petnajstih dneh o teh spremembah obvestiti vsebinskega spremljevalca s strani
sofinancerja, sicer se šteje, da se sredstva uporabljajo nenamensko.
(2) Spremljanje in nadzor se izvajata
pretežno s pomočjo periodičnih in zaključnih poročil o delu ter poročil o
porabljenih sredstvih, in sicer v skladu s tem pravilnikom. Financerji lahko
izvajajo tudi nadzor izvajanja projektov z obiski pri izvajalcih raziskovalne
dejavnosti. Za opravljanje nadzora pri izvajalcih projektov lahko financerji
najamejo pooblaščene revizorje, ki v imenu financerjev izvedejo nadzor porabe
sredstev.
52. člen
(vsebinsko nadziranje)
(1) Vsebinski nadzor nad izvajanjem
projekta izvaja sofinancer. V ta namen sofinancer za vsak projekt določi
vsebinskega spremljevalca projekta. Vsebinski spremljevalec, v zahtevnejših
primerih jih je lahko tudi več, je naveden v pogodbi o izvajanju in
sofinanciranju projekta. Vsebinski spremljevalec spremlja in nadzira doseganje
projektnih ciljev po časovnih fazah projekta na podlagi ustnih ali pisnih
poročil izvajalca. Vsebinski spremljevalec poleg vodje projekta podpiše program
izvajanja projekta, ki je sestavni del pogodbene dokumentacije.
(2) Če vsebinski spremljevalec
ugotovi, da se vsebina ne odvija v skladu s prejetim programom, o tem takoj
obvesti agencijo, ki v tem primeru ustavi izplačilo in pozove izvajalca, da
poročilo v roku 30 dni ustrezno dopolni in posreduje v ponovno oceno
vsebinskemu spremljevalcu projekta.
(3) Sofinancer lahko v primeru iz
prejšnjega odstavka zahteva dodatno poročilo in izvede natančen nadzor pri
izvajalcu projekta.
(4) Pozitivna ocena vsebinskega dela
vmesnih oziroma letnih poročil, ki jo pripravi vsebinski spremljevalec
projekta, je podlaga in pogoj za nadaljevanje izplačil po pogodbi izvajalcu
projekta in za sklenitev aneksa za nadaljevanje oziroma dokončanje projekta.
53. člen
(finančno nadziranje)
(1) Agencija
in sofinancerji izvajajo nadzor nad izvajanjem projekta v skladu s predpisi za
nadziranje namenskosti porabe proračunskih sredstev. Če se med izvajanjem
projekta ugotovi, da sredstva niso bila porabljena namensko oziroma porabljena
v celoti in neporabljeni del sredstev ni bil razporejen v skladu z veljavnim
predpisom o normativih in standardih za določanje obsega sredstev za izvajanje
raziskovalne dejavnosti, agencija oziroma sofinancer za nenamensko porabljena
sredstva oziroma neporabljeni del sredstev zniža obseg financiranja.
(2) Če se po zaključku izvajanja projekta
ugotovi, da sredstva niso bila porabljena namensko oziroma niso bila porabljena
v celoti in neporabljeni del sredstev ni bil razporejen v skladu z veljavnim
predpisom o normativih in standardih za določanje obsega sredstev za izvajanje
raziskovalne dejavnosti, agencija oziroma sofinancer zahtevata vrnitev
nenamensko porabljenih sredstev oziroma sredstev, ki niso bila razporejena in
porabljena v skladu z veljavnim predpisom o normativih in standardih za
določanje obsega sredstev za izvajanje raziskovalne dejavnosti, skupaj z
zakonitimi zamudnimi obrestmi.
(3) Če je
agencija izvajalec transferja denarnih sredstev drugega udeleženca razpisa CRP,
o ugotovitvah iz prejšnjih dveh odstavkov obvesti udeleženca CRP.
54. člen
(poročila)
(1) Za redno poročanje o izvajanju in
(so)financiranju projekta v skladu s pogodbo sta odgovorna vodja projekta in
odgovorna oseba izvajalca.
(2) Izvajalec je dolžan v času
izvajanja projekta v skladu s strokovnimi normami in zahtevami projekta voditi
delovno dokumentacijo o poteku projekta ter sestavljati fazna oziroma letna in
zaključna poročila o rezultatih.
(3) Izvajalec je dolžan vse obveznosti
voditi po metodologiji, ki jo predpišejo financerji in jo voditi na tak način,
da financerjem omogoči vpogled v dokumentacijo.
(4) Vodje projektov, ki niso v
predpisanih rokih predložili zahtevanih poročil, na naslednjem razpisu ne
morejo sodelovati.
(5) Periodična poročila (vmesna
poročila oziroma letno poročilo) in zaključno poročilo o opravljenem delu na
projektu morajo vsebovati vsebinsko poročilo in dokazila o izpolnitvi prevzetih
pogodbenih obveznosti.
55. člen
(vsebina vmesnega oziroma letnega
poročanja)
(1) Vmesno oziroma letno poročilo o
rezultatih opravljenega raziskovalnega dela na projektu obsega poleg naslova
projekta, imena oziroma naziva in sedeža izvajalca, imena in priimka vodje
projekta in številke projekta, tudi vsebinsko poročilo in dokazila o izpolnitvi
prevzetih obveznosti. Poročilo mora vsebovati:
-      
navedbo ciljev iz prijave projekta;
-      
realizacijo predloženega programa dela oziroma ciljev;
-      
uporabnost dobljenih rezultatov;
-      
utemeljitve morebitnih sprememb programa dela na projektu;
-      
raziskovalne in druge rezultate.
(2) Vmesno oziroma letno poročilo
morata podpisati odgovorna oseba izvajalca in vodja projekta. Poročila so lahko
oddana samo v elektronski obliki, če so podpisana s kvalificiranim potrdilom
vodje projekta in odgovorne osebe izvajalca. Poročila, ki niso podpisana s kvalificiranim
digitalnim potrdilom, morajo biti podpisana in oddana tudi v tiskani obliki.
56. člen
(vsebina zaključnega poročila)
(1) Zaključno poročilo o rezultatih
opravljenega raziskovalnega dela na projektu obsega poleg naslova projekta,
imena oziroma naziva in sedeža izvajalca, imena in priimka vodje projekta in
številke projekta tudi zaključno vsebinsko poročilo in dokazila o izpolnitvi
prevzetih obveznosti. Zaključno poročilo mora vsebovati:
-      
navedbo ciljev iz prijave projekta;
-      
realizacijo predloženega programa dela oziroma ciljev;
-      
uporabnost dobljenih rezultatov;
-      
mednarodno sodelovanje;
-      
raziskovalne in druge rezultate.
(2) Zaključno poročilo morata
podpisati odgovorna oseba izvajalca in vodja projekta. Poročila morajo biti
oddana v elektronski obliki. Poročila so lahko oddana samo v elektronski
obliki, če so podpisana s kvalificiranim potrdilom vodje projekta in odgovorne
osebe izvajalca. Poročila, ki niso podpisana s kvalificiranim digitalnim
potrdilom, morajo biti podpisana in oddana tudi v tiskani obliki.
57. člen
(finančno poročilo)
(1) Izvajalci projektov morajo
agenciji za vsako leto izvajanja projektov posebej posredovati tudi finančno
poročilo, ki vsebuje pregled porabe sredstev v skladu s predpisi in stroški
projekta.
(2) Finančno poročilo morata podpisati
odgovorna oseba izvajalca in odgovorni računovodja.
(3) Finančna poročila, ki so v
elektronski obliki, morajo biti podpisana s kvalificiranim digitalnim potrdilom
odgovorne osebe izvajalca in odgovornega računovodje.
58. člen
(začasna prekinitev izvajanja projekta)
Izvajalec je dolžan obveščati agencijo in
sofinancerja o vseh okoliščinah, ki vplivajo na uspešno izvajanje projekta. Če
vsebinski spremljevalec ugotovi, da spremenjene okoliščine onemogočajo
nadaljnji nemoten potek izvajanja projekta, predlaga začasno prekinitev
financiranja projekta.
59. člen
(prekinitev izvajanja projekta)
(1) Če se ugotovi, da projekta ne bo
mogoče uspešno zaključiti zaradi objektivnih okoliščin, se nadaljnje izvajanje
projekta prekine, izvajalec pa v tem primeru ni dolžan vrniti že izplačanih
sredstev.
(2) Če se ugotovi, da projekt ne bo
uspešno zaključen zaradi neizpolnjevanja pogodbenih obveznosti s strani
izvajalca projekta, agencija in sofinancerji pogodbo razdrejo ter zahtevajo
vrnitev vseh že izplačanih sredstev skupaj z zakonitimi obrestmi.
(3) (črtan).
VIII. OBVEŠČANJE JAVNOSTI
60. člen
(način obveščanja javnosti)
(1) Agencija in sofinancerji obveščajo
javnost in uporabnike o financiranju projektov CRP na svojih spletnih straneh.
(2) Agencija in sofinancerji zaključna
vsebinska poročila objavijo na svojih spletnih straneh.
61. člen
(objava rezultatov projekta)
(1) Izvajalec projekta je dolžan pri
objavi rezultatov projekta oziroma pri vseh drugih oblikah javnega
predstavljanja navesti, da so doseženi rezultati nastali v okviru projekta, ki
je bil (so)financiran iz sredstev državnega proračuna, ter na zahtevo agencije
sodelovati pri obveščanju javnosti, ki ga organizira agencija.
(2) Navedba v objavi, da je bil
projekt (so)financiran iz sredstev državnega proračuna se v slovenskem jeziku
glasi:
»Projekt št. …. je sofinancirala Javna
agencija za raziskovalno dejavnost Republike Slovenije iz državnega proračuna
in naslednji sofinancerji:«
(3) Navedba v objavi, da je bil
projekt (so)financiran iz sredstev državnega proračuna se v angleškem jeziku
glasi:
»The authors acknowledge the
financial support from the state budget by the Slovenian Research Agency
(project No. …) and the following additional founders«.
IX. OBRAZCI
62. člen
(obrazci in navodila)
Vse potrebne obrazce z navodili za
izpolnjevanje, ki jih določa ta pravilnik, sprejme direktor agencije. Obrazci
in navodila morajo biti javno dostopni na spletni strani agencije.

Pravilnik o Ciljnih raziskovalnih programih
(CRP) (Uradni list RS, št. 43/11)
vsebuje naslednje končne določbe:
»X. KONČNE DOLOČBE
63. člen
(prenehanje
veljavnosti pravilnika)
Z dnem uveljavitve tega pravilnika preneha
veljati Pravilnik o Ciljnih raziskovalnih programih (CRP) (Uradni list RS, št.
3/09).
64. člen
(veljavnost
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o Ciljnih raziskovalnih programih (CRP) (Uradni list RS, št. 6/12) vsebuje naslednjo končno določbo:
»9. člen
(veljavnost
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.