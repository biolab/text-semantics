I. SPLOŠNA DOLOČBA
1. člen
(vsebina)
Ta splošni akt določa področje, obseg, pogoje in postopke za
točkovanje, spremljanje, potrjevanje in evidentiranje stalnega poklicnega
usposabljanja pooblaščenih in nadzornih inženirjev, ki so vpisani v imenik
pooblaščenih inženirjev pri Inženirski zbornici Slovenije (v nadaljnjem
besedilu: poklicno usposabljanje pooblaščenih inženirjev).
II. POKLICNO USPOSABLJANJE POOBLAŠČENIH INŽENIRJEV
2. člen
(področje, obseg in obveznost poklicnega usposabljanja)
(1) Poklicno usposabljanje pooblaščenih inženirjev
obsega usposabljanje na področju poklicnih nalog pooblaščenih inženirjev,
določenih v zakonu, ki ureja arhitekturno in inženirsko dejavnost.
(2) Pooblaščeni inženir mora v vsakem letu zbrati
predpisano število kreditnih točk.
(3) Pooblaščeni inženir pridobiva kreditne točke s pasivno in
aktivno udeležbo na usposabljanjih, ki jih organizirajo Inženirska zbornica
Slovenije (v nadaljnjem besedilu: IZS) ali drugi pravni subjekti, in pisanjem
strokovnih prispevkov.
(4) Pasivna udeležba pomeni, da je udeleženec na
usposabljanju slušatelj. Aktivna udeležba pomeni, da je udeleženec na
usposabljanju predavatelj.
3. člen
(letni program poklicnega usposabljanja)
(1) Poklicno usposabljanje pooblaščenih inženirjev se
izvaja na podlagi letnega programa poklicnega usposabljanja (v nadaljnjem
besedilu: letni program), ki ga sprejme upravni odbor IZS na predlog komisije
za izobraževanje najpozneje do 1. februarja tekočega leta. Letni program
se lahko spremeni ali dopolni.
(2) Letni program je sestavljen iz nabora obveznih
vsebin, ki jih določi IZS, in izbirnih vsebin po izbiri pooblaščenega
inženirja. Glede na aktualne spremembe zakonodaje, predpisov, standardov in
pravil stroke, IZS v letnem programu določi deleža obeh delov.
(3) Letni program se objavi na spletni strani IZS
najpozneje v sedmih dneh po njegovem sprejemu. Pooblaščenim inženirjem, ki so
IZS posredovali elektronski naslov, se obvestilo o objavi letnega programa
poklicnega usposabljanja lahko pošlje tudi po elektronski pošti.
(4) Določbe prejšnjega odstavka tega člena se smiselno
uporabljajo tudi za objavo sprememb in dopolnitev ter čistopis letnega programa
poklicnega usposabljanja.
4. člen
(seznam usposabljanj)
(1) Seznam usposabljanj s področja obveznih in izbirnih
vsebin letnega programa poklicnega usposabljanja (v nadaljnjem besedilu:
seznam), ki jih organizirajo IZS ter drugi pravni subjekti, IZS objavi na svoji
spletni strani. Usposabljanje, ki ga organizirajo drugi pravni subjekti, je
lahko uvrščeno na seznam le, če program usposabljanja potrdi Komisija za
izobraževanje, pri čemer dodeli potrjenemu usposabljanju tudi število kreditnih
točk.
(2) Usposabljanju, ki se uvrsti na seznam, se število
kreditnih točk določi pred uvrstitvijo na seznam, a po sprejemu letnega
programa iz 3. člena tega splošnega akta.
Pri dodeljevanju kreditnih točk se upoštevajo merila iz Priloge, ki je sestavni
del tega splošnega akta.
(3) Vlogi za uvrstitev
usposabljanja na seznam usposabljanj mora biti predložen naslov in podroben
program usposabljanja, ki obsega podatke o vsebini usposabljanja, imenih in
relevantnih strokovnih referencah predavateljev, okvirni datum usposabljanja in
naziv organizatorja usposabljanja.
(4) Usposabljanje se lahko izvaja v obliki predavanja,
posveta, delavnice, simpozija, foruma ali kongresa, obiska sejma ali strokovne
ekskurzije, hišnega sejma ali seminarja.
(5) Za vsako usposabljanje, ki je vključeno v seznam,
mora biti naveden naslov usposabljanja, datum in organizator usposabljanja ter
število kreditnih točk, ki jih prejme pooblaščeni inženir za pasivno udeležbo
na usposabljanju.
(6) Seznam usposabljanj se mesečno ažurira.
5. člen
(priprava in objava letnega programa in seznama)
(1) Za pripravo predloga letnega programa poklicnega
usposabljanja, sprejem programa usposabljanj, ki jih organizira IZS,
potrjevanje programa in dodelitev kreditnih točk za usposabljanje, ki ga
organizira drug pravni subjekt, je zadolžena Komisija za izobraževanje.
(2) Organizacijska in druga opravila za objavo letnega
programa in seznama usposabljanj opravlja služba IZS pristojna za izvajanje
stalnega poklicnega usposabljanja pooblaščenih inženirjev (v nadaljnjem
besedilu: pristojna služba IZS).
6. člen
(prijava na usposabljanje IZS)
(1) Pooblaščeni inženir se lahko prijavi na
usposabljanje IZS prek spletne strani IZS ali pisno na naslov IZS.
(2) Gradivo za usposabljanje IZS se posreduje na
elektronske naslove udeležencev usposabljanja najmanj tri delovne dni pred
izvedbo posameznega usposabljanja IZS.
(3) Višino kotizacije usposabljanja IZS določi IZS na
podlagi ocenjenih letnih stroškov, povezanih z zagotavljanjem izvajanja
poklicnega usposabljanja pooblaščenih inženirjev, in stroškov vsakega
posameznega usposabljanja.
(4) Pristojna služba IZS prek spletne strani IZS obvešča
pooblaščene inženirje o izvedbi usposabljanj IZS, o odpovedi v primeru
premajhnega števila prijavljenih na posamezno usposabljanje IZS in o
prestavitvi oziroma o novem datumu ali kraju posameznega usposabljanja IZS v
primeru prevelikega števila prijavljenih na posamezno usposabljanje IZS.
III. TOČKOVANJE IN SPREMLJANJE POKLICNEGA USPOSABLJANJA
POOBLAŠČENIH INŽENIRJEV
7. člen
(točkovanje poklicnega usposabljanja pooblaščenih
inženirjev)
(1) Pasivna udeležba na usposabljanju je lahko ocenjena
z največ petimi kreditnimi točkami.
(2) Za aktivno udeležbo na usposabljanju pridobi pooblaščeni
inženir dvakratnik števila kreditnih točk, ki bi jih dobil kot pasivni
udeleženec za čas svojega predavanja, a največ pet kreditnih točk. Seštevek
vsote kreditnih točk, ki jih prejmejo aktivni udeleženci na usposabljanju, ne
more preseči dvakratnika števila kreditnih točk, ki jih prejme pasivni
udeleženec usposabljanja. Dodelitev kreditnih točk za aktivno in pasivno
udeležbo na usposabljanju se izključujeta.
(3) Za objavo
strokovnega prispevka v strokovni ali znanstveni reviji, zborniku ali drugi
strokovni publikaciji, reviji zbornice ali matične sekcije pridobi pooblaščeni
inženir pet kreditnih točk. Dodelitev kreditnih točk za aktivno udeležbo na
usposabljanju in objavo strokovnega prispevka istega usposabljanja se
izključujeta. Če strokovni prispevek z enako ali zelo podobno vsebino v obdobju
dveh let ponovi enkrat ali večkrat, pridobi pooblaščeni inženir kreditne točke
le za prvi strokovni prispevek. Pri soavtorstvu v revijah se predvideni bonus
točk enakomerno porazdeli med avtorje, pri čemer se delež z decimalkami
zaokroži na celo vrednost.
(4) Podrobna merila za točkovanje poklicnega usposabljanja
pooblaščenih inženirjev so določena v Prilogi tega splošnega akta.
8. člen
(dodeljevanje kreditnih točk)
(1) O dodelitvi kreditnih točk za pasivno in aktivno
udeležbo na usposabljanju in objavljene strokovne prispevke odloča pristojna
služba IZS.
(2) Pooblaščenim inženirjem, avtorjem strokovnega
prispevka, objavljenega v reviji zbornice, reviji matične sekcije in revijah,
ki jih zbornica soizdaja, pristojna služba IZS dodeli in vpiše kreditne točke v
skladu s tretjim odstavkom prejšnjega člena po izidu in prejemu revije.
(3) Kreditne točke za usposabljanja, ki niso uvrščena na
seznam usposabljanj, in strokovne prispevke, z izjemo prispevkov objavljenih v
revijah zbornice, se o številu kreditnih točk odloči na podlagi vloge, ki jo
pooblaščeni inženir vloži na IZS.
9. člen
(vloga za dodelitev kreditnih točk)
(1) Vlogi za dodelitev kreditnih točk za pasivno ali
aktivno udeležbo na usposabljanju iz tretjega odstavka prejšnjega člena (v
nadaljnjem besedilu: vloga) je treba priložiti:
-       
program usposabljanja (naziv usposabljanja, podroben program,
predavatelji, časovnica),
-       
potrdilo o udeležbi, ki ga izda organizator usposabljanja,
-       
v primeru aktivne udeležbe, dokazilo o aktivni udeležbi (npr. besedilo
ali predstavitev nastopa v tiskani ali elektronski obliki), ali drug dokaz.
(2) Vlogi za dodelitev kreditnih točk za objavo
strokovnega prispevka iz tretjega odstavka prejšnjega člena je treba priložiti:
-       
naslovno stran z vsebino strokovne ali znanstvene revije, zbornika,
strokovne publikacije ali knjige,
-       
besedilo strokovnega prispevka.
(3) Vlogo iz tretjega odstavka prejšnjega člena se lahko
vloži na IZS najkasneje šest mesecev po opravljenem pasivnem ali aktivnem
usposabljanju, ali objavi strokovnega prispevka, vendar najkasneje v enem
mesecu po preteku leta, v katerem je potekalo usposabljanje. Če je vloga
nepopolna, pristojna služba IZS zahteva dopolnitev vloge v 15 dneh. Če vloga v
tem roku ni dopolnjena, se vlogo s sklepom zavrže.
(4) IZS o priznanju kreditnih točk izda odločbo, zoper
katero je mogoča pritožba, ki se jo v 15 dneh od vročitve naslovi na upravni
odbor IZS.
10. člen
(kreditne točke)
(1) Pooblaščeni inženir mora v koledarskem obdobju enega
leta zbrati najmanj šest kreditnih točk s strokovnega področja njegovega
pooblastila.
(2) Izpolnjevanje pogojev iz prejšnjega odstavka preverja
pristojna služba IZS vsako leto v mesecu marcu.
(3) Pristojna služba IZS do konca meseca marca posreduje
disciplinskemu tožilcu IZS seznam pooblaščenih inženirjev, ki v preteklem letu
niso zbrali predpisanega števila kreditnih točk.
(4) Ob preverjanju izpolnjevanja pogoja iz prvega
odstavka tega člena pristojna služba IZS izbriše šest kreditnih točk, morebitni
presežek kreditnih točk pa se prenese v naslednje koledarsko leto.
(5) Prenešene kreditne točke se izbriše po preteku
koledarskega leta, ki sledi koledarskemu letu, v katerem so bile pridobljene.
(6) Ne glede na določbo prvega odstavka tega člena se
šteje, da pooblaščeni inženir izpolnjuje pogoje glede kreditnih točk, če se
poklicnega usposabljanja pooblaščenih inženirjev ni mogel udeležiti iz
utemeljenih razlogov (daljša bolniška odsotnost, porodniški dopust ipd.). Utemeljenost
razlogov oceni komisija za izobraževanje na pisni predlog pooblaščenega
inženirja, ki ga lahko vloži najpozneje do 31. januarja v letu, ki sledi
koledarskemu letu, za katerega se zbirajo kreditne točke. Pooblaščeni inženir
mora predlogu priložiti dokazila o opravičenosti izostankov.
(7) Ne glede na določbo prvega odstavka tega člena se
šteje, da izpolnjuje pogoje glede kreditnih točk tisti pooblaščeni inženir, ki
je v koledarskem obdobju enega leta, za katerega se zbirajo kreditne točke,
opravil strokovni izpit za pooblaščenega inženirja.
(8) Pooblaščeni inženir, kateremu poklicni naziv miruje
in ga želi aktivirati, ali mu je bil poklicni naziv začasno odvzet, prične z
zbiranjem kreditnih točk v koledarskem letu, v katerem je aktiviral poklicni
naziv.
IV. POTRJEVANJE IN EVIDENTIRANJE POKLICNEGA USPOSABLJANJA
POOBLAŠČENIH INŽENIRJEV
11. člen
(potrdila o udeležbi na usposabljanjih iz seznama)
(1) IZS izda
udeležencem na usposabljanjih IZS potrdilo o udeležbi, ki vsebuje naziv in
datum usposabljanja ter podatek o pridobljenih kreditnih točkah. IZS posreduje
potrdilo na elektronski naslov člana oziroma na portal eInženir. Vstop v portal
eInženir je pooblaščenemu inženirju omogočen z osebnim imenom in geslom, ki mu
ga izda IZS.
(2) Drugi organizatorji
usposabljanja iz tretjega odstavka 2. člena tega splošnega akta, katerih
usposabljanja so uvrščena na seznam usposabljanj iz 4. člena
tega splošnega akta, vročijo pooblaščenim inženirjem potrdilo o udeležbi, ki
vsebuje naziv in datum usposabljanja ter podatek o pridobljenih kreditnih
točkah iz obveznih in izbirnih vsebin.
12. člen
(evidentiranje poklicnega usposabljanja pooblaščenih
inženirjev)
(1) Kreditne točke vpiše pristojna služba IZS v imenik
pooblaščenih inženirjev na podlagi evidentirane udeležbe pooblaščenega inženirja
na usposabljanju s seznama ali na podlagi odločbe o dodelitvi kreditnih točk,
ki jo izda IZS.
(2) Pooblaščenim inženirjem, ki se pasivno udeležijo
usposabljanja, ki je uvrščeno na seznam, vpiše pristojna služba IZS kreditne
točke na podlagi zbirnega seznama udeležencev in programa usposabljanja, ki ga
IZS izroči organizator usposabljanja. Pooblaščenim inženirjem, ki se aktivno
udeležijo usposabljanja, ki je uvrščeno na seznam, vpiše pristojna služba IZS
kreditne točke na podlagi dokazila iz tretje alineje prvega odstavka 9. člena
tega splošnega akta in programa usposabljanja, ki ga IZS izroči organizator
usposabljanja. Organizator usposabljanja priloži zbirnemu seznamu pasivnih in
aktivnih udeležencev liste prisotnosti s podatki o identifikacijskih številkah pooblaščenih
inženirjev in lastnoročnimi podpisi pooblaščenih inženirjev.
(3) Kreditne točke, pridobljene s pasivno ali aktivno
udeležbo na usposabljanju, ki ni usposabljanje iz prvega odstavka, in kreditne
točke za strokovni prispevek, vpiše pristojna služba IZS v imenik pooblaščenih
inženirjev na podlagi odločbe o dodelitvi kreditnih točk iz četrtega odstavka 9.
člena tega splošnega akta.

Priloga:
Podrobna merila za točkovanje poklicnega usposabljanja pooblaščenih inženirjev


Splošni akt o stalnem poklicnem usposabljanju
pooblaščenih inženirjev (Uradni list RS, št. 37/18) vsebuje naslednji prehodni in
končni določbi:
»V. PREHODNI IN KONČNI DOLOČBI
13. člen
(letni program za leto
2019)
IZS letni program za leto 2019 objavi do 31. januarja
2019.
14. člen
(začetek zbiranja kreditnih
točk)
Obdobje zbiranja kreditnih točk iz prvega odstavka
10. člena tega splošnega akta se začne s 1. januarjem 2019, pri čemer
se upoštevajo tudi kreditne točke pridobljene na izobraževanjih v letu 2018.
15. člen
(prenehanje veljavnosti)
Z dnem uveljavitve tega splošnega akta preneha veljati
Pravilnik o dodatnem prostovoljnem strokovnem izpopolnjevanju članov IZS
sprejet na 193. redni seji upravnega odbora Inženirske zbornice Slovenije dne
29. 8. 2013.
16. člen
(začetek veljavnosti)
Ta splošni akt se objavi v Uradnem listu Republike Slovenije in
začne veljati naslednji dan po objavi.«.

Splošni
akt o spremembah in dopolnitvah Splošnega akta o stalnem poklicnem
usposabljanju pooblaščenih inženirjev (Uradni list RS, št. 2/23)
vsebuje naslednjo končno določbo:
»13. člen
(začetek veljavnosti)
Ta splošni akt začne veljati petnajsti dan po objavi v
Uradnem listu Republike Slovenije.«.