I. USTANOVITELJ
1. člen
S tem odlokom se s preoblikovanjem javnega
zdravstvenega zavoda Klinični center Ljubljana ustanovi javni zdravstveni zavod
Univerzitetni klinični center Ljubljana.
Ustanovitelj Univerzitetnega kliničnega
centra Ljubljana je Republika Slovenija.
Ustanoviteljske pravice in obveznosti izvršuje
Vlada Republike Slovenije.
2. člen
Univerzitetni klinični center je pravna
oseba s statusom javnega zdravstvenega zavoda.
II. IME IN SEDEŽ
3. člen
Ime javnega zdravstvenega zavoda je
Univerzitetni klinični center Ljubljana, skrajšano UKC Ljubljana (v nadaljnjem
besedilu: UKC). Za poslovanje s tujino se uporablja naziv University Medical
Centre Ljubljana.
Sedež UKC je v Ljubljani, Zaloška cesta 2.
III. DEJAVNOST
4. člen
Temeljne dejavnosti UKC so zdravstvena
dejavnost na sekundarni in terciarni ravni, izobraževalna dejavnost in raziskovalna
dejavnost.
UKC s svojimi klinikami, inštituti in
drugimi organizacijskimi enotami opravlja bolnišnično in ambulantno specialistično
dejavnost za področje ljubljanske zdravstvene regije in drugih regij, če nimajo
ustrezne zdravstvene dejavnosti na regionalni ravni, ter zdravstveno dejavnost
na terciarni ravni.
Terciarno zdravstveno dejavnost predstavlja
skrb za uravnotežen razvoj specialističnih zdravstvenih dejavnosti v državi,
uvajanje novih zdravstvenih metod, posredovanje novega znanja in veščin drugim
zdravstvenim zavodom, izvajanje najzahtevnejših zdravstvenih storitev ter
izvajanje tistih zdravstvenih ukrepov, ki so potrebni za izvajanje izobraževalne
dejavnosti.
UKC opravlja tudi druge dejavnosti, ki so
potrebne za njegovo delovanje in so v skladu z njegovimi strokovnimi in
poslovnimi interesi.
Dejavnost iz tega člena se v skladu z
Uredbo o standardni klasifikaciji dejavnosti (Uradni list RS, št. 69/07 in
17/08) razvršča v:
C 18.130         Priprava za tisk in objavo
C 21.200         Proizvodnja farmacevtskih preparatov
C 32.500         Proizvodnja medicinskih instrumentov, naprav in
pripomočkov
C 33.130         Popravila elektronskih in optičnih naprav
C 33.140         Popravila električnih naprav
D 35.300         Oskrba s paro in vročo vodo
G 46.460         Trgovina na debelo s farmacevtskimi izdelki ter
medicinskimi potrebščinami n materiali
G 47.730         Trgovina na drobno v specializiranih prodajalnah s
farmacevtskimi izdelki
G 47.740         Trgovina na drobno v specializiranih prodajalnah z
medicinskimi in ortopedskimi pripomočki
G 47.750         Trgovina na drobno v specializiranih prodajalnah s
kozmetičnimi in toaletnimi izdelki
G 47.990         Druga trgovina na drobno zunaj prodajaln, stojnic in
tržnic
I 55.201           Počitniški domovi in letovišča
I 55.209           Druge nastanitve za krajši čas
I 55.900           Dejavnost dijaških in študentskih domov ter druge
nastanitve
I 56.102           Okrepčevalnice in podobni obrati
I 56.210           Priložnostna priprava in dostava jedi
I 56.290           Druga oskrba z jedmi
I 56.300           Strežba pijač
J 58.110          Izdajanje knjig
J 58.140          Izdajanje revij in druge periodike
J 58.190          Drugo založništvo
J 62.010          Računalniško programiranje
J 62.030          Upravljanje računalniških naprav in sistemov
J 62.090               Druge z informacijsko tehnologijo in
računalniškimi storitvami povezane dejavnosti
J 63.110        Obdelava podatkov in s tem povezane dejavnosti
L 68.100        Trgovanje z lastnimi nepremičninami
L 68.200        Oddajanje in obratovanje lastnih ali najetih
nepremičnin
M 69.200      Računovodske, knjigovodske in revizijske dejavnosti;
davčno svetovanje
M 70.210      Dejavnost stikov z javnostjo
M 71.129      Druge inženirske dejavnosti in tehnično svetovanje
M 72.110      Raziskovalna in razvojna dejavnost na področju
biotehnologije
M 72.190      Raziskovalna in razvojna dejavnost na drugih področjih
naravoslovja in tehnologije
M 73.120      Posredovanje oglaševalskega prostora
N 77.330       Dajanje pisarniške opreme in računalniških naprav v
najem ali zakup
N 81.100       Vzdrževanje objektov in hišniška dejavnost
N 81.210       Splošno čiščenje stavb
N 82. 190      Fotokopiranje, priprava dokumentov in druge posamične
pisarniške dejavnosti
N 82.300       Organiziranje razstav, sejmov in srečanj
P 85.320       Srednješolsko poklicno in strokovno izobraževanje
P 85.421       Višješolsko izobraževanje
P 85.422       Visokošolsko izobraževanje
P 85.590       Drugje nerazvrščeno izobraževanje, izpopolnjevanje in
usposabljanje
P 85.600       Pomožne dejavnosti za izobraževanje
Q 86.100      Bolnišnična zdravstvena dejavnost
Q 86.210      Splošna zunajbolnišnična zdravstvena dejavnost
Q 86.220      Specialistična zunajbolnišnična zdravstvena dejavnost
Q 86.230      Zobozdravstvena dejavnost
Q 86.901      Alternativne oblike zdravljenja
Q 86.909      Druge zdravstvene dejavnosti
Q 87.100      Dejavnost nastanitvenih ustanov za bolniško nego
R 91.011       Dejavnost knjižnic
S 96.010       Dejavnost pralnic in kemičnih čistilnic
S 96.022       Kozmetična in pedikerska dejavnost.
IV. ORGANIZIRANOST
5. člen
V UKC je organizirana:
-      
temeljna zdravstvena dejavnost,
-      
dejavnosti skupnega pomena,
-      
strateško upravljanje in poslovno administrativne storitve.
Organizacija temeljne zdravstvene dejavnosti
UKC
6. člen
Temeljne strokovno – poslovne organizacijske
enote UKC so: klinike, klinični inštituti in klinični oddelki.
Za analitične namene, večjo racionalizacijo
poslovanja in podporo poslovnim odločitvam se skladno s strateškimi
usmeritvami, razvojnim, delovnim, finančnim in kadrovskim načrtom UKC za
posamezno kliniko oziroma klinični inštitut oblikujejo razvojni, delovni in
kadrovski program, ki so finančno ovrednoteni.
Predstojnik klinike oziroma kliničnega
inštituta je odgovoren za racionalno porabo sredstev in učinkovito delovanje
klinike oziroma kliničnega inštituta na vseh področjih.
Klinika, ki ima v sestavi več notranjih
organizacijskih enot, pripravi in uskladi razvojni, delovni in kadrovski
program tudi po svojih notranjih organizacijskih enotah.
Za posamezna strokovna področja se znotraj
klinik, kliničnih inštitutov in kliničnih oddelkov oblikujejo centri in službe,
za opravljanje dejavnosti skupnega pomena, strateško upravljanje in poslovno
administrativne storitve pa se organizirajo sektorji, službe in oddelki.
7. člen
Za izvajanje interdisciplinarnih nalog, ki
zahtevajo sodelovanje strokovnjakov različnih medicinskih in drugih strok, se
na ravni UKC lahko ustanovijo centri odličnosti. Ustanovitev, naloge in
podrobnejša organizacija centrov odličnosti se določi s statutom ter drugimi notranjimi
akti in pravili UKC.
Podrobnejša notranja organizacija UKC in
delovanje drugih notranjih organizacijskih enot se določi s statutom ter
drugimi notranjimi akti in pravili.
Vodenje dejavnosti skupnega pomena,
strateškega upravljanja in poslovno administrativnih storitev določa statut.
V. ORGANI UPRAVLJANJA UKC
8. člen
Organi upravljanja UKC so:
-      
svet UKC;
-      
strokovni svet UKC;
-      
generalni direktor UKC;
-      
strokovni direktor UKC.
1. Svet UKC
9. člen
UKC upravlja svet UKC, ki ima enajst
članov. Svet UKC sestavljajo predstavniki:
-      
ustanovitelja: šest članov,
-      
delavcev: trije člani,
-      
Mestne občine Ljubljana: en član,
-      
zavarovancev: en član.
Predstavnike ustanovitelja imenuje Vlada
Republike Slovenije.
Predstavnike delavcev volijo zaposleni v
UKC. Za člana sveta UKC ne more biti izvoljen delavec, ki je skladno s statutom
imenovan za mandatno obdobje.
Predstavnika Mestne občine Ljubljana
imenuje mestni svet Mestne občine Ljubljana.
Predstavnika zavarovancev imenuje Zavod za
zdravstveno zavarovanje Slovenije.
Predsednika sveta UKC se izvoli med
predstavniki ustanovitelja.
10. člen
Temeljne naloge in pristojnosti sveta UKC
so:
-      
sprejema statut s soglasjem ustanovitelja in druge splošne akte, če ni s
statutom določeno, da jih sprejema generalni direktor UKC;
-      
sprejema finančni načrt UKC;
-      
sprejema zaključni račun UKC;
-      
v soglasju z ustanoviteljem odloča o uporabi presežka prihodkov nad
odhodki iz opravljanja zdravstvene dejavnosti iz obveznega zdravstvenega
zavarovanja;
-      
imenuje in razrešuje generalnega direktorja UKC v soglasju z
ustanoviteljem;
-      
obravnava pobudo za izločitev organizacijske enote;
-      
opravlja druge naloge, določene z zakonom, ustanovitvenim aktom in
statutom.
Podrobnejše naloge in pristojnosti sveta
UKC se v skladu z zakonom, ustanovitvenim aktom in drugimi predpisi določijo v
statutu.
Člani sveta UKC so imenovani ali izvoljeni
za 4 leta in so lahko ponovno imenovani ali izvoljeni.
Svet UKC lahko odloča, če je na seji
navzoča več kot polovica vseh članov. Sklepe sprejema z večino glasov navzočih
članov, razen v zadevah, za katere je v statutu določeno, da se sprejemajo z
večino glasov vseh članov sveta UKC.
Svet UKC za svoje delovanje sprejme
poslovnik.
2. Strokovni svet UKC
11. člen
Strokovni svet UKC je kolegijski strokovni
organ, ki načrtuje, obravnava in usmerja strokovno dejavnost UKC, upoštevajoč
strokovno samostojnost klinik, kliničnih inštitutov in kliničnih oddelkov v
okviru njihovih strokovnih pooblastil. Strokovni svet UKC odloča o strokovnih
vprašanjih v skladu s pooblastili, določenimi v statutu, in v skladu z
ekonomskimi možnostmi UKC.
Strokovni svet UKC sestavljajo:
-      
strokovni direktor UKC,
-      
strokovni direktorji klinik,
-      
dva predstojnika klinik in kliničnih inštitutov in
-      
glavna medicinska sestra UKC.
Strokovni svet UKC vodi strokovni direktor
UKC.
Na seje je vabljen generalni direktor UKC,
v odvisnosti od dnevnega reda pa tudi drugi delavci.
Strokovni svet UKC lahko odloča, če je na
seji navzočih več kot polovica vseh članov. Sklepe sprejema z večino glasov
navzočih članov.
Strokovni svet UKC posreduje predloge
strokovnih doktrin Zdravstvenemu svetu, razširjenim strokovnim kolegijem in
zdravstvenim zavodom.
Strokovni svet UKC za svoje delovanje
sprejme poslovnik.
3. Generalni direktor UKC
12. člen
Generalni direktor UKC predstavlja in
zastopa UKC. Organizira in vodi delo ter poslovanje UKC. Odgovarja ustanovitelju
za poslovni uspeh UKC, za uravnoteženje poslovnih in strokovnih interesov ter
za zakonitost poslovanja. Generalni direktor UKC predlaga temelje poslovne
politike in načrte razvoja UKC.
Generalnega direktorja UKC imenuje in
razrešuje svet UKC s soglasjem Vlade Republike Slovenije. Imenuje se na podlagi
javnega razpisa.
Za generalnega direktorja UKC je lahko
imenovan kandidat, ki izpolnjuje z zakonom predpisane pogoje in:
-      
ima izobrazbo, pridobljeno po študijskih programih za pridobitev
izobrazbe druge stopnje, oziroma raven izobrazbe, pridobljene po študijskih
programih, ki v skladu z zakonom ustreza izobrazbi druge stopnje,
-      
ima najmanj pet let delovnih izkušenj na primerljivih delovnih mestih s
področja organizacije, vodenja in upravljanja,
-      
predloži program dela in razvoja UKC,
-      
ni bil pravnomočno obsojen zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev in
-      
ima znanje enega tujega jezika.
Mandat generalnega direktorja UKC traja
štiri leta in je lahko ponovno imenovan.
V času svojega mandata generalni direktor
UKC ne sme zasedati drugih delovnih mest v UKC, na katerih se opravljajo
naloge, vezane na mandat.
4. Strokovni direktor UKC
13. člen
Strokovni direktor UKC vodi, usklajuje in
odgovarja za strokovno dejavnost UKC. Odgovoren je tudi za uresničevanje
uravnoteženega strokovnega razvoja in strokovnega povezovanja z drugimi
zdravstvenimi zavodi.
Strokovnega direktorja UKC imenuje in
razrešuje svet UKC. Imenuje ga na podlagi javnega razpisa.
Za strokovnega direktorja UKC je lahko
imenovan kandidat, ki:
-      
ima univerzitetno izobrazbo medicinske smeri,
-      
ima naziv visokošolskega učitelja na medicinski fakulteti ali naziv
višji svetnik,
-      
ima najmanj 4 leta delovnih izkušenj na vodstvenih delovnih mestih v
zdravstvu,
-      
ima znanje enega svetovnega jezika,
-      
predloži program strokovnega dela in razvoja UKC,
-      
ni bil pravnomočno obsojen za naklepno kaznivo dejanja, ki se preganja
po uradni dolžnosti.
Mandat strokovnega direktorja UKC traja
štiri leta in je lahko ponovno imenovan.
V času svojega mandata strokovni direktor
UKC ne sme zasedati drugih delovnih mest, na katerih se opravljajo naloge,
vezane na mandat.
VI. UPRAVLJANJE TEMELJNIH STROKOVNO – POSLOVNIH
ORGANIZACIJSKIH ENOT UKC
14. člen
Organ upravljanja klinike, kliničnega
inštituta in kliničnega oddelka je predstojnik.
Za več klinik oziroma kliničnih inštitutov,
ki jih vodijo predstojniki, se imenuje poslovni direktor.
Organa upravljanja klinik, ki imajo v svoji
sestavi več notranjih organizacijskih enot, sta poslovni in strokovni direktor
klinike.
1. Predstojnik
15. člen
Kliniko, klinični inštitut in klinični
oddelek vodi predstojnik. Odgovoren je za poslovanje organizacijske enote, za
strokovno, izobraževalno in raziskovalno delo, za smotrno organizacijo, za
ustrezno strokovno usposobljenost osebja in za strokovni razvoj, usklajen z
ekonomskimi možnostmi, ter za poslovni uspeh.
16. člen
Predstojnika klinike in kliničnega
inštituta predlaga strokovni direktor UKC.
Predstojnika kliničnega oddelka predlaga
strokovni direktor UKC s soglasjem strokovnega direktorja klinike, v sestavi
katere je ta enota.
Predstojnike imenuje in razrešuje generalni
direktor UKC. Predstojniki so imenovani na podlagi javnega razpisa.
Mandat predstojnika traja štiri leta. Po
preteku mandata je lahko ponovno imenovan.
Podrobnejše naloge, pooblastila,
odgovornosti in pogoje za zasedbo delovnega mesta predstojnika določi statut oziroma
drugi notranji akti in pravila UKC.
2. Strokovni direktor klinike
17. člen
Strokovni direktor klinike, ki ima v svoji
sestavi več notranjih organizacijskih enot, vodi in odgovarja za delovanje
klinike ter predstavlja kliniko.
Podrobnejše naloge, pooblastila in
odgovornosti strokovnega direktorja klinike določajo statut in drugi notranji
akti in pravila UKC.
18. člen
Strokovnega direktorja klinike imenuje na
podlagi javnega razpisa generalni direktor UKC na predlog strokovnega
direktorja UKC.
Mandat strokovnega direktorja klinike traja
štiri leta in je po preteku mandata lahko ponovno imenovan.
Strokovni direktor klinike mora imeti
univerzitetno izobrazbo medicinske smeri in najmanj štiri leta delovnih
izkušenj na vodstvenih delovnih mestih v zdravstvu. Ostali pogoji za zasedbo
delovnega mesta strokovnega direktorja klinike se določijo s statutom.
3. Poslovni direktor klinike ali več
klinik oziroma kliničnih inštitutov
19. člen
Poslovni direktor klinike, ki ima v svoji
sestavi več notranjih organizacijskih enot oziroma poslovni direktor več klinik
ali kliničnih inštitutov, organizira in vodi poslovanje klinike, več klinik ali
kliničnih inštitutov in je odgovoren za zakonitost poslovanja ter za poslovni
uspeh enot, ki jih vodi.
Podrobnejše naloge, pooblastila in odgovornosti
poslovnega direktorja klinike ali več klinik oziroma kliničnih inštitutov se
določijo s statutom in drugimi splošni akti UKC.
20. člen
Poslovnega direktorja klinike ali več
klinik oziroma kliničnih inštitutov imenuje generalni direktor UKC na podlagi
javnega razpisa.
Mandat poslovnega direktorja klinike ali
več klinik oziroma kliničnih inštitutov traja štiri leta in je po preteku mandata
lahko ponovno imenovan.
Poslovni direktor klinike ali več klinik
oziroma kliničnih inštitutov mora imeti univerzitetno izobrazbo in najmanj
štiri leta delovnih izkušenj na vodstvenih delovnih mestih z dodatnimi znanji
in sposobnostjo upravljanja in vodenja ter komunikacijskimi veščinami. Ostali
pogoji za zasedbo delovnega mesta poslovnega direktorja klinike ali več klinik
oziroma kliničnih inštitutov se določijo s statutom.
VII. POSVETOVALNI ORGANI IN DELOVNA TELESA UKC
21. člen
V UKC se kot posvetovalni organi
oblikujejo: odbori, sveti in komisije.
Posvetovalni organi so:
a)  odbori: poslovni odbor, odbor za kakovost,
b)  sveti: svet za izobraževanje, raziskovalni svet, strokovni svet
zdravstvene nege,
c)  komisije:
- komisija
za zagotavljanje kakovosti in interni strokovni nadzor,
- komisija
za strokovno etična vprašanja,
- komisija
za zdravila,
- komisija
za preprečevanje bolnišničnih okužb in
- komisija
za klinične raziskave.
Sestavo, naloge in način dela posvetovalnih
organov iz prejšnjega odstavka določa statut ter drugi notranji akti in pravila
UKC.
V statutu ter notranjih aktih in pravilih
UKC se lahko določijo še drugi posvetovalni organi.
VIII. POSVETOVALNI ORGANI IN DELOVNA TELESA KLINIK IN
KLINIČNIH INŠTITUTOV
22. člen
Posvetovalni organi in delovna telesa
klinik in kliničnih inštitutov so:
a)  strokovno – poslovni svet,
b)  strokovni kolegij,
c)  strokovni kolegij zdravstvene nege.
Sestavo, naloge in pristojnosti
posvetovalnih organov in delovnih teles iz prejšnjega odstavka določi statut
oziroma drugi notranji akti in pravila UKC.
IX. PRAVICE, OBVEZNOSTI IN ODGOVORNOST UKC V PRAVNEM PROMETU
23. člen
UKC nastopa v pravnem prometu v svojem imenu
in za svoj račun. Pri opravljanju svojih dejavnosti odgovarja z vsemi sredstvi,
s katerimi lahko upravlja.
Za gospodarjenje in upravljanje s
premoženjem je UKC odgovoren ustanovitelju.
X. POSLOVNA POLITIKA IN FINANCIRANJE
24. člen
Poslovno politiko, razvojne, kadrovske in
finančne načrte UKC sprejema svet UKC.
25. člen
Razvojni, kadrovski in finančni načrt
morajo biti pripravljeni tako, da je iz njih razviden obseg dejavnosti, ki ga
UKC opravlja kot javno službo.
UKC pridobiva sredstva za izvajanje dejavnosti:
-      
od Zavoda za zdravstveno zavarovanje Slovenije (v nadaljnjem besedilu:
ZZZS) po pogodbi o izvajanju zdravstvenega programa iz obveznega zdravstvenega
zavarovanja,
-      
od ZZZS in drugih zavarovalnic po pogodbah o izvajanju prostovoljnega
zdravstvenega zavarovanja,
-      
iz proračuna Republike Slovenije za namene, za katere je to z zakonom
določeno,
-      
s prodajo storitev na trgu,
-      
z donacijami in sponzorstvom,
-      
iz drugih virov.
Iz proračuna Republike Slovenije UKC
pridobiva finančna sredstva na podlagi letnega programa dela, kadrovskega
načrta in finančnega načrta, ki ga sprejme svet UKC.
26. člen
UKC vodi enotno finančno poslovanje.
Finančno poslovanje UKC se vodi po
stroškovnih mestih in stroškovnih nosilcih.
Cene zdravstvenih storitev se določijo v
skladu z veljavnimi predpisi.
27. člen
Samostojne klinike in klinični inštituti
pripravijo razvojni, delovni, kadrovski in finančni načrt, ki se oblikuje na
podlagi strateških usmeritev ter sprejetega programa dela, kadrovskega načrta
in finančnega načrta UKC.
Klinike, ki imajo v sestavi več
organizacijskih enot, oblikujejo in uskladijo razvojni, delovni, kadrovski in
finančni načrt tudi po svojih organizacijskih enotah.
28. člen
UKC opravlja tudi storitve za trg. V ta
namen pripravi pravila o izvajanju te dejavnosti, ki jih potrjuje svet UKC.
29. člen
Rezultat poslovanja UKC se ugotavlja na
ravni UKC in na ravni klinik oziroma kliničnih inštitutov, kar se natančneje
uredi z internimi akti in pravili.
30. člen
O uporabi presežka prihodkov nad odhodki
odloča svet UKC v soglasju z ustanoviteljem. O načinu pokrivanja presežka
odhodkov nad prihodki odloča ustanovitelj na predlog sveta UKC.
31. člen
Ustanovitelj lahko odloči, da se klinike,
klinični inštituti, klinični oddelki ali druge organizacijske enote, katerih
dejavnosti niso neposredno povezane s temeljno zdravstveno, izobraževalno in
raziskovalno dejavnostjo UKC, izločijo iz UKC in se organizirajo kot samostojni
zavodi ali podjetja.
Obrazložen predlog za izločitev pošlje
ustanovitelju svet UKC na svojo pobudo ali pobudo notranje organizacijske
enote, ki se želi izločiti.

Odlok o preoblikovanju javnega zdravstvenega
zavoda Klinični center v javni zdravstveni zavod Univerzitetni klinični center
(Uradni list RS, št. 138/06)
vsebuje naslednje prehodne in končno določbo:
»XI. PREHODNE IN KONČNA DOLOČBA
32. člen
Statut se v soglasju z ustanoviteljem
sprejme najpozneje v 6 mesecih od uveljavitve tega odloka. Organizacijske enote
iz 6. člena tega odloka se oblikujejo v 6 mesecih po sprejetju statuta.
Sedanji člani sveta UKC in zaposleni,
vezani na mandatno obdobje, opravljajo svojo funkcijo do izteka veljavnega
mandata.
33. člen
Z dnem, ko začne veljati ta odlok, preneha
veljati Sklep o preoblikovanju javnega zavoda Klinični center Ljubljana (Uradni
list RS, št. 13/96, 111/00, 9/01, 78/04 in 10/05).
34. člen
Ta odlok začne veljati naslednji dan po
objavi v Uradnem listu Republike Slovenije.«.

Odlok o spremembi Odloka o preoblikovanju
javnega zdravstvenega zavoda Klinični center v javni zdravstveni zavod
Univerzitetni klinični center (Uradni list RS, št. 27/07) vsebuje naslednjo končno določbo:
»2. člen
Ta odlok začne veljati naslednji dan po
objavi v Uradnem listu Republike Slovenije.«.

Odlok o spremembi Odloka o preoblikovanju
javnega zdravstvenega zavoda Klinični center v javni zdravstveni zavod
Univerzitetni klinični center (Uradni list RS, št. 52/15)
vsebuje naslednjo končno določbo:
»2. člen
Ta odlok začne veljati naslednji dan po
objavi v Uradnem listu Republike Slovenije.«.

Odlok o spremembi Odloka o preoblikovanju
javnega zdravstvenega zavoda Klinični center v javni zdravstveni zavod
Univerzitetni klinični center (Uradni list RS, št. 201/20)
vsebuje naslednjo prehodno in končno določbo:
»PREHODNA IN KONČNA DOLOČBA
2. člen
Svet zavoda uskladi statut zavoda s tem
odlokom v 90 dneh od
uveljavitve tega odloka.
3. člen
Ta odlok začne veljati naslednji dan po
objavi v Uradnem listu Republike Slovenije.«.