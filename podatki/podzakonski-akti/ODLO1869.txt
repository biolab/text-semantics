1. člen
(1) Za kulturni spomenik državnega pomena se razglasi
enota dediščine: Ljubljana – Kenotaf žrtvam vojne za Slovenijo (EŠD 30314).
(2) Javni spomenik, simbolni nagrobnik (kenotaf), ima
izjemen kulturni pomen za Republiko Slovenijo in posebno vrednost kot prostor
spominjanja na žrtve bojev za osamosvojitev Slovenije leta 1991 ter kot izrazit
dosežek človekove ustvarjalnosti. Kenotaf je kulturni spomenik z zgodovinskimi
in umetnostnozgodovinskimi vrednotami.
(3) Javni spomenik je varovan z namenom ohranjanja
simbolnega kraja, posvečenega spominjanju na žrtve osamosvojitvenih bojev in da
se ohrani izvirno delo arhitekta Marka Mušiča ter spodbuja primerno rabo ter
vzdrževanje.
2. člen
(1) Vrednote, ki utemeljujejo razglasitev, so:
-       
javni spomenik – simbolni nagrobnik (kenotaf) je bil leta 1992
premišljeno postavljen na robnem območju novega dela Žal, v bližini Gramozne
jame,
-       
Kenotaf je kakovostno avtorsko delo arhitekta Marka Mušiča,
-       
Kenotaf je najstarejši, prvi in osrednji protokolarni objekt spominjanja
na žrtve, ki so padle za osamosvojitev Slovenije po 26. juniju 1991 in kot
tak eden pomembnejših simbolnih javnih prostorov države.
(2) Varovane sestavine spomenika so:
-       
arhitekturna in krajinsko-arhitekturna ureditev spomenika,
-       
avtorsko oblikovana kamnita celota s plamenico v barvah slovenske
zastave,
-       
prostor spomenika na zelenici.
3. člen
(1) Spomenik obsega nepremičnino: parcelo št. 591/3,
k. o. 1736 – Brinje I.
(2) Meje spomenika so določene na digitalnem katastrskem
načrtu (uveljavljen 24. januarja 2003, Uradni list RS, št. 15/03;
datoteka z dne 19. maja 2016; izvorno merilo 1:1000) ter vrisane na
temeljnem topografskem načrtu v merilu 1:5000.
(3) Izvirnika načrtov iz prejšnjega odstavka hranita
ministrstvo, pristojno za kulturno dediščino, in Zavod za varstvo kulturne
dediščine Slovenije (v nadaljnjem besedilu: Zavod).
4. člen
Za spomenik velja varstveni režim, ki določa:
1.     
ohranjanje kulturnih, zgodovinskih, krajinsko-arhitekturnih in likovnih
sestavin v celoti, v njihovi izvirnosti in neokrnjenosti,
2.     
ohranjanje namembnosti v skladu z lastnostmi, ki utemeljujejo
razglasitev spomenika,
3.     
podrejanje vseh posegov v spomenik ohranjanju varovanih sestavin v
obliki, legi, gabaritih, konstrukciji, materialih, strukturi in barvni podobi,
4.     
redno in strokovno vzdrževanje ter obnavljanje celote in varovanih
sestavin spomenika,
5.     
prepoved postavljanja ali gradnje trajnih ali začasnih objektov,
vključno z nadzemno in podzemno infrastrukturo ter nosilci reklam ali drugih
oznak,
6.     
prepoved kakršnihkoli dodatnih oznak na spomeniku,
7.     
ob okrnitvi varovanih sestavin je treba zagotoviti povrnitev v prvotno
stanje,
8.     
ohranjanje obstoječih rab odprtega prostora, ohranjanje in vzdrževanje
krajinsko-ureditvenih sestavin in zasnov,
9.     
zagotavljanje dostopa javnosti v obsegu, ki ne ogroža varovanja
spomenika,
10.  
predhodno izdelavo konservatorskega načrta za večje posege v spomenik
ali njegovo celovito obnovo.
5. člen
Za vse posege v kulturni spomenik, razen če zakon ne določa
drugače, je treba predhodno pridobiti kulturnovarstvene pogoje in
kulturnovarstveno soglasje Zavoda.
6. člen
Upravljavec spomenika je Ministrstvo za obrambo Republike
Slovenije. Spomenik upravlja na podlagi načrta upravljanja, ki ga pripravi v
šestih mesecih od izdaje odloka ob strokovni pomoči Zavoda.
7. člen
Spomenik se označi s predpisano oznako, ki je oblikovana in
pritrjena ob spomenik tako, da ne krni likovne podobe ali delov spomenika.
8. člen
Izvajanje tega odloka nadzira inšpektorat, pristojen za
kulturno dediščino.
9. člen
Pristojno sodišče po uradni dolžnosti v zemljiški knjigi
zaznamuje status kulturnega spomenika na nepremičnini, navedeni v prvem
odstavku 3. člena tega odloka.
KONČNA DOLOČBA
10. člen
Ta odlok začne veljati naslednji dan po objavi v Uradnem
listu Republike Slovenije.
Št. 00716-9/2016
Ljubljana, dne 9. junija 2016
EVA 2016-3340-0036
Vlada Republike Slovenije
dr. Miroslav Cerar l.r.
Predsednik