1. člen
(vsebina uredbe)
S to uredbo se določajo pristojni organi in kazenske določbe
v zvezi z izvajanjem: 
-       
Uredbe Sveta (ES) št. 509/2006 z dne 20. marca 2006 o zajamčenih
tradicionalnih posebnostih kmetijskih proizvodov in živil (UL L št. 93 z dne
31. 3. 2006, str. 1; v nadaljnjem besedilu: uredba 509/2006/ES), 
-       
Uredbe Sveta (ES) št. 510/2006 z dne 20. marca 2006 o zaščiti
geografskih označb in označb porekla za kmetijske proizvode in živila (UL L št.
93 z dne 31. 3. 2006, str. 12; v nadaljnjem besedilu: uredba 510/2006/ES).
2. člen
(pristojni organi)
(1) Pristojni organ za izvajanje uredbe 509/2006/ES in uredbe
510/2006/ES je ministrstvo, pristojno za kmetijstvo in prehrano (v nadaljnjem
besedilu: ministrstvo). 
(2) Ne glede na določbo prejšnjega odstavka je pristojni
organ za opravljanje uradnega nadzora ter za izvajanje kazenskih določb te
uredbe Inšpektorat Republike Slovenije za kmetijstvo, gozdarstvo in hrano,
Inšpekcija za kakovost kmetijskih pridelkov in živil, v skladu s svojimi
pristojnostmi. 
(3) Pristojni organ za preverjanje skladnosti s
specifikacijami v skladu s 15. členom uredbe 509/2006/ES in z 11. členom uredbe
510/2006/ES je certifikacijsko telo, ki ga sestavljajo organizacije za
ugotavljanje skladnosti.
3. člen
(prekrški)
(1) Z globo od 4.000 do 40.000 eurov se kaznuje za prekršek
pravna oseba: 
1.     
če uporablja ime, registrirano v skladu z uredbo 510/2006/ES, v
nasprotju z določbo prvega odstavka 8. člena uredbe 510/2006/ES, 
2.     
če uporablja ime »zaščitena označba porekla« in »zaščitena geografska
označba« ali z njima povezana znaka Skupnosti v nasprotju z določbo drugega
odstavka 8. člena uredbe 510/2006/ES, 
3.     
če kmetijski pridelek ali živilo, ki je imelo prehodno odobreno
nacionalno zaščito in po potrebi odobreno prilagoditveno obdobje, označuje v
nasprotju s tretjim pododstavkom šestega odstavka 5. člena uredbe 510/2006/ES, 
4.     
če navaja zajamčeno tradicionalno posebnost pri označevanju, oglaševanju
in na dokumentih, povezanih s kmetijskim pridelkom ali živilom, v nasprotju s
prvim in drugim odstavkom 12. člena uredbe 509/2006/ES, 
5.     
če za kmetijski pridelek ali živilo, ki ne izpolnjuje zahtev
registrirane specifikacije, uporablja ime v nasprotju s prvim in drugim
odstavkom 13. člena uredbe 509/2006/ES. 
(2) Z globo od 2.000 do 30.000 eurov se za prekršek iz
prejšnjega odstavka kaznuje samostojni podjetnik posameznik oziroma posameznik,
ki samostojno opravlja dejavnost. 
(3) Z globo od 500 do 4.000 eurov se za prekršek iz prvega
odstavka tega člena kaznuje odgovorna oseba pravne osebe ali odgovorna oseba
samostojnega podjetnika posameznika. 
(4) Z globo od 300 do 1.000 eurov se za prekršek iz prvega
odstavka tega člena kaznuje tudi posameznik, če stori dejanje iz prvega
odstavka tega člena.
PREHODNA IN KONČNA DOLOČBA
4. člen
(prehodna določba)
Šteje se, da so pravne in fizične osebe, ki so skladno s
predpisom, ki ureja kmetijstvo, pridobile pravico do uporabe označbe
geografskega porekla, geografske označbe in označbe tradicionalnega ugleda, z
dnem uveljavitve te uredbe pridobile pravico do uporabe izraza označba porekla,
geografska označba in zajamčena tradicionalna posebnost skladno z uredbo
509/2006/ES in uredbo 510/2006/ES, zato jim ministrstvo po uradni dolžnosti
izda novo odločbo o zaščiti kmetijskega pridelka oziroma živila z označbo
porekla, geografsko označbo ali zajamčeno tradicionalno posebnostjo.
5. člen
(uveljavitev)
Ta uredba začne veljati osmi dan po objavi v Uradnem listu
Republike Slovenije.
Št. 00715-32/2007/8
Ljubljana, dne 30. oktobra 2007
EVA 2007-2311-0067
Vlada Republike Slovenije
Janez Janša l.r. 
Predsednik