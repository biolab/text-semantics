1. člen
Ministrstvo za obrambo Republike Slovenije ugotavlja
zavarovalno dobo, doseženo v času do izstopa iz JLA, tistim aktivnim vojaškim
osebam in civilnim osebam v službi v JLA, ki so skladno z določbami ustavnega
zakona za izvedbo temeljne ustavne listine o samostojnosti in neodvisnosti
Republike Slovenije ter odločitvami pristojnih republiških organov prestopile v
Teritorialno obrambo Republike Slovenije in ki te dobe nimajo vpisane v delovno
knjižico.
2. člen
Zavarovalno dobo iz prejšnjega člena ugotavlja Ministrstvo za
obrambo na podlagi uradnih listin, izjave prizadetega in drugih dokaznih
sredstev.
3. člen
Vpis zavarovalne dobe, ugotovljene po prejšnjem členu, v
delovno knjižico opravi Zavod za pokojninsko in invalidsko zavarovanje
Slovenije, skladno s predpisi o pokojninskem in invalidskem zavarovanju ter
predpisi o delovni knjižici. 
Zavod za pokojninsko in invalidsko zavarovanje Slovenije
lahko spremeni vpis v delovni knjižici, če je na podlagi podatkov iz uradne
evidence oziroma kasneje pridobljenih uradnih listin mogoče ugotoviti drugačno
dolžino zavarovalne dobe iz 1. člena te uredbe.
4. člen
Kot zavarovalna doba se po tej uredbi šteje dejanska delovna
doba ter zavarovalna doba s povečanjem, ki se priznava v skladu z ustavnim
zakonom za izvedbo temeljne ustavne listine o samostojnosti in neodvisnosti
Republike Slovenije.
5. člen
Ta uredba začne veljati petnajsti dan po objavi v Uradnem
listu Republike Slovenije.
Št. 191-02/92-5/1-8
Ljubljana, dne 17. decembra 1992.
Vlada Republike Slovenije
dr. Janez Drnovšek l. r. 
Predsednik