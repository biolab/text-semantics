1. člen
Ta pravilnik določa način varstva osebnih podatkov dajalcev
in prejemnikov delov človeškega telesa zaradi zdravljenja.
2. člen
Osebne podatke iz prejšnjega člena uporabljajo, izmenjujejo,
obdelujejo in hranijo javni zdravstveni zavodi ter domače ali tuje pravne ali
fizične osebe (v nadaljnjem besedilu: zavodi in posamezniki), ki imajo
dovoljenje ministra, pristojnega za zdravje za opravljanje z zakonom določene
dejavnosti na področju odvzema, presaditve in shranjevanja delov človeškega
telesa.
3. člen
V pravilniku navedeni izrazi “Osebni podatek”, “Posameznik”,
“Obdelava osebnih podatkov”,”Upravljavec zbirke osebnih podatkov” se
uporabljajo v skladu z določbami zakona o varstvu osebnih podatkov (Uradni list
RS, št. 59/99 in 57/01).
4. člen
Zavodi in posamezniki, ki so vključeni v nacionalni sistem
delovanja na področju odvzemov in presaditev delov človeškega telesa zaradi
zdravljenja, so dolžni zagotoviti zaupnost, integriteto in zaščito osebnih
podatkov.
5. člen
Osebni podatki ali podatki, iz katerih je mogoče ugotoviti
identiteto dajalca ali prejemnika delov človeškega telesa, se izločijo, če niso
nujno potrebni za izvajanje postopkov na področju odvzemov in presaditev delov
človeškega telesa zaradi zdravljenja. 
Osebne podatke mora v največji možni meri zamenjati
identifikacijska koda, ki jo darovalec in prejemnik dobita ob prijavi in vnosu
podatkov v informacijsko bazo.
6. člen
Zavodi in posamezniki, ki so vključeni v dejavnost odvzemov
in presaditev delov človeškega telesa zaradi zdravljenja, lahko zbirajo,
obdelujejo in hranijo le tiste osebne podatke o dajalcih in prejemnikih, ki se
nanašajo na njihov del izvajanja dejavnosti odvzemov in presaditev in so zanje
nujno potrebni. 
Zbiranje, obdelovanje ali hranjenje osebnih podatkov, ki je v
nasprotju s prejšnjim odstavkom, pomeni kršitev delovne obveznosti.
7. člen
Osebe, ki so zaposlene v zavodih ali pri posameznikih iz 2.
člena tega pravilnika, morajo vsebino osebnih podatkov varovati kot poklicno
skrivnost, ki traja tudi po prenehanju opravljanja del in nalog na področju
odvzemov in presaditev delov človeškega telesa zaradi zdravljenja. 
Zaupnih podatkov, ki jih osebe iz prejšnjega odstavka dobijo
pri opravljanju svojega dela in se nanašajo na darovanje delov človeškega
telesa zaradi zdravljenja, ne smejo izdajati in zlorabljati. 
Nepooblaščen dostop do osebnih podatkov pomeni zlorabo. 
Kršenje varstva osebnih podatkov pomeni hujšo kršitev delovne
obveznosti.
8. člen
Varovanje osebnih podatkov dajalcev ali prejemnikov delov
človeškega telesa zaradi zdravljenja, mora biti v zavodih in pri posameznikih,
ki so vključeni v katerikoli del dejavnosti odvzemov in presaditev delov
človeškega telesa zaradi zdravljenja, določeno z internimi predpisi in
organizacijsko-tehničnimi protokoli. 
Varovanje osebnih podatkov iz prejšnjega odstavka pomeni
določitev namena varovanja, kako preprečiti dostop in uporabo osebnih podatkov
nepooblaščenim osebam, zlorabo osebnih podatkov in njihovo zmotno ali namerno
uničenje ali kakršnokoli spreminjanje. 
Zavodi in posamezniki, ki so vključeni v katerikoli del
dejavnosti odvzemov in presaditev delov človeškega telesa zaradi zdravljenja so
dolžni omogočiti varno hranjenje, prenos in sledljivost osebnih podatkov.
9. člen
Zaposlene osebe v zavodih in pri posameznikih iz 2. člena
tega pravilnika je potrebno podučiti o ravnanju z osebnimi podatki, njihovem
varovanju in skrbi, da se prepreči kakršnakoli malomarna uporaba ali zloraba
osebnih podatkov. 
Za izobraževanje iz prejšnjega odstavka je odgovoren in
zadolžen Zavod Republike Slovenije za presaditve organov in tkiv (v nadaljnjem
besedilu: Slovenija-transplant).
10. člen
Osebne podatke se mora posredovati med zavodi in posamezniki,
ki so vključeni v dejavnost odvzemov in presaditev delov telesa zaradi
zdravljenja, na način, ki preprečuje nepooblaščenim osebam vpogled v osebne
podatke, njihovo uničenje, neupravičeno prilaščanje in zlorabo.
11. člen
Za izmenjavo in prenos podatkov o postopkih ugotavljanja
možganske smrti možnih dajalcev delov človeškega telesa zaradi zdravljenja, se
uporabljajo obrazci, ki so predpisani s pravilnikom o medicinskih merilih,
načinu in postopku ugotavljanja možganske smrti ter sestavi komisije za
ugotavljanje možganske smrti (Uradni list RS, št. 70/01).
12. člen
Varstvo osebnih podatkov v zvezi z opredelitvijo za darovanje
delov človeškega telesa zaradi zdravljenja po smrti dajalca se izvaja v skladu
z navodilom o postopkih in aktivnostih na področju pridobivanja darovalcev
delov človeškega telesa zaradi presaditve (Uradni list RS, št. 53/02 in 85/02 –
popr.).
13. člen
Varstvo osebnih podatkov nesorodnih darovalcev kostnega mozga
se izvaja v skladu s priporočili in zahtevami Svetovnega registra nesorodnih
darovalcev kostnega mozga (Bone Marrow Donors Worldwide) in Svetovnega
združenja darovalcev kostnega mozga (World Marrow Donor Association).
14. člen
Uporaba osebnih podatkov pri pedagoškem in znanstveno
raziskovalnem delu, statističnih analizah in objavljanje podatkov s področja
dejavnosti odvzemov in presaditev človeškega telesa zaradi zdravljenja, se ne
sme izvajati na način, ki bi razkril posameznika, na katerega se nanašajo.
15. člen
Upravljavec in skrbnik zbirk osebnih podatkov, ki se nanašajo
na dajalce in prejemnike delov človeškega telesa zaradi zdravljenja, je
Slovenija-transplant. 
Zavodi in posamezniki so dolžni posredovati Slovenija-
transplantu podatke o dajalcih in prejemnikih delov človeškega telesa zaradi
zdravljenja na obrazcih, ki jih predpiše in izda Slovenija-transplant. 
Slovenija-transplant trajno hrani vse podatke, ki se nanašajo
na dajalce in prejemnike delov človeškega telesa zaradi zdravljenja.
16. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0220-29/2003
Ljubljana, dne 16. julija 2003
EVA 2000-2711-0071
dr. Dušan Keber l. r. 
Minister 
za zdravje