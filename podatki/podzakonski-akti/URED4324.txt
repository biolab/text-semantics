1. člen
Ta uredba določa merila za razvrstitev vozil v cestninske
razrede, višino cestnine za posamezen cestninski razred in način plačevanja
cestnine na vstopni cestninski postaji predor Karavanke – jug za uporabo
cestnega predora Karavanke. 
2. člen
(1) Vozila, ki vozijo skozi cestni predor Karavanke, se glede
na število osi in največjo dovoljeno maso vozila razvrščajo v štiri cestninske
razrede: 
1.     
razred: vozila, katerih največja dovoljena masa ne presega 3500 kg; 
2.     
razred: vozila z dvema osema, katerih največja dovoljena masa presega
3500 kg; 
3.     
razred: vozila s tremi osmi, katerih največja dovoljena masa presega
3500 kg; 
4.     
razred: vozila z več kot tremi osmi, katerih največja dovoljena masa
presega 3500 kg. 
(2) Za vozila iz 1. razreda ter avtobuse in bivalna vozila –
avtodome iz 2. in 3. razreda, ki vlečejo priklopno vozilo, se upošteva samo
največja dovoljena masa vlečnega vozila. Za razvrščanje drugih skupin vozil v
cestninske razrede pa se upoštevata največja dovoljena masa vlečnega in
priklopnega vozila ter skupno število osi na vozilih.
3. člen
(1) Višina cestnine za uporabo cestnega predora Karavanke (v
nadaljnjem besedilu: cestnina) je odvisna od cestninskega razreda, v katerega
je razvrščeno vozilo ali skupina vozil. 
(2) Višina cestnine znaša za prvi cestninski razred 6,50
eura, za drugi cestninski razred 10,50 eura, za tretji cestninski razred 15,00
eurov in za četrti cestninski razred 22,50 eura. 
(3) Višina cestnine mora biti objavljena na vstopni
cestninski postaji predor Karavanke – jug.
4. člen
(1) Uporabnik cestnega predora Karavanke plača cestnino na
vstopni cestninski postaji predor Karavanke – jug. 
(2) Cestnina se lahko plača z gotovino ali brezgotovinsko na
način in pod pogoji, ki so določeni s predpisom, ki ureja cestnino za uporabo
cestninskih cest, in na njegovi podlagi izdanim cenikom cestnine za uporabo
cestninskih cest. 
(3) Nerezidenti lahko plačujejo cestnino s tujimi valutami na
način in pod pogoji, ki so določeni s predpisom, ki ureja cestnino za uporabo
cestninskih cest, in na njegovi podlagi izdanim cenikom cestnine za uporabo
cestninskih cest. 
(4) Cestnina se ne plača za prevoze, ki so iz obveznosti
plačila cestnine izvzeti s predpisom, ki ureja cestnino za uporabo cestninskih
cest.
5. člen
(1) Uporabnik, ki večkrat uporablja predor Karavanke, si
lahko pri plačevanju cestnine za 1. cestninski razred zagotovi popust z nakupom
naslednjih točkovnih kart: 
-       
s prenosljivo točkovno karto v vrednosti 58,00 eurov in z veljavnostjo
eno leto od dneva njene izdaje, po kateri se posamezna vožnja obračunava v
vrednosti 4,00 eure; 
-       
z neprenosljivo točkovno karto v vrednosti 21,50 eura, vezano na
registrsko številko vozila in z veljavnostjo en mesec od dneva njene izdaje, po
kateri se posamezna vožnja obračunava v vrednosti 2,15 eura. 
(2) Točkovne karte lahko uporabnik predora Karavanke kupi na
cestninski postaji predor Karavanke – jug. 
(3) Brezgotovinsko plačilo cestnine se na cestninskih postajah
predor Karavanke – jug in predor Karavanke – sever lahko opravi s slovensko ali
avstrijsko točkovno karto.
6. člen
(1) Z dnem uveljavitve te uredbe preneha veljati Uredba o
cestnini za uporabo cestnega predora Karavanke (Uradni list RS, št. 35/03 in 90/03).
(2) Ne glede na določbo prejšnjega odstavka se tolarske cene
cestnine, določene na podlagi 4. člena Uredbe o cestnini za uporabo cestnega
predora Karavanke (Uradni list RS, št. 35/03 in 90/03), veljavne na dan 31.
december 2006, uporabljajo tudi v obdobju dvojnega obtoka po Zakonu o uvedbi
eura (Uradni list RS, št. 114/06). Po preteku tega obdobja se tolarske cene
cestnine za potrebe dvojnega označevanja cen po Zakonu o dvojnem označevanju
cen v tolarjih in eurih (Uradni list RS, št. 101/05) določijo skladno z določbo
drugega odstavka 6. člena Uredbe o cestninskih cestah in cestnini za uporabo
cestninskih cest (Uradni list RS, št. 110/05 in 115/06).
7. člen
Ta uredba se objavi v Uradnem listu Republike Slovenije in
začne veljati 1. januarja 2007.
Št. 00721-25/2006/5
Ljubljana, dne 7. decembra 2006
EVA 2006-2411-0084
Vlada Republike Slovenije
Janez Janša l.r. 
Predsednik