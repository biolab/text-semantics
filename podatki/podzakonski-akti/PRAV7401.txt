I. SPLOŠNE DOLOČBE
1. člen
(vsebina pravilnika)
(1) Ta pravilnik določa merila za
ocenjevanje delovnih rezultatov invalidov, ki so namenjena določanju višine subvencije
plače za čas njihove zaposlitve.
(2) Pravilnik določa tudi postopek, po
katerem izvajalci zaposlitvene rehabilitacije izvajajo storitev ocenjevanja delovnih
rezultatov zaposlenih invalidov.
2. člen
(ocena zaposlitvenih možnosti)
Ocena doseganja delovnih rezultatov
brezposelnih invalidov je strokovna podlaga za oceno zaposlitvenih možnosti
invalidov.
II. PRAVICA DO SUBVENCIJE PLAČE
3. člen
(zaščitna zaposlitev)
Invalidi, za katere Zavod Republike
Slovenije za zaposlovanje (v nadaljnjem besedilu: zavod) po pravilniku, ki
ureja merila za priznanje statusa invalida, merila za priznanje pravice do
zaposlitvene rehabilitacije in merila za ocenjevanje zaposlitvenih možnosti
invalidov (v nadaljnjem besedilu: pravilnik o statusu) oceni, da so zaposljivi
le v zaščitni zaposlitvi, so upravičeni tudi do subvencije plače.
4. člen
(podporna zaposlitev)
Invalidi, za katere zavod po pravilniku o
statusu oceni, da so zaposljivi samo v podporni zaposlitvi, so upravičeni do
subvencije plače samo v primeru, ko je ugotovljeno, da kljub prilagoditvi
delovnega mesta in nudenju ustreznih podpornih storitev ne morejo dosegati
pričakovanih delovnih rezultatov njihovega delovnega mesta.
5. člen
(invalidsko podjetje)
Invalidi, zaposleni v invalidskem podjetju,
so upravičeni do subvencije plače samo v primeru, ko je ugotovljeno, da zaradi
invalidnosti ne dosegajo pričakovanih delovnih rezultatov njihovega delovnega
mesta.
III. POGOJI IN NAČELA ZA OCENJEVANJE DOSEGANJA DELOVNIH
REZULTATOV
6. člen
(pogoji)
Za ocenjevanje doseganja delovnih
rezultatov invalidov morajo biti izpolnjeni naslednji pogoji:
-      
da je invalid kot brezposelna oseba prijavljen na zavodu in je vključen
v storitve zaposlitvene rehabilitacije oziroma je zaposlen v invalidskem
podjetju, zaposlitvenem centru oziroma v podporni zaposlitvi,
-      
da delodajalec da izjavo o upoštevanju pravnih, organizacijskih in
tehničnih ukrepov po predpisih, ki urejajo varnost in zdravje pri delu ter
-      
da sta invalid in delodajalec seznanjena z vsebino, postopki in namenom
ocenjevanja.
7. člen
(načela)
Načela, ki so jih izvajalci zaposlitvene
rehabilitacije dolžni upoštevati pri ocenjevanju delovnih rezultatov invalida,
so:
-      
individualna obravnava invalida,
-      
spoštovanje zasebnosti invalida,
-      
nepristranskost in zagotavljanje možnosti nadzora nad ocenjevanjem,
-      
prilagojenost postopka stopnji razumevanja invalida.
IV. POSTOPEK IN MERILA ZA OCENJEVANJE DOSEGANJA DELOVNIH
REZULTATOV
8. člen
(naročnik storitve)
(1) Izvajalec zaposlitvene
rehabilitacije začne z ocenjevanjem doseganja delovnih rezultatov na podlagi
naročila zavoda, delodajalca ali drugega naročnika.
(2) V primeru, ko gre za brezposelnega
invalida, ki je vključen v storitve zaposlitvene rehabilitacije, je naročnik
ocene doseganja delovnih rezultatov zavod. Stroški plačila storitve se v tem
primeru krijejo iz sredstev proračuna Republike Slovenije.
(3) Če je naročnik storitve
delodajalec ali drug naročnik, je ta tudi plačnik storitve.
9. člen
(postopek ocenjevanja)
(1) Postopek ocenjevanja poteka na
podlagi sklenitve dogovora med naročnikom, invalidom in izvajalcem zaposlitvene
rehabilitacije, ki opredeljuje namen, način in trajanje postopka ocenjevanja.
(2) Trajanje, način izvedbe in
dokumentacija ocenjevanja so določeni v standardu storitve »Ocenjevanje
doseganja delovnih rezultatov zaposlenih invalidov«, ki ga je pripravil
Inštitut Republike Slovenije za rehabilitacijo in je objavljen na spletni
strani ministrstva, pristojnega za invalidsko varstvo.
(3) Ceno storitve iz prejšnjega
odstavka določi minister, pristojen za invalidsko varstvo.
10. člen
(dokumentacija)
Izvajalcu ocenjevanja morajo predložiti vso
razpoložljivo dokumentacijo zavod, delodajalec in invalid.
11. člen
(ponovna ocena)
Če delodajalec meni, da je prišlo do spremembe
pri doseganju invalidovih delovnih rezultatov, lahko izvajalcu zaposlitvene
rehabilitacije naroči ponovno oceno invalidovih delovnih rezultatov v roku
najmanj šestih mesecev po prejšnji oceni.
12. člen
(ocena doseganja delovnih rezultatov
invalida)
Po zaključenem postopku ocenjevanja v
skladu z metodologijo, določeno v pravilniku o statusu, izvajalec zaposlitvene
rehabilitacije izdela poročilo o rezultatih ocenjevanja in poda zaključno
oceno, v kateri predlaga višino subvencije plače za invalida.
V. POSTOPEK ZA PRIDOBITEV SUBVENCIJE PLAČE
13. člen
(vloga in izplačilo zahtevka)
(1) Vlogo za pridobitev pravice do
subvencije plače poda invalid na Sklad Republike Slovenije za vzpodbujanje
zaposlovanja invalidov (v nadaljnjem besedilu: sklad).
(2) K vlogi mora priložiti oceno doseganja
delovnih rezultatov invalida, ki jo izdela izvajalec zaposlitvene
rehabilitacije.
(3) Sklad mora hraniti vlogo in odločbo o
pravici do subvencije plače invalida v arhivu, dokler invalid prejema
subvencijo plače ali do takrat, ko se upokoji.
(4) Delodajalec na sklad vloži zahtevek za
izplačilo subvencij plače za invalide v elektronski obliki na spletnem mestu
sklada, kjer so objavljeni tudi obrazec in navodila za njegovo izpolnitev.
Zavezanci za plačilo podpisujejo podatke, oddane
preko spletne storitve, z digitalnimi potrdili.
(5) Zahtevek iz prejšnjega odstavka je
treba vložiti najpozneje v roku 30 dni od dneva izplačila plač.
(6) Če delodajalec ne odda predpisanega
obrazca v roku, določenem v prejšnjem odstavku, mu sklad ne povrne subvencij
plač.
14. člen
(odločba)
(1) Sklad na podlagi predložene
dokumentacije iz prejšnjega člena izda odločbo o pravici do subvencije plače
zaposlenemu invalidu.
(2) Iz odločbe mora biti razvidna
višina subvencije plače invalida.
VI. VIŠINA SUBVENCIJE PLAČE
15. člen
(višina subvencije plače za invalida)
Višina subvencije plače za invalida znaša:
-      
10% minimalne plače mesečno v primeru, če je invalid v invalidskem
podjetju ali v podporni zaposlitvi ocenjen, da dosega nad 90% do vključno 95%
delovnih rezultatov,
-      
20% minimalne plače mesečno v primeru, če je invalid v invalidskem
podjetju ali v podporni zaposlitvi ocenjen, da dosega nad 80% do vključno 90%
delovnih rezultatov,
-      
30% minimalne plače mesečno v primeru, če je invalid v invalidskem
podjetju ali v podporni zaposlitvi ocenjen, da dosega nad 70% do vključno 80%
delovnih rezultatov,
-      
40% minimalne plače mesečno v primeru, če je invalid v zaščitni
zaposlitvi ocenjen, da dosega nad 60% do vključno 70% delovnih rezultatov,
-      
50% minimalne plače mesečno v primeru, da je invalid v zaščitni
zaposlitvi ocenjen, da dosega nad 50% do vključno 60% delovnih rezultatov,
-      
70% minimalne plače mesečno v primeru, da je invalid v zaščitni
zaposlitvi ocenjen, da dosega nad 30% do vključno 50% delovnih rezultatov.

Priloga
1: Zahtevek za izplačilo subvencije plač invalidov
Priloga
2: Seznam zaposlenih invalidov v invalidskem podjetju na zadnji dan v mesecu

Pravilnik o merilih in postopku za določitev
višine subvencije plače za invalide (Uradni list RS, št. 117/05)
vsebuje naslednje prehodne in končne določbe:
»VII. PREHODNE IN KONČNE DOLOČBE
17. člen
(uskladitev
zahtevkov za subvencije plač)
(1) Za invalide, ki so zaposleni v
invalidskih podjetjih na dan uveljavitve tega pravilnika in so bili razporejeni
po določbah Pravilnika o merilih za nadomestitev dela stroškov invalidskim
podjetjem (Uradni list RS, št. 54/97), se višina subvencije plač prevede tako,
da imajo zaposleni invalidi, ki so bili razporejeni v prvo skupino, pravico do
subvencije plače v višini 10% minimalne plače, invalidi, ki so bili razporejeni
v drugo skupino, pravico do subvencije plače v višini 20% minimalne plače in
invalidi, ki so bili razporejeni v tretjo skupino, pravico do subvencije plače
v višini 30% minimalne plače.
(2) Invalidska podjetja so dolžna v
roku enega meseca od uveljavitve tega pravilnika uskladiti zahtevke za
izplačilo subvencij plač za zaposlene invalide iz prejšnjega odstavka s tem
pravilnikom in jih poslati skladu na predpisanem obrazcu iz priloge 1 tega
pravilnika hkrati s sezamom invalidov iz priloge 2 tega pravilnika.
(3) Invalidsko podjetje lahko za
zaposlene invalide iz prvega odstavka tega člena kadarkoli zahteva oceno doseganja
delovnih rezultatov po tem pravilniku.
18. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o merilih za nadomestitev dela stroškov invalidskim podjetjem
(Uradni list RS, št. 54/97).
19. člen
(začetek
veljavnosti)
Ta pravilnik začne veljati 1. januarja
2006.«.

Pravilnik o spremembi Pravilnika o merilih in
postopku za določitev višine subvencije plače za invalide (Uradni list RS, št. 40/08) spreminja 17. člen pravilnika tako,
da se glasi:
»16. člen
(uskladitev
zahtevkov za subvencije plač)
(1) Za invalide, ki so zaposleni v
invalidskih podjetjih na dan uveljavitve tega pravilnika in so bili razporejeni
po določbah Pravilnika o merilih za nadomestitev dela stroškov invalidskim
podjetjem (Uradni list RS, št. 54/97), se višina subvencije plač prevede tako,
da imajo zaposleni invalidi, ki so bili razporejeni v prvo skupino, pravico do
subvencije plače v višini 10% minimalne plače, invalidi, ki so bili razporejeni
v drugo skupino, pravico do subvencije plače v višini 20% minimalne plače in
invalidi, ki so bili razporejeni v tretjo skupino, pravico do subvencije plače
v višini 30% minimalne plače.
(2) Invalidska podjetja so dolžna v
roku enega meseca od uveljavitve tega pravilnika uskladiti zahtevke za
izplačilo subvencij plač za zaposlene invalide iz prejšnjega odstavka s tem
pravilnikom in jih poslati skladu na predpisanem obrazcu iz priloge 1 tega
pravilnika hkrati s sezamom invalidov iz priloge 2 tega pravilnika.
(3) Invalidsko podjetje lahko za
zaposlene invalide iz prvega odstavka tega člena kadarkoli zahteva oceno doseganja
delovnih rezultatov po tem pravilniku.«;
spreminja 18. člen pravilnika tako, da se
glasi:
»17. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o merilih za nadomestitev dela stroškov invalidskim podjetjem
(Uradni list RS, št. 54/97).«;
spreminja 19. člen pravilnika tako, da se
glasi:
»18. člen
(začetek
veljavnosti)
Ta pravilnik začne veljati 1. januarja
2006.«;
ter vsebuje naslednjo končno določbo:
»3. člen
(uveljavitev)
Ta pravilnik začne veljati naslednji dan po
objavi v Uradnem listu Republike Slovenije.«.