1. člen
(vsebina)
S to uredbo se določajo pristojni organ za nadzor nad
izvajanjem Uredbe (EU) 2017/1129 Evropskega parlamenta in Sveta z dne
14. junija 2017 o prospektu, ki se objavi ob ponudbi vrednostnih papirjev
javnosti ali njihovi uvrstitvi v trgovanje na reguliranem trgu, in
razveljavitvi Direktive 2003/71/ES (UL L št. 168 z dne
30. 6. 2017, str. 12; v nadaljnjem besedilu: Uredba 2017/1129/EU) ter
način opravljanja nadzora in ukrepi pristojnega organa v zvezi z izvajanjem
Uredbe 2017/1129/EU.
2. člen
(pristojni organ)
Organ, pristojen za opravljanje nadzora nad izvajanjem Uredbe
2017/1129/EU in te uredbe, je Agencija za trg vrednostnih papirjev (v
nadaljnjem besedilu: agencija).
3. člen
(način opravljanja nadzora in ukrepi agencije v zvezi z
izvajanjem Uredbe 2017/1129/EU)
(1) Agencija opravlja nadzor nad izvajanjem Uredbe
2017/1129/EU:
1.     
s spremljanjem, zbiranjem in preverjanjem objavljenih informacij ter
poročil in obvestil oseb, ki na podlagi Uredbe 2017/1129/EU poročajo agenciji,
2.     
s pridobivanjem informacij in opravljanjem pregledov poslovanja v skladu
z Uredbo 2017/1129/EU,
3.     
z izrekanjem nadzornih ukrepov iz prvega odstavka 32. člena ter
točk (a) in (b) drugega odstavka 38. člena Uredbe 2017/1129/EU.
(2) Za opravljanje nadzora in odločanje agencije v
posamičnih zadevah se uporabljajo določbe zakona, ki ureja trg finančnih
instrumentov.
KONČNA DOLOČBA
4. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.
Št. 00712-18/2019
Ljubljana, dne 18. julija 2019
EVA 2019-1611-0090
Vlada Republike Slovenije
Marjan Šarec
predsednik