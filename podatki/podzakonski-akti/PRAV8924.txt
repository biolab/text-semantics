1. člen
Ta pravilnik določa geografsko območje ter način predelave in
priprave za trg za Kraško panceto z zaščiteno geografsko označbo (v nadaljnjem
besedilu: Kraška panceta).
2. člen
(1) Ime Kraška panceta ima lahko samo panceta predelana in
pripravljena za trg na geografskem območju in na način, ki sta določena v
specifikaciji za Kraško panceto, ki jo potrdi Ministrstvo za kmetijstvo,
gozdarstvo in prehrano v skladu s predpisom, ki ureja postopke zaščite
kmetijskih pridelkov oziroma živil.
(2) Specifikacija za Kraško panceto iz prejšnjega odstavka je
dosegljiva na Ministrstvu za kmetijstvo, gozdarstvo in prehrano, Dunajska cesta
58, Ljubljana, ali na spletnih straneh ministrstva www.mkgp.gov.si pod povezavo
Zaščita kmetijskih pridelkov oziroma živil.
3. člen
Kraška panceta mora biti označena v skladu s predpisom, ki
ureja splošno označevanje predpakiranih živil, in s tem pravilnikom.
4. člen
Ime Kraška panceta lahko uporablja proizvajalec pancete, ki
zanjo pridobi certifikat v skladu s predpisom, ki ureja postopke zaščite
kmetijskih pridelkov oziroma živil.
5. člen
Zaščitni znak za Kraško panceto lahko pridobi proizvajalec te
pancete v skladu s predpisom, ki ureja zaščitni znak za označevanje kmetijskih
pridelkov oziroma živil.
6. člen
Vsi proizvajalci Kraške pancete, ki pridobijo certifikat iz
4. člena tega pravilnika in proizvajajo Kraško panceto, morajo enkrat letno,
najpozneje do konca februarja, na Ministrstvo za kmetijstvo, gozdarstvo in
prehrano pisno sporočiti količino Kraške pancete, ki so jo v preteklem letu
proizvedli.
7. člen
Proizvajalci Kraške pancete, ki so do uveljavitve tega
pravilnika za svoje proizvode uporabljali ime Kraška panceta, morajo pridobiti
certifikat iz 4. člena tega pravilnika najpozneje v roku enega leta od dneva
uveljavitve tega pravilnika. Če certifikata v predpisanem roku ne pridobijo,
imena Kraška panceta na svojih proizvodih ne smejo več uporabljati.
8. člen
Ta pravilnik začne veljati osmi dan po objavi v Uradnem listu
Republike Slovenije.
Št. 33203-35/2006/22
Ljubljana, dne 3. marca 2008
EVA 2008-2311-0080
Iztok Jarc l.r. 
Minister 
za kmetijstvo, gozdarstvo in prehrano