1. člen
Ta uredba v skladu z Direktivo 2003/87/ES
Evropskega parlamenta in Sveta z dne 13. oktobra 2003 o vzpostavitvi
sistema za trgovanje s pravicami do emisije toplogrednih plinov v Skupnosti in
o spremembi Direktive Sveta 96/61/ES (UL L št. 275 z dne 25. 10. 2003,
str. 32), zadnjič spremenjeno z Direktivo 2009/29/ES Evropskega parlamenta in
Sveta z dne 23. aprila 2009 o spremembi Direktive 2003/87/ES z namenom
izboljšanja in razširitve sistema Skupnosti za trgovanje s pravicami do emisije
toplogrednih plinov (UL L št. 140 z dne 5. 6. 2009, str. 63) določa:
-       
toplogredne pline, dejavnosti in vrste naprav, za katere morajo njihovi
upravljavci pridobiti dovoljenje za izpuščanje toplogrednih plinov v skladu z
zakonom, ki ureja varstvo okolja, in
-       
vrste letalskih dejavnosti, za katere morajo operatorji zrakoplovov
izvajati monitoring emisij toplogrednih plinov v skladu z zakonom, ki ureja
varstvo okolja.
2. člen
Pojma, uporabljena v tej uredbi, imata
naslednji pomen:
1.     
zgorevanje je oksidacija goriv ne glede na to, kako se toplota,
električna ali mehanska energija, proizvedena s tem postopkom, uporablja, in
vse druge neposredno povezane dejavnosti, vključno s čiščenjem odpadnih plinov;
2.     
toplogredni plini so ogljikov dioksid (CO2), metan (CH4), dušikov oksid
(N2O), fluorirani ogljikovodiki (HFC), perfluorirani ogljikovodiki (PFC) in
žveplov heksafluorid (SF6) ter druge naravne in antropogene plinske sestavine
ozračja, ki absorbirajo in ponovno oddajajo infrardeče sevanje;
3.     
naprava de minimis je naprava (razen naprave za sežiganje nevarnih ali
komunalnih odpadkov) iz sektorjev ali delov sektorjev, ki so izpostavljeni
visokemu tveganju premestitve emisij CO(2), v skladu s Sklepom Komisije z dne
11. novembra 2011 o spremembi sklepov 2010/2/EU in 2011/278/EU v zvezi s
sektorji in deli sektorjev, ki veljajo za izpostavljene visokemu tveganju
premestitve emisij CO(2) (UL L št. 299 z dne 17. 11. 2011, str. 9), v kateri
poteka dejavnost izgorevanja goriv in ki je sestavljena iz tehničnih enot,
katerih nazivna vhodna toplotna moč ne dosega vrednosti iz 3. točke priloge 1,
ki je sestavni del te uredbe, njena skupna nazivna vhodna toplotna moč pa
presega 10 MW in v njej je bilo v letu 2010 porabljeno vsaj 0,9 milijona m3
zemeljskega plina ali vsaj 800 ton naftnih derivatov.
3. člen
Dejavnosti, toplogredni plini in vrste
naprav, za katere morajo njihovi upravljavci pridobiti dovoljenje za izpuščanje
toplogrednih plinov v skladu z zakonom, ki ureja varstvo okolja, so določene v
Prilogi 1 te uredbe.
4. člen
(1) Ne glede na določbo prejšnjega
člena lahko pridobi dovoljenje za izpuščanje toplogrednih plinov in se vključi
v sistem trgovanja s pravicami do emisije toplogrednih plinov tudi upravljavec
naprave, v kateri poteka zgorevanje goriva, če ima naprava skupno nazivno
vhodno toplotno moč od 15 MW do 20 MW, pri čemer se za ugotavljanje praga
zmogljivosti naprave uporabljajo 1. do 5. točka Priloge 1 te uredbe.
(2) Ministrstvo, pristojno za varstvo
okolja (v nadaljnjem besedilu: ministrstvo), zaprosi Evropsko komisijo za
vključitev v sistem trgovanja s pravicami do emisije toplogrednih plinov za
naprave iz prejšnjega odstavka.
(3) Če Evropska komisija odobri
vključitev naprav iz prejšnjega odstavka v sistem trgovanja s pravicami do
emisije toplogrednih plinov, ministrstvo z objavo v svetovnem spletu pozove
upravljavce naprav iz prvega odstavka tega člena, da v 30 dneh od objave
predložijo vlogo za pridobitev dovoljenja za izpuščanje toplogrednih plinov.
5. člen
(1) Upravljavec naprave, ki ima
dovoljenje za izpuščanje toplogrednih plinov, lahko predlaga ministrstvu, da se
njegova naprava izključi iz sistema trgovanja s pravicami do emisije
toplogrednih plinov, če:
1.     
so emisije v poročilu o emisijah toplogrednih plinov iz te naprave za
vsako od treh predhodnih let manjše od 25 000 ton ekvivalenta ogljikovega
dioksida,
2.     
ima naprava med izvajanjem dejavnosti izgorevanja nazivno vhodno
toplotno moč pod 35 MW, brez emisij iz biomase, in
3.     
bo izvajal ukrepe, ki bodo dosegli enakovreden prispevek k zmanjšanju
emisij toplogrednih plinov, določen v predpisu, ki ureja okoljsko dajatev za
onesnaževanje zraka z emisijo ogljikovega dioksida.
(2) Poleg upravljavcev naprav iz
prejšnjega odstavka lahko izključitev iz sistema trgovanja s pravicami do
emisije toplogrednih plinov predlagajo tudi bolnišnice, če izvajajo ukrepe iz
3. točke prejšnjega odstavka.
(3) Ministrstvo obvesti Evropsko
komisijo o predlogu za izključitev naprav iz prvega in drugega odstavka tega
člena najpozneje do 30. septembra 2011.
(4) Obvestilo iz prejšnjega odstavka
vsebuje seznam naprav iz prvega in drugega odstavka tega člena in opredelitev
sprejetih enakovrednih ukrepov iz 3. točke prvega odstavka tega člena.
(5) Ministrstvo obvestilo iz
prejšnjega odstavka preden obvesti Evropsko komisijo objavi na svoji spletni
strani in javnosti omogoči, da v roku 30 dni od objave poda pripombe.
(6) Če Evropska komisija po devetih
mesecih od dneva objave iz prejšnjega odstavka ne poda ugovora, se šteje, da je
izključitev iz sistema trgovanja s pravicami do emisije toplogrednih plinov
odobrila.
(7) Upravljavec naprave, ki mu je Evropska
komisija odobrila izključitev iz sistema trgovanja s pravicami do emisije
toplogrednih plinov, mora izvajati monitoring teh emisij v skladu s Prilogo 3,
ki je sestavni del te uredbe.
(8) Upravljavec naprave iz prejšnjega
odstavka mora ministrstvu predložiti načrt monitoringa emisij toplogrednih
plinov. Vloga za ta načrt vsebuje podatke iz Priloge 4, ki je sestavni del te
uredbe.
(9) Ministrstvo izda odločbo, s katero
odobri načrt iz prejšnjega odstavka.
(10) Upravljavec naprave iz sedmega
odstavka tega člena mora na podlagi odobrenega načrta iz osmega odstavka tega
člena zagotavljati izvajanje monitoringa emisij toplogrednih plinov, ki jih je
izpustila v zrak njegova naprava v posameznem koledarskem letu, in pripraviti
poročilo o emisijah toplogrednih plinov v skladu s Prilogo 5, ki je sestavni
del te uredbe.
(11) Upravljavec naprave iz sedmega
odstavka tega člena mora ministrstvu poslati poročilo o emisijah toplogrednih
plinov najpozneje do 31. marca tekočega leta za preteklo leto. Ministrstvo
zagotovi, da je to poročilo dostopno javnosti v skladu z zakonom, ki ureja
varstvo okolja.
(12) Upravljavec naprave iz sedmega
odstavka tega člena mora hraniti podatke, navedene v Prilogi 6, ki je sestavni
del te uredbe, najmanj deset let po predložitvi poročila iz desetega odstavka
tega člena.
5.a člen
(1) Upravljavec naprave iz 1. člena te
uredbe lahko od ministrstva pridobi odločbo, če: 
-       
v napravi opravlja dejavnost, pri kateri se uporabljajo goriva iz te
uredbe, 
-       
vodi poslovne knjige po sistemu dvostavnega knjigovodstva, 
-       
redno izpolnjuje davčne in carinske obveznosti, 
-       
zoper njega ni začet postopek stečaja ali likvidacije, 
-       
je sposoben zagotavljati monitoring emisij toplogrednih plinov skladno z
določbami predpisa, ki ureja toplogredne pline, dejavnosti in naprave, za
katere je treba izvajati tak monitoring, 
-       
knjigovodsko spremljanje goriva zagotavlja natančen vpogled v podatke o
nakupu goriva, porabi goriva v napravi in zunaj nje ter stanju zalog goriva. 
(2) Vloga za pridobitev odločbe iz prvega
odstavka vsebuje zlasti podatke: 
1.     
firma, sedež in davčna številka upravljavca ter lokacija naprave, 
2.     
navedba sektorja ali dela sektorja dejavnosti upravljavca, 
3.     
nazivna vhodna toplotna moč oziroma zmogljivost naprave, 
4.     
poraba goriva v letu 2010, 
5.     
opis dejavnosti in emisij toplogrednih plinov iz naprave, 
6.     
predlog načrta monitoringa skladno s Prilogo 4 te uredbe. 
(3) Ministrstvo lahko od upravljavca
naprave iz 1. člena te uredbe zahteva še druge podatke, ki so pomembni za
izdajo odločbe.
5.b člen
Odločba iz prejšnjega člena vsebuje zlasti
podatke: 
1.     
firma, sedež in davčna številka upravljavca ter lokacija naprave, 
2.     
opis dejavnosti in emisij toplogrednih plinov iz naprave, 
3.     
zahteve, povezane z izvajanjem monitoringa emisij toplogrednih plinov, 
4.     
zahteve, povezane s poročanjem o emisijah toplogrednih plinov.
5.c člen
(1) Upravljavec naprave iz 1. člena te
uredbe mora izvajati monitoring emisij toplogrednih plinov v skladu s Prilogo 3
te uredbe. 
(2) Upravljavec naprave iz prejšnjega
odstavka mora na podlagi odobrenega načrta iz osmega odstavka 5. člena te
uredbe zagotavljati izvajanje monitoringa emisij toplogrednih plinov, ki jih je
njegova naprava v posameznem koledarskem letu izpustila v zrak, in pripraviti
poročilo o emisijah toplogrednih plinov v skladu s Prilogo 5 te uredbe za
preteklo leto. 
(3) Upravljavec naprave iz prvega odstavka
tega člena mora ministrstvo obvestiti o vsaki nameravani spremembi načrta
monitoringa, kar izkazuje s potrdilom o oddani pošiljki. 
(4) Za spremembo načrta iz prejšnjega
odstavka se šteje sprememba vrste goriva, surovine ali vrste snovi, ki se
uporabljajo v napravi in katerih uporaba povzroča emisije toplogrednih plinov. 
(5) Ministrstvo odobri spremembo načrta, če
je ta pripravljen skladno s Prilogo 3 te uredbe. 
(6) Upravljavec naprave iz prvega odstavka
tega člena mora poslati ministrstvu poročilo o emisijah toplogrednih plinov
najpozneje do 31. marca tekočega leta za preteklo leto. Ministrstvo zagotovi,
da je to poročilo dostopno javnosti v skladu z zakonom, ki ureja varstvo
okolja. 
(7) Upravljavec naprave iz prvega odstavka
tega člena mora hraniti podatke, navedene v Prilogi 6 te uredbe, najmanj deset
let po predložitvi poročila iz prejšnjega odstavka.
6. člen
Letalska dejavnost, za katero mora operator
zrakoplova izvajati monitoring emisij toplogrednih plinov v skladu z zakonom,
ki ureja varstvo okolja, je določena v Prilogi 2, ki je sestavni del te uredbe.
6.a člen
Nadzor nad izvajanjem določb 3. in 6. člena
te uredbe opravlja inšpekcija, pristojna za varstvo okolja.
6.b člen
(1) Z globo od 4.000 eurov do 40.000 eurov
se kaznuje gospodarska družba ali samostojni podjetnik posameznik, če kot: 
-       
upravljavec ne izvaja monitoringa emisij toplogrednih plinov v skladu z
prvim odstavkom 5.c člena te uredbe, 
-       
upravljavec ne obvesti ministrstva o vsaki nameravani spremembi načrta
monitoringa iz tretjega odstavka 5.c člena te uredbe, 
-       
upravljavec do roka iz šestega odstavka 5.c člena te uredbe ne pošlje
ministrstvu poročila o emisijah toplogrednih plinov za preteklo leto in 
-       
upravljavec v roku iz sedmega odstavka 5.c člena te uredbe ne hrani
podatkov, navedenih v Prilogi 6 te uredbe. 
(2) Z globo od 1.200 eurov do 4.100 eurov
se za prekrške iz prejšnjega odstavka kaznuje tudi odgovorna oseba pravne osebe
oziroma odgovorna oseba samostojnega podjetnika posameznika.
7. člen
(1) Za odobritev iz tretjega odstavka
4. člena te uredbe se šteje Odločba Komisije z dne 8. aprila 2005 o
enostranski vključitvi dodatnih dejavnosti iz Slovenije v sistem trgovanja s
pravicami do emisije skladno s 24. členom Direktive 2003/87/ES Evropskega
parlamenta in Sveta.
(2) Ministrstvo na podlagi odločbe iz
prejšnjega odstavka najpozneje v devetih mesecih od uveljavitve te uredbe pisno
pozove upravljavca naprave, ki ima dovoljenje za izpuščanje toplogrednih
plinov, izdano na podlagi Uredbe o toplogrednih plinih, dejavnostih in
napravah, za katere je treba pridobiti dovoljenje za izpuščanje toplogrednih
plinov oziroma izvajati monitoring emisij toplogrednih plinov (Uradni list RS,
št. 30/10), in z rokom veljavnosti do 31. decembra 2012, da v 30 dneh od
poziva vloži vlogo za podaljšanje dovoljenja v skladu z zakonom, ki ureja
varstvo okolja.

Priloga
1: Dejavnosti, toplogredni plini in naprave, za katere je treba pridobiti
dovoljenje za izpuščanje toplogrednih plinov
Priloga
2: Letalska dejavnost, za katero mora operator zrakoplova izvajati monitoring
emisij toplogrednih plinov
Priloga
3: Monitoring in poročanje o emisijah toplogrednih plinov
Priloga
4: Vloga za načrt monitoringa emisij toplogrednih plinov
Priloga
5: Vsebina letnega poročila o emisijah toplogrednih plinov
Priloga
6: Podatki, ki jih mora upravljavec naprav shraniti za vsako leto poročanja

Uredba o toplogrednih plinih, dejavnostih in
napravah, za katere je treba pridobiti dovoljenje za izpuščanje toplogrednih
plinov oziroma izvajati monitoring emisij toplogrednih plinov (Uradni list RS,
št. 55/11)
vsebuje naslednji končni določbi:
»8. člen
Z dnem uveljavitve te uredbe preneha
veljati Uredba o toplogrednih plinih, dejavnostih in napravah, za katere je
treba pridobiti dovoljenje za izpuščanje toplogrednih plinov oziroma izvajati
monitoring emisij toplogrednih plinov (Uradni list RS, št. 30/10).
9. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
toplogrednih plinih, dejavnostih in napravah, za katere je treba pridobiti
dovoljenje za izpuščanje toplogrednih plinov oziroma izvajati monitoring emisij
toplogrednih plinov (Uradni list RS, št. 1/13) vsebuje naslednjo prehodno in končno
določbo:
»7. člen
Upravljavec naprave iz tretje točke
dopolnjenega 2. člena uredbe mora vlogo iz drugega odstavka 5.a člena
predložiti ministrstvu najpozneje do 31. januarja 2013.
8. člen
Ta uredba začne veljati naslednji dan po
objavi v Uradnem listu Republike Slovenije.«.