1. člen
(vsebina)
(1) Ta uredba v skladu z Direktivo (EU) 2016/2284
Evropskega parlamenta in Sveta z dne 14. decembra 2016 o zmanjšanju
nacionalnih emisij za nekatera onesnaževala zraka, spremembi Direktive
2003/35/ES in razveljavitvi Direktive 2001/81/ES (UL L št. 344 z dne
17. 12. 2016, str. 1) določa:
-       
obveznosti zmanjšanja antropogenih emisij žveplovega dioksida, dušikovih
oksidov, nemetanskih hlapnih organskih spojin, amonijaka in drobnih delcev v
zraku,
-       
obveznost sprejetja in izvajanja operativnega programa za nadzor nad
onesnaževanjem zraka (v nadaljnjem besedilu: operativni program),
-       
monitoring emisij in vplivov onesnaževal iz prve alineje tega odstavka
in drugih onesnaževal iz priloge 1, ki je sestavni del te uredbe,
-       
poročanje o emisijah in vplivih onesnaževal iz prejšnje alineje.
(2) Ta uredba se uporablja za emisije onesnaževal iz
priloge 1 te uredbe iz vseh virov na ozemlju Republike Slovenije, izključnih
ekonomskih conah in conah nadzora nad onesnaževanjem.
2. člen
(namen)
Namen te uredbe je doseganje ravni kakovosti zunanjega zraka
(v nadaljnjem besedilu: zrak), ki nimajo večjih negativnih vplivov na zdravje
ljudi in okolje ter resno ne ogrožajo zdravja ljudi in okolja.
3. člen
(izrazi)
Izrazi, uporabljeni v tej uredbi, imajo naslednji pomen:
1.     
antropogene emisije so emisije onesnaževal v zrak in so povezane s
človekovimi dejavnostmi;
2.     
emisija je izpust snovi iz točkovnega ali razpršenega vira v zrak;
3.     
ciklus vzletanja in pristajanja je ciklus, ki vključuje vožnjo po tleh
pri priletu in vzletu, vzlet, vzpon, prilet, pristajanje in vse druge vrste
obratovanja zračnega plovila do višine 914,39 metra;
4.     
cilji glede kakovosti zraka so obveznosti glede mejnih vrednosti,
ciljnih vrednosti in stopnje izpostavljenosti za kakovost zraka iz predpisov,
ki urejajo kakovost zraka;
5.     
cona nadzora nad onesnaževanjem je morsko območje, ki ne presega 370,40
kilometra od temeljnih črt, od katerih se meri širina teritorialnega morja, in
se lahko določi za preprečevanje, zmanjšanje ali nadziranje onesnaževanja z
ladij v skladu z veljavnimi mednarodnimi predpisi in standardi;
6.     
črni ogljik (BC) so delci, ki vsebujejo ogljik in absorbirajo svetlobo;
7.     
drobni delci (PM2,5) so delci z aerodinamičnim premerom 2,5
mikrometra ali manj;
8.     
dušikovi oksidi (NOX) so dušikov oksid in dušikov dioksid, izraženi kot
dušikov dioksid;
9.     
mednarodni pomorski promet so prevozi po morju in obalnih vodah z
vodnimi plovili vseh zastav, razen ribiških plovil, ki odplujejo z ozemlja ene
države in priplujejo na ozemlje druge države;
10.  
nacionalna obveznost zmanjšanja emisij je obveznost države glede
zmanjšanja emisij snovi in določa zmanjšanje emisij, ki mora biti najmanj
doseženo v ciljnem koledarskem letu, izraženo kot odstotek skupnih emisij,
izpuščenih v izhodiščnem letu 2005;
11.  
nemetanske hlapne organske spojine (NMVOC) so vse organske spojine razen
metana, ki lahko pri reakciji z dušikovimi oksidi in ob sončni svetlobi
proizvedejo fotokemične oksidante;
12.  
predhodniki ozona so dušikovi oksidi, nemetanske hlapne organske
spojine, metan in ogljikov monoksid;
13.  
zakonodaja Evropske unije za nadzor nad onesnaževanjem zraka pri virih
je zakonodaja Evropske unije, katere cilj je zmanjšati emisije onesnaževal
zraka iz te uredbe, in sicer s sprejetjem ukrepov za ublažitev pri viru;
14.  
žveplov dioksid (SO2) so vse žveplove spojine, izražene kot
žveplov dioksid, vključno z žveplovim trioksidom (SO3), žveplovo
kislino (H2SO4) in reduciranimi žveplovimi spojinami, kot
so vodikov sulfid (H2S), merkaptani in dimetil sulfidi.
4. člen
(nacionalne obveznosti zmanjšanja emisij)
(1) Celotne letne antropogene emisije žveplovega
dioksida, dušikovih oksidov, nemetanskih hlapnih organskih snovi, amonijaka in
drobnih delcev se morajo zmanjšati v skladu z nacionalnimi obveznostmi
zmanjšanja emisij, ki se uporabljajo od leta 2020 do leta 2029 in od leta 2030
naprej, kot je določeno v prilogi 2, ki je sestavni del te uredbe.
(2) Ne glede na prejšnji odstavek se omejitev
antropogenih emisij žveplovega dioksida, dušikovih oksidov, nemetanskih hlapnih
organskih spojin, amonijaka in drobnih delcev določi tudi za leto 2025.
(3) Okvirne ravni emisij iz prejšnjega odstavka se
določijo glede na linearno krivuljo zmanjševanja, določeno v zvezi z ravnmi
emisij, ki so določene v obveznostih zmanjšanja emisij za leto 2020, in ravnmi
emisij, ki so določene v obveznostih zmanjšanja emisij za leto 2030.
(4) Ne glede na prejšnji odstavek se lahko okvirne ravni
emisij zmanjšujejo po nelinearni krivulji zmanjševanja, če je to ekonomsko ali
tehnično bolj učinkovito, in pod pogojem, da se bo zmanjševanje po letu 2025
postopoma približevalo linearni krivulji zmanjševanja in da to ne bo vplivalo
na obveznosti zmanjšanja emisij za leto 2030.
(5) Med emisije iz prvega do četrtega odstavka tega
člena se ne štejejo:
-       
emisije zrakoplovov zunaj ciklusa vzletanja in pristajanja;
-       
emisije v mednarodnem pomorskem prometu;
-       
emisije dušikovih oksidov in nemetanskih hlapnih organskih spojin iz
dejavnosti, ki spadajo v Nomenklaturo za poročanje iz leta 2014 (v nadaljnjem
besedilu: NFR), kot je določeno v Konvenciji o onesnaževanju zraka na velike
razdalje preko meja (Uradni list SFRJ – Mednarodne pogodbe, št. 11/86; v
nadaljnjem besedilu: Konvencija LRTAP) za kategoriji 3B (ravnanje z gnojem) in
3D (kmetijska zemljišča).
5. člen
(prilagoditev letnih nacionalnih evidenc emisij)
(1) Ministrstvo, pristojno za okolje (v nadaljnjem
besedilu: ministrstvo), lahko prilagodi letne nacionalne evidence emisij za
žveplov dioksid, dušikove okside, nemetanske hlapne organske spojine, amonijak
in drobne delce v skladu s 4. delom priloge 3, ki je sestavni del te uredbe,
kadar zaradi uporabe izboljšanih metod evidentiranja emisij, posodobljenih v
skladu z znanstvenim napredkom, ne bi bile izpolnjenje nacionalne obveznosti
zmanjšanja emisij.
(2) Pri ugotavljanju izpolnjevanja pogojev za
prilagoditev letnih nacionalnih evidenc emisij iz prejšnjega odstavka se šteje,
da so bile obveznosti zmanjšanja emisij za leta od 2020 do 2029 določene
4. maja 2012.
(3) Če se faktorji emisij ali metodologije, uporabljene
za določanje emisij iz specifičnih vrst virov, bistveno razlikujejo od
pričakovanih kot rezultat izvajanja predpisov ali standardov iz zakonodaje
Evropske unije za nadzor nad onesnaževanjem zraka pri virih v skladu s točkama
1.d) ii) in iii) 4. dela priloge 3 te uredbe, je od leta 2025 dalje v primeru
uveljavljanja prilagoditve iz tega člena treba:
-       
dokazati, da bistveno drugačni faktorji emisij niso posledica izvajanja
ali uveljavljanja zakonodaje Evropske unije za nadzor nad onesnaževanjem zraka
pri virih na nacionalni ravni, kar ministrstvo ugotavlja na podlagi
inšpekcijskih pregledov in spremljanja učinkovitosti prenosa in izvajanja te
zakonodaje,
-       
obvestiti Evropsko komisijo o znatni razliki med faktorji emisij.
(4) Če v danem letu zaradi izjemno mrzle zime ali
izjemno suhega poletja, ki ju na podlagi meteoroloških podatkov ugotovi
Agencija Republike Slovenije za okolje, nacionalne obveznosti zmanjšanja emisij
iz prejšnjega člena ne morejo biti izpolnjene, se lahko te obveznosti izpolnijo
z enakomerno porazdelitvijo nacionalnih letnih emisij za zadevno, predhodno in
naslednje leto, če to povprečje ne presega ravni nacionalne letne emisije,
določene z nacionalno obveznostjo zmanjšanja emisij.
(5) Če so ena ali več obveznosti zmanjšanja nacionalnih
emisij iz priloge 2 te uredbe določene na ravni, ki je strožja od stroškovno
učinkovitega zmanjšanja emisij iz Sporočila Komisije Svetu in Evropskemu
parlamentu št. 16 z dne 21. septembra 2005 z naslovom »Tematska strategija
o onesnaževanju zraka« (2005 COM 446) in v danem letu tudi po izvedbi vseh
stroškovno učinkovitih ukrepov zadevne obveznosti zmanjšanja emisij ne morejo
biti izpolnjene, se šteje, da je zadevna obveznost zmanjšanja emisij izpolnjena
za največ pet let, če se za vsako od teh let to neizpolnjevanje nadoknadi z
enakovrednim zmanjšanjem emisij drugega onesnaževala iz priloge 2 te uredbe.
(6) Ne glede na določbe prejšnjega člena se šteje, da so
obveznosti izpolnjene za največ tri leta, kadar je neizpolnjevanje obveznosti
glede zmanjšanja emisij za ustrezna onesnaževala posledica nenadne in izjemne
prekinitve ali izgube zmogljivosti v sistemu oskrbe ali proizvodnje energije
oziroma toplote, ki jih ni bilo mogoče razumno predvideti, in če je mogoče dokazati,
da:
-       
si je Republika Slovenija na vse razumne načine, tudi z izvajanjem novih
ukrepov in politik, prizadevala izpolniti obveznosti in si bo še naprej
prizadevala, da bo obdobje, ko obveznosti ne bodo izpolnjene, čim krajše, in
-       
bi izvajanje drugih ukrepov in politik poleg tistih iz prejšnje alineje
povzročilo nesorazmerne stroške bistveno ogrozilo energetsko varnost države ali
pomenilo znatno tveganje energetske revščine za velik del prebivalstva.
(7) O uveljavljanju prilagoditev iz tega člena
ministrstvo obvesti Evropsko komisijo do 15. februarja zadevnega leta
poročanja. Obvestilo vsebuje informacije o onesnaževalih in zadevnih sektorjih
ter, kadar so na voljo, obsegu vplivov na nacionalne evidence emisij.
6. člen
(operativni program)
(1) Vlada Republike Slovenije sprejme operativni program
za doseganje omejitve letnih antropogenih emisij iz 4. člena te uredbe in
ciljev iz 2. člena te uredbe v skladu s 1. delom priloge 4, ki je sestavni
del te uredbe.
(2) Pri sprejemanju operativnega programa je treba:
-       
oceniti, v kolikšnem obsegu lahko nacionalni viri emisij vplivajo na
kakovost zraka na ozemlju Republike Slovenije in ozemljih sosednjih držav
članic Evropske unije z uporabo, kadar je to ustrezno, podatkov in metodologij
iz Sklepa Sveta z dne 12. junija 1986 o sklenitvi Protokola h Konvenciji o
onesnaževanju zraka na velike razdalje preko meja iz leta 1979 o dolgoročnem
financiranju Programa sodelovanja za spremljanje in oceno onesnaževanja zraka
na velike razdalje v Evropi (EMEP) (UL L št. 181 z dne 4. 7. 1986, str.
1);
-       
upoštevati potrebo po zmanjšanju emisij onesnaževal zraka z namenom, da
se dosežejo cilji glede kakovosti zraka na ozemlju Republike Slovenije v skladu
s predpisi, ki urejajo kakovost zunanjega zraka, in kadar je primerno, v
sosednjih državah članicah Evropske unije;
-       
pri sprejemanju ukrepov za izpolnitev nacionalnih obveznosti zmanjšanja
emisij drobnih delcev dati prednost ukrepom za zmanjšanje emisij črnega
ogljika;
-       
zagotoviti skladnost z drugimi ustreznimi načrti in programi, sprejetimi
na podlagi nacionalne zakonodaje ali zakonodaje Evropske unije zlasti na
področju varstva zraka, voda, narave, podnebnih sprememb, kmetijstva, prometa
in industrije.
(3) Operativni program vsebuje obvezne ukrepe za
zmanjšanje emisij iz 2. dela priloge 4 te uredbe, lahko pa vsebuje tudi
neobvezne ukrepe za zmanjšanje emisij iz 2. dela priloge 4 te uredbe, ali
ukrepe, ki imajo enakovreden blažilni učinek.
(4) Operativni program vsebuje tudi ukrepe za omejitev
antropogenih emisij za leto 2025 v skladu z določbo drugega odstavka 4. člena
te uredbe.
(5) V operativnem programu se določi tudi nelinearna
krivulja zmanjševanja emisij iz četrtega odstavka 4. člena te uredbe in
obrazložijo razlogi za njeno uporabo.
(6) Operativni program se sprejme za obdobje štirih let.
Cilji in ukrepi iz operativnega programa se upoštevajo in dopolnijo pri
operativnem programu za naslednje štiriletno obdobje.
(7) Ne glede na prejšnji odstavek se politike in ukrepi
za zmanjševanje emisij iz operativnega programa posodobijo v 18 mesecih od
predložitve nacionalne evidence emisij ali nacionalnih projekcij emisij, če v
skladu s predloženimi podatki obveznosti iz 4. člena te uredbe niso izpolnjene
ali če obstaja tveganje, da ne bodo izpolnjene.
7. člen
(nacionalne evidence in projekcije emisij ter informativna
poročila o evidencah)
(1) Ministrstvo pripravi in letno posodablja nacionalne
evidence emisij za onesnaževala iz preglednice A priloge 1 te uredbe.
(2) Ministrstvo lahko pripravi in letno posodablja
nacionalne evidence emisij za onesnaževala iz preglednice B priloge 1 te
uredbe.
(3) Ministrstvo pripravi in vsaka štiri leta posodablja
prostorsko razčlenjene nacionalne evidence emisij in evidence velikih točkovnih
virov, vsaki dve leti pa nacionalne projekcije emisij za onesnaževala iz
preglednice C priloge 1 te uredbe.
(4) Ministrstvo pripravi informativno poročilo o
evidencah, ki je priloženo nacionalnim evidencam in projekcijam emisij iz
prvega do tretjega odstavka tega člena v skladu z zahtevami iz preglednice D
priloge 1 te uredbe.
(5) Če se uveljavljajo prilagoditve iz 5. člena te
uredbe, se v informativno poročilo o evidencah emisij za zadevno leto vključijo
informacije, ki dokazujejo izpolnjevanje pogojev iz prvega odstavka 5. člena te
uredbe in 4. dela priloge 3 te uredbe ali tretjega do sedmega odstavka 5. člena
te uredbe.
(6) Ministrstvo pripravi in posodablja nacionalne
evidence emisij (po potrebi tudi prilagojene nacionalne evidence emisij),
nacionalne projekcije emisij, prostorsko razčlenjene nacionalne evidence
emisij, evidence velikih točkovnih virov in spremljajoča informativna poročila
o evidencah v skladu s prilogo 3 te uredbe.
8. člen
(monitoring vplivov onesnaženosti zraka)
(1) Ministrstvo zagotovi monitoring negativnih vplivov
onesnaženosti zraka na ekosisteme na podlagi mreže mest monitoringa, ki je
reprezentativna za sladkovodne ter naravne in polnaravne habitate kakor tudi
gozdne ekosistemske tipe, in sicer v skladu z načeli stroškovne učinkovitosti
in na podlagi upoštevanja tveganja.
(2) Ministrstvo usklajuje izvajanje monitoringa iz
prejšnjega odstavka z drugimi programi monitoringa, ki se izvajajo na podlagi
predpisov, ki urejajo monitoring kakovosti zunanjega zraka, predpisov, ki
urejajo monitoring kakovosti voda, in predpisov, ki urejajo monitoring
ohranjanja naravnih habitatov ter prosto živečih živalskih in rastlinskih vrst,
lahko tudi Konvencijo LRTAP, ter po potrebi uporabi podatke, zbrane v okviru
navedenih programov.
(3) Ministrstvo lahko uporabi izbirne kazalnike
monitoringa iz priloge 5, ki je sestavni del te uredbe.
(4) Pri zbiranju podatkov iz priloge 5 te uredbe in pri
poročanju o njih se lahko uporabijo metodologije, določene v Konvenciji LRTAP
in v njenih priročnikih za mednarodne programe sodelovanja.
9. člen
(poročanje Evropski komisiji)
(1) Operativni program iz 6. člena te uredbe ministrstvo
predloži Evropski komisiji v dveh mesecih od njegovega sprejetja.
(2) Ministrstvo predloži Evropski komisiji in Evropski
agenciji za okolje nacionalne evidence in projekcije emisij, prostorsko razčlenjene
nacionalne evidence emisij, evidence velikih točkovnih virov in informativna
poročila o evidencah iz prvega do četrtega odstavka 7. člena te uredbe, lahko
tudi iz petega odstavka 7. člena te uredbe, v rokih za poročanje iz priloge 1
te uredbe.
(3) Poročanje iz prejšnjega odstavka se izvede usklajeno
s poročanjem sekretariatu Konvencije LRTAP.
(4) Ministrstvo sporoči vsake štiri leta Evropski
komisiji in Evropski agenciji za okolje naslednje informacije o:
-       
lokacijah mesta monitoringa in s tem povezane kazalnike, uporabljene za
monitoring vplivov onesnaženosti,
-       
podatkih monitoringa iz tega člena.
(5) Če emisij za leto 2025 ni mogoče omejiti v skladu z
linearno krivuljo zmanjševanja iz četrtega odstavka 4. člena te uredbe,
ministrstvo predloži Evropski komisiji poleg evidenc in informativnih poročil
iz tretjega odstavka tega člena tudi pojasnila o razlogih za ta odklon in
ukrepe, s katerimi se bodo nacionalne emisije spet približale omejevanju emisij
v skladu z linearno krivuljo zmanjševanja.
10. člen
(dostop do informacij)
Ministrstvo na svoji spletni strani javnost obvešča o:
-       
operativnem programu in vseh njegovih spremembah in dopolnitvah,
-       
nacionalnih evidencah emisij (po potrebi tudi o prilagojenih nacionalnih
evidencah emisij), nacionalnih projekcijah emisij, informativnih poročilih o
evidencah ter dodatnih poročilih in informacijah iz prejšnjega člena.
PREHODNI IN KONČNI DOLOČBI
11. člen
(prvo poročanje Evropski komisiji)
(1) Vlada Republike Slovenije prvič sprejme operativni
program iz 6. člena te uredbe do 1. aprila 2019.
(2) Ministrstvo prvič sporoči Evropski komisiji in
Evropski agenciji za okolje podatke iz prve alineje četrtega odstavka 9. člena
te uredbe do 16. julija 2018, podatke iz druge alineje četrtega odstavka
9. člena te uredbe pa do 1. julija 2019.
12. člen
(prenehanje veljavnosti)
Z dnem uveljavitve te uredbe preneha veljati Uredba o
nacionalnih zgornjih mejah emisij onesnaževal zunanjega zraka (Uradni list RS,
št. 24/05, 92/07, 10/14 in 47/17), določbe 1. in 4. člena ter priloga 1 pa se
uporabljajo do 31. decembra 2019.
13. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.
Št. 00719-43/2018
Ljubljana, dne 11. julija 2018
EVA 2018-2550-0003
Vlada Republike Slovenije
dr. Miroslav Cerar l.r.
Predsednik

Priloga 1:
Spremljanje in sporočanje emisij onesnaževal zraka
Priloga 2:
Nacionalne obveznosti zmanjšanja emisij
Priloga 3:
Metodologije za pripravo in posodabljanje nacionalnih evidenc in projekcij
emisij, informativnih poročil o evidencah ter prilagojenih nacionalnih evidenc
emisij
Priloga 4: Vsebina
operativnega programa
Priloga 5: Neobvezni
kazalniki za spremljanje vplivov onesnaženosti zraka