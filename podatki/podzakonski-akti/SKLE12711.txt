1. SPLOŠNE DOLOČBE
1. člen
(vsebina sklepa)
(1) Ta sklep ureja:
(a)   
podrobnejšo vsebino meril za presojo primernosti bodočega
kvalificiranega imetnika borznoposredniške družbe (v nadaljnjem besedilu:
bodoči kvalificirani imetnik),
(b)   
podrobnejšo vsebino dokumentacije in informacij, ki jih je treba
priložiti zahtevi za izdajo dovoljenja za pridobitev kvalificiranega deleža,
(c)   
podrobnejšo vsebino in način pošiljanja obvestil kvalificiranega
imetnika Agenciji za trg vrednostnih papirjev (v nadaljnjem besedilu:
Agencija).
(2) Kadar se ta sklep sklicuje na določbe drugih predpisov,
se te določbe uporabljajo v njihovem vsakokrat veljavnem besedilu.
2. člen
(opredelitve pojmov)
(1) Pojmi, uporabljeni v tem sklepu, imajo enak pomen kot v
Zakonu o trgu finančnih instrumentov (Uradni list RS, št. 77/18, 17/19 – popr.,
66/19 in 123/21; v nadaljnjem besedilu: ZTFI-1), Zakonu o bonitetnem nadzoru
investicijskih podjetij (Uradni list RS, št. 123/21; v nadaljnjem besedilu:
ZBNIP) in Uredbi (EU) 2019/2033 Evropskega parlamenta in Sveta z dne 27.
novembra 2019 o bonitetnih zahtevah za investicijska podjetja ter o spremembi
uredb (EU) št. 1093/2010, (EU) št. 575/2013, (EU) št. 600/2014 in (EU) št.
806/2014 (UL L št. 314 z dne 5. 12. 2019, str. 1), zadnjič popravljene s
Popravkom (UL L št. 405 z dne 2. 12. 2020, str. 79), (v nadaljnjem besedilu:
Uredba (EU) 2019/2033) ter predpisih, izdanih na njuni podlagi.
(2) Pri uporabi tega sklepa se v skladu s Sklepom o uporabi
Skupnih smernic o skrbni oceni pri pridobitvah in povečanjih kvalificiranih
deležev v finančnem sektorju (Uradni list RS, št. 34/17) upoštevajo tudi
določbe Skupnih smernic o skrbni oceni pri pridobitvah in povečanjih
kvalificiranih deležev v finančnem sektorju z dne 20. 12. 2016 (JC/GL/2016/01).
(3) Za namen tega sklepa veljajo naslednje opredelitve
pojmov:
(a)   
primerljiva tretja država je država, ki je v skladu z 2. členom
Izvedbenega sklepa Komisije (EU) 2021/1753 z dne 1. oktobra 2021 o
enakovrednosti nadzorniških in regulativnih zahtev nekaterih tretjih držav in
ozemelj za namene obravnave izpostavljenosti v skladu z Uredbo (EU) št.
575/2013 Evropskega parlamenta in Sveta, uvrščena v seznam iz priloge II k
navedenemu sklepu (UL L št. 349 z dne 4. oktobra 2021);
(b)   
nadrejena družba je družba, kot je opredeljena v drugem odstavku 56.
člena Zakona o gospodarskih družbah (Uradni list RS, št. 65/09 – uradno
prečiščeno besedilo, 33/11, 91/11, 32/12, 57/12, 44/13 – odl. US, 82/13, 55/15,
15/17, 22/19 – ZPosS, 158/20 – ZIntPK-C in 18/21; v nadaljnjem besedilu:
ZGD-1);
(c)   
bodoči skupni kvalificirani imetniki so osebe, ki so se sporazumele, da
bodo delovale usklajeno pri pridobivanju delnic oziroma poslovnih deležev
borznoposredniške družbe ali izvrševanju upravljavskih upravičenj iz teh delnic
oziroma deležev in nameravajo pridobiti delež, na podlagi katerega bi skupno
dosegle ali presegle kvalificirani delež (drugi odstavek 67. člena Zakona o
bančništvu (Uradni list RS, št. 92/21 in 123/21 – ZBNIP; v nadaljnjem besedilu:
ZBan-3) v zvezi s 182. členom ZTFI-1);
(d)   
kvalificirani delničarski sporazum je sporazum iz tretjega odstavka 67.
člena ZBan-3 v zvezi s 182. členom ZTFI-1 in se nanaša na sklenitev takšnega
sporazuma med delničarji borznoposredniške družbe, ki so skupno že imetniki
delnic borznoposredniške družbe, na podlagi katerih dosegajo ali presegajo
kvalificirani delež v borznoposredniški družbi.
2. MERILA ZA PRESOJO PRIMERNOSTI BODOČEGA KVALIFICIRANEGA
IMETNIKA
3. člen
(bodoči kvalificirani imetnik)
Bodoči kvalificirani imetnik je lahko fizična ali pravna
oseba, ki izpolnjuje pogoje, predpisane z zakonom in tem sklepom.
4. člen
(ugled bodočega kvalificiranega imetnika)
(1) Bodoči kvalificirani imetnik mora imeti dobro ime ter
ustrezne sposobnosti za upravljanje borznoposredniške družbe, v kateri bo
pridobil kvalificiran delež in izkušnje z vodenjem poslov, primerljivih tistim,
ki jih opravlja borznoposredniška družba.
(2) Presojo ugleda bodočega kvalificiranega imetnika Agencija
opravi na podlagi ocene njegove integritete in strokovne usposobljenosti za upravljanje
borznoposredniške družbe, v kateri bo pridobil kvalificirani delež, in vodenje
njenih poslov.
(3) Pri presoji integritete bodočega kvalificiranega imetnika
Agencija upošteva dejstva in okoliščine v zvezi z bodočim kvalificiranim
imetnikom in katerim koli od članov njegovega organa vodenja, ki med drugim
vključujejo obstoj:
(a)   
pravnomočnih in nepravnomočnih sodb ali obtožnic ter kazenskih pregonov
v zvezi s kaznivimi dejanji, zlasti:
- 
po zakonih, ki urejajo trg finančnih instrumentov, vrednostne papirje,
bančništvo, zavarovalništvo, plačilne instrumente, delovanje gospodarskih
družb, stečaj in solventnost, varstvo potrošnikov, preprečevanje pranja denarja
in financiranja terorizma ter drugih predpisov, ki so povezani z dejavnostjo
bodočega kvalificiranega imetnika ali dejavnostjo borznoposredniške družbe, v
kateri bo pridobil kvalificiran delež,
- 
v zvezi z nepoštenostjo, goljufijo ali finančnim oziroma gospodarskim
kriminalom, vključno s pranjem denarja, financiranjem terorizma, tržno
manipulacijo, trgovanjem z notranjimi informacijami, oderuštvom, korupcijo ali
davčno utajo;
(b)   
pravnomočnih odločb ter uvedb postopkov v zvezi s storitvijo prekrškov
zaradi kršitve predpisov, ki urejajo področja iz točke (a) tega odstavka,
vključno z vsemi pomembnimi ugotovitvami in izvršilnimi ukrepi na podlagi
nadzora oziroma preiskav v zvezi z navedenim, ki so izrečeni ali so v teku;
(c)   
informacij o zavrnjenih, odvzetih, preklicanih ali razveljavljenih
registracijah, dovoljenjih in članstvih v strokovnih združenjih, o odpoklicih
ali zahtevanih odstopih z direktorske funkcije ter o disciplinskih ukrepih, kar
vključuje tudi vse informacije o upravnih postopkih v zvezi z navedenim;
(d)   
kakršnih koli ugotovitev ali dokazov o poslovanju, ki ni pregledno ali
ni v skladu z načeli in pravili dobre poslovne prakse oziroma poslovne etike.
(4) Pri presoji strokovne usposobljenosti bodočega
kvalificiranega imetnika Agencija upošteva strokovno usposobljenost ter
pretekle izkušnje za upravljanje in vodenje poslov borznoposredniške družbe, še
zlasti pa:
(a)   
njegove izkušnje in rezultate na področju finančnih dejavnosti, ki so
primerljive poslom, ki jih opravlja borznoposredniška družba ali upravljanja
naložb družb s tega področja;
(b)   
strokovno usposobljenost članov organa vodenja ter njihove lastnosti in
izkušnje, potrebne za vodenje oziroma nadzor nad vodenjem poslov
borznoposredniške družbe ali družbe primerljive velikosti in dejavnosti kot
borznoposredniška družba oziroma drugih primerljivih poslov;
(c)   
politike in prakse upravljanja bodočega kvalificiranega imetnika in, če
je to primerno, ostalih družb v skupini.
(5) V primeru, da je bodoči kvalificirani imetnik nadzorovana
finančna družba države članice oziroma nadzorovana finančna družba tretje
države, član njenega upravljalnega organa, ali njen kvalificirani imetnik,
Agencija pridobi mnenje pristojnega organa države članice ali tretje države
glede okoliščin iz drugega do četrtega odstavka tega člena.
5. člen
(ugled oseb, ki bodo zaradi pridobitve kvalificiranega
deleža imele možnost upravljati borznoposredniško družbo ali drugače vplivati
na njeno poslovanje)
(1) Osebe, ki jih namerava bodoči kvalificirani imetnik
imenovati za člane upravljalnega organa borznoposredniške družbe oziroma osebe,
ki bodo zaradi pridobitve kvalificiranega deleža bodočega kvalificiranega
imetnika imele možnost upravljati borznoposredniško družbo ali drugače vplivati
na njeno poslovanje, morajo imeti ustrezen ugled, ki ga Agencija presoja na
podlagi njihove integritete in strokovne usposobljenosti za upravljanje
borznoposredniške družbe.
(2) Pri presoji okoliščin iz prvega odstavka tega člena se
smiselno uporabljajo določbe 4. člena tega sklepa.
6. člen
(finančna trdnost bodočega kvalificiranega imetnika)
(1) Presojo finančne trdnosti bodočega kvalificiranega
imetnika Agencija opravi na podlagi ocene njegovega finančnega položaja, ki
mora omogočati financiranje pridobitve kvalificiranega deleža ter ohranjanje
finančne stabilnosti bodočega kvalificiranega imetnika in borznoposredniške
družbe na način, da ne bo ogroženo njeno poslovanje.
(2) Pri presoji finančne trdnosti bodočega kvalificiranega
imetnika Agencija ugotavlja:
(a)   
ali je bilo poslovanje bodočega kvalificiranega imetnika v zadnjih treh
poslovnih letih uspešno in stabilno in
(b)   
ali je mogoče sklepati, da finančni položaj bodočega kvalificiranega
imetnika po pridobitvi kvalificiranega deleža omogoča izvedbo poslovnega načrta
borznoposredniške družbe za prihodnja tri leta, upoštevajoč višino
kvalificiranega deleža, ki ga namerava pridobiti v borznoposredniški družbi ter
dejavnost bodočega kvalificiranega imetnika in družb v skupini, ki ji pripada
kvalificirani imetnik.
(3) Pri presoji finančne trdnosti bodočega kvalificiranega
imetnika Agencija ocenjuje zlasti:
(a)   
finančno moč bodočega kvalificiranega imetnika,
(b)   
vire in razpoložljivost sredstev za pridobitev kvalificiranega deleža,
(c)   
njegovo sposobnost za pridobivanje finančnih sredstev v prihodnje,
(d)   
njegovo ureditev notranjega upravljanja,
(e)   
preglednost strukture njegovih naložb v lastniške deleže,
(f)    
resničnost in poštenost njegovih računovodskih izkazov,
(g)   
preglednost in stabilnost njegove lastniške strukture in
(h)   
druge dejavnike v zvezi s presojo finančne trdnosti.
(4) V primeru, da je bodoči kvalificirani imetnik nadzorovana
finančna družba države članice oziroma nadzorovana finančna družba tretje države,
Agencija za namen presoje finančne trdnosti bodočega kvalificiranega imetnika
pridobi oceno njegovega finančnega položaja, ki jo je izvedel pristojni organ
oziroma nadzorni organ države članice ali tretje države.
7. člen
(vpliv na sposobnost borznoposredniške družbe ravnati v
skladu s pravili o upravljanju s tveganji ter izpolnjevati zahteve in omejitve,
določene v zakonih in uredbah)
(1) Zaradi pridobitve kvalificiranega deleža bodočega
kvalificiranega imetnika ne sme biti ogrožena sposobnost borznoposredniške
družbe izpolnjevati pravila o upravljanju s tveganji ter izpolnjevati zahtev in
omejitev, določenih v 5. poglavju ZTFI-1, ZBNIP in Uredbi (EU) 2019/2033 ter
drugih zakonih in predpisih, ki urejajo poslovanje borznoposredniške družbe.
(2) V zvezi z nameravano pridobitvijo kvalificiranega deleža
Agencija zlasti preverja, ali obstaja verjetnost, da:
(a)   
borznoposredniška družba ne bo sposobna izpolnjevati pravil o
upravljanju s tveganji oziroma zahtev in omejitev, kot so določene z določbami
5. poglavja ZTFI-1, ZBNIP, Uredbo (EU) 2019/2033 in zakona, ki ureja finančne
konglomerate, tako na posamični podlagi kot tudi na konsolidirani podlagi na
ravni investicijske skupine;
(b)   
bi bilo v borznoposredniški družbi onemogočeno ali ovirano izvajanje
učinkovitega nadzora ter učinkovita izmenjava informacij med pristojnimi organi
oziroma nadzornimi organi ali razmejitve pristojnosti in odgovornosti za nadzor
med njimi;
(c)   
bi pridobitev kvalificiranega deleža v borznoposredniški družbi ogrozila
položaj borznoposredniške družbe tako, da ta ne bi bila sposobna vzpostaviti in
dosledno uresničevati primernih notranjih ureditev in postopkov za upravljanje
tveganj, mehanizmov notranjih kontrol in politik prejemkov, vključno z
zanesljivimi postopki poročanja ter računovodskimi postopki, ki omogočajo
ugotavljanje, merjenje, spremljanje in nadzor poslov z njenim nadrejenim
finančnim ali mešanim finančnim holdingom oziroma mešanim poslovnim holdingom
in njegovimi podrejenimi družbami.
(3) Pri presoji okoliščin iz prejšnjega odstavka Agencija
upošteva zlasti:
(a)   
namen bodočega kvalificiranega imetnika v zvezi s kvalificiranim
deležem,
(b)   
njegov strateški načrt v zvezi z upravljanjem kvalificiranega deleža,
(c)   
njegove načrte v zvezi s finančnim položajem borznoposredniške družbe,
(d)   
njegov poslovni načrt v zvezi s prihodnjimi dejavnostmi in ureditvijo
notranjega upravljanja borznoposredniške družbe, vključno z njenim položajem v
skupini, v primeru, ko borznoposredniška družba zaradi pridobitve
kvalificiranega deleža postane del skupine,
(e)   
zaveze, ki jih je bodoči kvalificirani imetnik podal v zvezi z
zagotavljanjem kapitalske ali likvidnostne podpore borznoposredniški družbi.
8. člen
(preprečevanje pranja denarja in financiranja terorizma)
(1) V zvezi z nameravano pridobitvijo kvalificiranega deleža
Agencija ugotavlja, ali:
(a)   
obstajajo razlogi za sum, da je bodoči kvalificirani imetnik bil vpleten
ali pa je vpleten
- 
v dejanja ali poskuse pranja denarja, kot je opredeljeno v zakonu, ki
ureja preprečevanje pranja denarja in financiranje terorizma,
- 
v dejanja ali poskuse financiranja terorizma oziroma teroristična
dejanja ali poskuse terorističnih dejanj, kot je opredeljeno v zakonu, ki ureja
preprečevanje pranja denarja in financiranje terorizma;
(b)   
obstajajo razlogi za sum, da je bilo ali bo v zvezi s pridobitvijo
kvalificiranega deleža storjeno dejanje pranja denarja ali financiranja
terorizma ali teroristično dejanje, kot je opredeljeno v zakonu, ki ureja
preprečevanje pranja denarja in financiranje terorizma;
(c)   
bo pridobitev kvalificiranega deleža povečala tveganje pranja denarja
ali financiranja terorizma, kot je opredeljeno v zakonu, ki ureja preprečevanje
pranja denarja in financiranje terorizma.
(2) Pri presoji okoliščin iz prvega odstavka tega člena
Agencija ocenjuje zlasti:
(a)   
izvor sredstev za financiranje dejavnosti bodočega kvalificiranega
imetnika, vključno s financiranjem pridobitve kvalificiranega deleža ter
dostopom do virov kapitala in finančnih trgov,
(b)   
način izvedbe finančnih transakcij bodočega kvalificiranega imetnika,
vključno z osebami, ki sodelujejo pri izvedbi finančnih transakcij, potrebnih
za pridobitev kvalificiranega deleža v borznoposredniški družbi,
(c)   
dejanskega lastnika bodočega kvalificiranega imetnika,
(d)   
standarde glede preprečevanja pranja denarja in financiranja terorizma v
državi sedeža oziroma državi rezidentstva bodočega kvalificiranega imetnika,
(e)   
osebe, ki imajo tesne poslovne ali osebne vezi z bodočim kvalificiranim
imetnikom, vključno z njegovimi dejanskimi lastniki.
(3) Pri presoji okoliščin iz tega člena se Agencija lahko,
kadar oceni, da je to potrebno oziroma smiselno, posvetuje z Uradom Republike
Slovenije za preprečevanje pranja denarja in drugimi organi, pristojnimi za
preprečevanje pranja denarja in financiranje terorizma.
9. člen
(načelo sorazmernosti)
(1) Agencija pri presoji primernosti bodočega kvalificiranega
imetnika upošteva načelo sorazmernosti, kar pomeni, da pri presoji
izpolnjevanja meril iz 4. do 8. člena tega sklepa upošteva:
(a)   
naravo bodočega kvalificiranega imetnika (fizična, pravna oseba ali
sklad),
(b)   
državo sedeža bodočega kvalificiranega imetnika (država članica, tretja
država, v kateri za nadzorovane subjekte finančnega sektorja velja ureditev
nadzora, ki je določena za enakovredno pod pogoji iz sektorskih direktiv in
uredb EU, tretja država ali država, za katero po določbah zakona, ki ureja
preprečevanje pranja denarja in financiranje terorizma velja, da je uvrščena na
seznam visoko tveganih tretjih držav s strateškimi pomanjkljivostmi, v katerih
ne veljajo ustrezni ukrepi za preprečevanje in odkrivanje pranja denarja ali
financiranja terorizma, ali pri kateri obstaja večja verjetnost za pojav pranja
denarja ali financiranja terorizma),
(c)   
kompleksnost lastniške strukture in strukture korporativnega upravljanja
bodočega kvalificiranega imetnika,
(d)   
dejavnost bodočega kvalificiranega imetnika in družb v skupini, ki jim
pripada, ter finančna razmerja med člani skupine,
(e)   
velikost deleža, ki ga namerava bodoči kvalificirani imetnik pridobiti,
(f)    
namen in druge posebnosti pridobitve kvalificiranega deleža (posel med
osebami znotraj iste skupine, med osebami, ki niso del iste skupine),
(g)   
vpliv na upravljanje borznoposredniške družbe, v kateri namerava
pridobiti kvalificiran delež,
(h)   
obstoj dokumentacije in informacij iz preteklih ocen o primernosti
kvalificiranega imetnika,
(i)    
morebitna druga dejstva in okoliščine.
(2) Ne glede na prejšnji odstavek tega člena se načelo
sorazmernosti ne uporablja pri presoji integritete bodočega kvalificiranega
imetnika in oseb, ki bodo zaradi pridobitve kvalificiranega deleža imele
možnost upravljati borznoposredniško družbo ali drugače vplivati na njeno
poslovanje, iz tretjega odstavka 4. člena in 5. člena tega sklepa.
10. člen
(smiselna uporaba meril za presojo primernosti bodočega
kvalificiranega imetnika)
Določbe 4. do 9. člena tega sklepa o merilih za presojo
primernosti bodočega kvalificiranega imetnika se smiselno uporabljajo tudi za
udeležence kvalificiranega delničarskega sporazuma ter skupne kvalificirane
imetnike.
3. DOKUMENTACIJA, KI JO JE TREBA PRILOŽITI ZAHTEVI ZA IZDAJO
DOVOLJENJA
11. člen
(dokumentacija in informacije)
(1) Zahtevo za izdajo dovoljenja za pridobitev
kvalificiranega deleža iz prvega odstavka 71. člena ZBan-3 v zvezi s prvim
odstavkom 182. člena ZTFI-1 vložijo pri Agenciji neposredni in posredni bodoči
imetniki kvalificiranega deleža. Bodoči končni upravičeni imetnik
kvalificiranega deleža lahko zahtevo za izdajo dovoljenja vloži v imenu ostalih
posrednih bodočih imetnikov kvalificiranega deleža na podlagi njihovega
predloženega pooblastila.
(2) Višina posrednega kvalificiranega deleža se ugotavlja na
podlagi uporabe merila za nadzor in merila za množenje iz 6. podpoglavja 1.
poglavja Naslova II Skupnih smernic o skrbni oceni pri pridobitvah in
povečanjih kvalificiranih deležev v finančnem sektorju.
(3) Bodoči kvalificirani imetnik mora zahtevi za izdajo
dovoljenja za pridobitev kvalificiranega deleža priložiti dokumentacijo in
informacije iz Priloge 1, ki je sestavni del tega sklepa.
(4) Agencija lahko v skladu s šestim odstavkom 516. člena
ZTFI-1 zahteva predložitev dodatnih informacij ali dokumentov, potrebnih za
presojo primernosti bodočega kvalificiranega imetnika, ne glede na to, ali so
navedeni v Prilogi 1 tega sklepa.
(5) Bodoči kvalificirani imetnik lahko Agenciji predloži v
pregled osnutek potrebne dokumentacije za izdajo dovoljenja za pridobitev
kvalificiranega deleža pred vložitvijo formalne zahteve za izdajo dovoljenja za
pridobitev kvalificiranega deleža.
12. člen
(smiselna uporaba določb glede dokumentacije)
Določbe 11. člena tega sklepa o dokumentaciji, ki jo je treba
priložiti zahtevi za izdajo dovoljenja, se smiselno uporabljajo tudi za
udeležence kvalificiranega delničarskega sporazuma ter skupne kvalificirane
imetnike.
4. OBVEŠČANJE AGENCIJE
13. člen
(pošiljanje obvestil)
(1) Če namerava kvalificirani imetnik, ki je pridobil
dovoljenje za pridobitev kvalificiranega deleža, odtujiti delnice oziroma
poslovni delež tako, da bi se zaradi tega njegov delež zmanjšal pod spodnjo
mejo razpona, za katero velja dovoljenje, mora skladno s četrtim odstavkom 81.
člena ZBan-3 v zvezi s prvim odstavkom 182. člena ZTFI-1 o tem pisno obvestiti
Agencijo najmanj en delovni dan pred nameravano odtujitvijo delnic. V pisnem
obvestilu navede tudi velikost predvidenega zmanjšanja deleža in višino deleža
glasovalnih pravic ali deleža v kapitalu po predvidenem zmanjšanju deleža.
(2) Kvalificirani imetnik mora Agencijo skladno s petim
odstavkom 81. člena ZBan-3 v zvezi s prvim odstavkom 182. člena ZTFI-1 nemudoma
obvestiti o vsaki združitvi ali delitvi, pri kateri je udeležen, in o vsaki
drugi statusni spremembi. Pisnemu obvestilu mora priložiti izpisek iz registra
oziroma drugega ustreznega javnega registra.
(3) Finančni holding, mešani finančni holding in mešani
poslovni holding, ki ima v skladu z dovoljenjem za pridobitev kvalificiranega
deleža položaj borznoposredniški družbi nadrejene družbe, mora Agencijo skladno
s šestim odstavkom 81. člena ZBan-3 v zvezi s prvim odstavkom 182. člena ZTFI-1
obvestiti v roku petih delovnih dni o vsaki spremembi članov upravljalnega
organa.
5. KONČNI DOLOČBI
14. člen
(prenehanje uporabe predpisa)
Z dnem uveljavitve tega sklepa se preneha uporabljati Sklep o
imetnikih kvalificiranih deležev borznoposredniške družbe (Uradni list RS, št.
42/19 in 123/21 – ZBNIP).
15. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00700-13/2022-2
Ljubljana, dne 24. februarja 2022
EVA 2022-1611-0015
Predsednica Sveta
Agencije za trg vrednostnih
papirjev
Anka Čadež

Priloga
1: Seznam dokumentacije in informacij
Priloga
2: Obrazec KVAL
Priloga
3: Obrazec KVAL-FIN