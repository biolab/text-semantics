I. SPLOŠNE DOLOČBE
1. člen
(vsebina)
(1) Ta uredba določa izvajanje lokalnega razvoja, ki ga vodi
skupnost (v nadaljnjem besedilu: CLLD), v programskem obdobju 2021–2027, v
skladu s sporazumom o partnerstvu med Slovenijo in Evropsko komisijo za obdobje
2021–2027, ki je dostopen na spletni strani
https://evropskasredstva.si/2021-2027/, in programom, ki ureja izvajanje
Evropskega sklada za pomorstvo, ribištvo in akvakulturo v Republiki Sloveniji
za obdobje 2021–2027 (v nadaljnjem besedilu: program ESPRA 2021–2027), ki je
dostopen na osrednjem spletnem mestu državne uprave in na spletni strani
ribiškega sklada (http://www.ribiski-sklad.si/).
(2) Ta uredba določa tudi vrste podaktivnosti CLLD, ki so
predmet sofinanciranja iz Evropskega sklada za pomorstvo, ribištvo in
akvakulturo (v nadaljnjem besedilu: ESPRA), določa pogoje in način izplačila
pripravljalne podpore, pogoje za oblikovanje in postopke za izbor in potrditev
lokalnih akcijskih skupin za ribištvo, vsebino in sestavo ter obvezna poglavja
strategije lokalnega razvoja, merila in način za izbor strategij lokalnega
razvoja, naloge lokalnih akcijskih skupin za ribištvo in vodilnih partnerjev,
upravičence, upravičene aktivnosti, pogoje upravičenosti, upravičene in neupravičene
stroške, pogoje za izvajanje posameznih podaktivnosti, nadzor nad izvajanjem
podaktivnosti, sankcije za neizpolnjevanje obveznosti ter finančne določbe.
(3) Ta uredba ureja izvajanje:
1.     
Uredbe (EU) 2021/1060 Evropskega parlamenta in Sveta z dne 24. junija
2021 o določitvi skupnih določb o Evropskem skladu za regionalni razvoj,
Evropskem socialnem skladu plus, Kohezijskem skladu, Skladu za pravični prehod
in Evropskem skladu za pomorstvo, ribištvo in akvakulturo ter finančnih pravil
zanje in za Sklad za azil, migracije in vključevanje, Sklad za notranjo varnost
in Instrument za finančno podporo za upravljanje meja in vizumsko politiko (UL
L št. 231 z dne 30. 6. 2021, str. 159), zadnjič spremenjene z Uredbo (EU)
2023/435 Evropskega parlamenta in Sveta z dne 27. februarja 2023 o spremembi
Uredbe (EU) 2021/241 glede poglavij REPower EU v načrtih za okrevanje in
odpornost ter spremembi uredb (EU) št. 1303/2013, (EU) 2021/1060 in (EU)
2021/1755 ter Direktive 2003/87/ES (UL L št. 63 z dne 28. 2. 2023, str. 1), (v
nadaljnjem besedilu: Uredba 2021/1060/EU);
2.     
Uredbe (EU) 2021/1139 Evropskega parlamenta in Sveta z dne 7. julija
2021 o vzpostavitvi Evropskega sklada za pomorstvo, ribištvo in akvakulturo ter
spremembi Uredbe (EU) 2017/1004 (UL L št. 247 z dne 13. 7. 2021, str. 1),
zadnjič spremenjene z Delegirano uredbo Komisije (EU) 2022/2181 z dne 29.
junija 2022 o dopolnitvi Uredbe (EU) 2021/1139 Evropskega parlamenta in Sveta o
Evropskem skladu za pomorstvo, ribištvo in akvakulturo glede datumov začetka in
časovnih obdobij za nedopustnost vlog za podporo (UL L št. 288 z dne 9. 11.
2022, str. 7), (v nadaljnjem besedilu: Uredba 2021/1139/EU);
3.     
Izvedbene uredbe Komisije (EU) 2022/44 z dne 13. januarja 2022 o
pravilih za uporabo Uredbe (EU) 2021/1139 Evropskega parlamenta in Sveta glede
meril za določitev ravni finančnih popravkov in meril za uporabo pavšalnih
stopenj, povezanih z resno neskladnostjo s pravili skupne ribiške politike (UL
L št. 9 z dne 14. 1. 2022, str. 13);
4.     
Izvedbene uredbe Komisije (EU) 2022/45 z dne 13. januarja 2022 o
izvajanju Uredbe (EU) 2021/1139 Evropskega parlamenta in Sveta o vzpostavitvi
Evropskega sklada za pomorstvo, ribištvo in akvakulturo v zvezi s primeri
neizpolnjevanja in resnega neizpolnjevanja pravil skupne ribiške politike, ki
lahko povzročijo prekinitev roka izplačila ali začasno ustavitev izplačil v
okviru navedenega sklada (UL L št. 9 z dne 14. 1. 2022, str. 20);
5.     
Izvedbene uredbe Komisije (EU) 2022/46 z dne 13. januarja 2022 o
izvajanju Uredbe (EU) 2021/1139 Evropskega parlamenta in Sveta o vzpostavitvi
Evropskega sklada za pomorstvo, ribištvo in akvakulturo ter spremembi Uredbe
(EU) 2017/1004, kar zadeva opredelitev energetsko učinkovitih tehnologij in
specifikacijo elementov metodologije za določitev običajnega ribolovnega napora
ribiških plovil (UL L št. 9 z dne 14. 1. 2022, str. 27);
6.     
Izvedbene uredbe Komisije (EU) 2022/79 z dne 19. januarja 2022 o
določitvi pravil za uporabo Uredbe (EU) 2021/1139 Evropskega parlamenta in
Sveta glede beleženja, pošiljanja in predstavitve podatkov o izvajanju na
operativni ravni (UL L št. 13 z dne 20. 1. 2022, str. 24);
7.     
Delegirane uredbe Komisije (EU) 2022/2181 z dne 29. junija 2022 o
dopolnitvi Uredbe (EU) 2021/1139 Evropskega parlamenta in Sveta o Evropskem
skladu za pomorstvo, ribištvo in akvakulturo glede datumov začetka in časovnih
obdobij za nedopustnost vlog za podporo (UL L št. 288 z dne 9. 11. 2022, str.
7;v nadaljnjem besedilu: Delegirana uredba 2022/2181/EU).
2. člen
(pomen izrazov)
Izrazi, uporabljeni v tej uredbi, imajo naslednji pomen:
1.     
lokalna akcijska skupina za ribištvo (v nadaljnjem besedilu: LASR) je
lokalno partnerstvo, ustanovljeno z namenom uresničevanja ciljev in potreb
lokalnega okolja po načelu »od spodaj navzgor« v skladu s 33. členom Uredbe
2021/1060/EU in 32. členom Uredbe 2021/1139/EU ter potrjeno s strani organa
upravljanja;
2.     
lokalno partnerstvo je skupina javnih in zasebnih subjektov, ki se
združijo z namenom priprave strategije lokalnega razvoja (v nadaljnjem
besedilu: SLR) in uresničevanja ciljev SLR;
3.     
CLLD pomeni lokalni razvoj, ki ga vodi skupnost iz Uredbe 2021/1060/EU
in ki ga podpira ESPRA;
4.     
finančni okvir je skupna višina sredstev za uresničevanje ciljev SLR in
drugih nalog posamezne LASR in je podlaga za izdelavo finančnega načrta v SLR;
5.     
javna podpora so nepovratna javna finančna sredstva in vključuje
prispevek Evropske unije in nacionalni del;
6.     
operacija pomeni projekt ali skupino projektov, izbranih v okviru
podpore CLLD;
7.     
naložba so investicije v izgradnjo, prenovo ali opremljenost objektov,
nakup mehanizacije, strojev ali opreme, nakup zemljišč ter investicije v
prometno, komunalno, komunikacijsko, namakalno, turistično, okoljsko, parkovno
in drugo infrastrukturo;
8.     
podaktivnost so podpore, ki se izvajajo v skladu s 34. členom Uredbe
2021/1060/EU in so upravičene do sofinanciranja;
9.     
ribič je vsaka fizična oseba, ki opravlja dejavnosti gospodarskega
ribolova v skladu z zakonom, ki ureja morsko ribištvo;
10.  
mali priobalni ribolov so ribolovne aktivnosti, ki se izvajajo z
ribiškimi plovili za ribolov na morju, katerih skupna dolžina znaša manj kot 12
metrov in ki ne uporabljajo vlečnega ribolovnega orodja, ali ribolovne
aktivnosti brez plovil, vključno z nabiranjem školjk;
11.  
trajnostno modro gospodarstvo so vse sektorske in medsektorske
gospodarske dejavnosti, v skladu s 15. točko 1. člena Uredbe 2021/1139/EU;
12.  
upravičenec je oseba javnega ali zasebnega prava ali fizična oseba,
odgovorna za začetek, izvajanje in dokončanje operacij;
13.  
udeleženec je fizična oseba, ki ima neposredne koristi od operacij, ne
da bi bila odgovorna za začetek, izvajanje in dokončanje operacije, in v okviru
ESPRA ne prejme finančne podpore;
14.  
gospodarski subjekt je katerakoli fizična ali pravna oseba ali drugi
subjekt, ki sodeluje pri izvajanju operacij iz ESPRA;
15.  
končana operacija je operacija, ki je bila fizično dokončana ali
popolnoma izvedena, za katero so upravičenci izvršili vsa zadevna izplačila,
njim pa so bila izplačana ustrezna javna sredstva;
16.  
nepravilnost je vsaka kršitev veljavnega prava, ki je posledica
delovanja ali opustitve s strani gospodarskega subjekta, ki škoduje ali bi
škodovala proračunu Evropske unije zaradi neupravičenih izdatkov v breme tega
proračuna;
17.  
stroški so stroški materiala, storitev, amortizacije, dela, dajatev, ki
so neodvisni od poslovnega izida in niso vezani na posamezne stroške (predvsem
stroški danih obresti). Strošek nastane z dnem opravljene storitve ali z dnem
dobave blaga;
18.  
upravičeni stroški so tisti del oziroma vrsta celotnih stroškov in
izdatkov operacije, ki sta jih potrdila organ upravljanja ali posredniško telo;
19.  
pregled pomeni preverjanje (upravno in na kraju samem) pred izborom
operacij in preverjanje operacij pred izplačilom, opredeljeno v drugem odstavku
73. člena in v 74. členu Uredbe 2021/1060/EU.
3. člen
(organi, vključeni v izvajanje CLLD)
V skladu z 71. členom Uredbe 2021/1060/EU so za sklad ESPRA
imenovani naslednji organi:
1.     
organ upravljanja je Ministrstvo za kmetijstvo, gozdarstvo in prehrano
(v nadaljnjem besedilu: ministrstvo);
2.     
posredniško telo je Agencija Republike Slovenije za kmetijske trge in
razvoj podeželja (v nadaljnjem besedilu: agencija);
3.     
organ za izvajanje računovodske funkcije je agencija;
4.     
revizijski organ je Urad Republike Slovenije za nadzor proračuna, organ
v sestavi Ministrstva za finance;
5.     
odbor za spremljanje izvajanja programa ESPRA 2021–2027 iz prvega
odstavka 38. člena Uredbe 2021/1060/EU je Odbor za spremljanje programa za
izvajanje evropskega sklada za pomorstvo, ribištvo in akvakulturo za obdobje
2021–2027 (v nadaljnjem besedilu: odbor za spremljanje).
4. člen
(naloge posameznega organa, vključenega v izvajanje CLLD)
Naloge organov iz prejšnjega člena so:
1.     
organ upravljanja opravlja naloge iz drugega in tretjega odstavka 32.
člena Uredbe 2021/1060/EU in naslednje naloge:
a)   
izda odločbo o potrditvi oziroma zavrnitvi pripravljalne podpore SLR in
LASR v skladu s 16. členom te uredbe,
b)   
izda odločbo o potrditvi oziroma zavrnitvi spremembe SLR,
c)   
določi finančni okvir za črpanje sredstev iz naslova ESPRA,
č)    nadzoruje
delovanje posamezne LASR,
d)   
izvaja in organizira izobraževanja in delavnice za LASR,
e)   
opravlja pregled uspešnosti in obvesti LASR o doseganju mejnikov,
f)    
spremlja delovanje posamezne LASR;
2.     
posredniško telo opravlja naslednje naloge:
a)   
zagotovi ustrezen informacijski sistem za beleženje, vzdrževanje,
vodenje in sporočanje podatkov v povezavi z izvajanjem podaktivnosti,
b)   
preverja izpolnjevanje pogojev za upravičenost operacij pred izdajo
odločbe o odobritvi operacije,
c)   
izdaja odločbe in sklepe upravičencem,
č)    vodi
upravne postopke,
d)   
odloča o spremembah operacij,
e)   
izvaja nadzor nad operacijami,
f)    
preverja, ali so izpolnjeni pogoji za upravičenost pred izplačilom
sredstev,
g)   
opravlja upravne preglede in preglede na kraju samem,
h)   
skrbi za pravilna izplačila sredstev in izterjave,
i)     
nakazuje sredstva na transakcijski račun upravičenca,
j)     
opravlja druge naloge iz 73. in 74. člena Uredbe 2021/1060/EU;
3.     
organ, ki opravlja računovodsko funkcijo, opravlja naloge iz 76. člena
Uredbe 2021/1060/EU;
4.     
revizijski organ opravlja nadzor nad porabo proračunskih sredstev in
opravlja naloge iz 77. do 80. člena ter tretjega, četrtega in petega odstavka
81. člena Uredbe 2021/1060/EU;
5.     
odbor za spremljanje opravlja naloge iz 40. člena Uredbe 2021/1060/EU.
5. člen
(horizontalni omogočitveni pogoji)
Organ upravljanja in posredniško telo celotno programsko
obdobje spremljata izpolnjevanje omogočitvenih pogojev iz 15. člena Uredbe
2021/1060/EU. Posredniško telo na poziv organa upravljanja poroča o
izpolnjevanju horizontalnih omogočitvenih pogojev iz njihove pristojnosti.
6. člen
(namen in cilj)
Podpora iz CLLD zajema intervencije, ki prispevajo k
omogočanju trajnostnega modrega gospodarstva v obalnih, otoških in celinskih
regijah, spodbujanju trajnostnega razvoja ribiških in akvakulturnih skupnosti
ter cilju politike 5 »Evropa bližje državljanom s spodbujanjem trajnostnega in
celostnega razvoja vseh vrst območij ter lokalnih pobud« iz točke e) prvega
odstavka 5. člena Uredbe 2021/1060/EU.
7. člen
(vrste podpor)
V skladu s 34. členom Uredbe 2021/1060/EU so vrste podpor:
a)    
krepitev zmogljivosti in pripravljalni ukrepi v podporo oblikovanju in
prihodnjemu izvajanju strategije (v nadaljnjem besedilu: pripravljalna
podpora);
b)    
izvajanje operacij, vključno z dejavnostmi sodelovanja in njihovo
pripravo, izbranih v okviru strategije (v nadaljnjem besedilu: izvajanje SLR);
c)    
upravljanje, spremljanje in vrednotenje strategije ter njene animacije,
vključno z olajševanjem izmenjav med deležniki (v nadaljnjem besedilu:
delovanje LASR).
8. člen
(finančne določbe)
(1) V programskem obdobju 2021–2027 je za izvajanje podpor iz
prejšnjega člena skupaj namenjenih 12.261.062 eurov. Od tega je za:
-       
pripravljalne podpore namenjenih 130.000 eurov. Pripravljalna podpora se
izplača v skladu z 22. členom te uredbe;
-       
izvajanje SLR namenjenih 9.615.062 eurov;
-       
delovanje LASR namenjenih 2.516.000 eurov.
(2) LASR mora za izvajanje operacij sodelovanja iz 31. člena
te uredbe nameniti med 5 in 10 % javne podpore, dodeljene izvajanju SLR.
(3) K izvajanju programa ESPRA 2021–2027 prispeva Evropska
unija 70 % in Republika Slovenija 30 % javne podpore.
(4) Javna podpora za posamezno LASR je sestavljena iz podpore
za izvajanje SLR in delovanje LASR. Stopnjo javne podpore za posamezno
operacijo lahko določi LASR sama, vendar največ do zgornje meje, določene v
petnajstem odstavku tega člena, v skladu s Prilogo III Uredbe 2021/1139/EU.
(5) Posamezna LASR je upravičena do uporabljanja sredstev
ESPRA na podlagi metodologije organa upravljanja iz Priloge 7, ki je sestavni
del te uredbe in je podlaga za izdelavo finančnega načrta za SLR za posamezno
LASR iz šestega odstavka 11. člena te uredbe.
(6) Javna podpora za delovanje LASR ne sme presegati 25 %
skupne javne podpore, ki je posamezni LASR dodeljena za izvajanje SLR.
(7) LASR lahko v posameznih letih od 2024 do 2027 nameni do
največ 25 %, za leti 2028 in 2029 pa najmanj 10 % celotne javne podpore, dodeljene
za delovanje LASR.
(8) Najnižji znesek javne podpore za posamezno operacijo je
2.000 eurov. Najvišji znesek javne podpore za operacije za izvajanje SLR je do
200.000 eurov, za operacije sodelovanja pa do 100.000 eurov.
(9) Kadar celotna vrednost posamezne operacije znaša več kot
20.000 eurov, se lahko izvaja v treh fazah, vendar posamezni zahtevek za
izplačilo ne sme biti nižji od 5.000 eurov.
(10) Javna podpora za izvajanje SLR se v skladu z
metodologijo organa upravljanja iz Priloge 7 te uredbe med LASR razdeli tako,
da 33 % pomeni število zaposlenih v sektorju morskega gospodarskega ribolova in
sektorju akvakulture, 33 % pomeni ovrednotenje sektorja morskega gospodarskega
ribolova in sektorja akvakulture in 34 % pomeni splošni delež, ki je enak za vse
LASR.
(11) Javna podpora za delovanje LASR, dodeljena posamezni
LASR, znaša 25 %.
(12) Pri izračunu iz desetega odstavka tega člena se
upoštevajo naslednji parametri: število zaposlenih v sektorju morskega
gospodarskega ribolova, število zaposlenih v sektorju akvakulture, ovrednotenje
sektorja in enoten splošni delež, ki je enak za vse LASR. Podrobneje je prikaz
načina razdelitve finančnega okvira za LASR prikazan v Prilogi 7 te uredbe.
(13) V skladu z 41. členom Uredbe 2021/1139/EU je najvišja
stopnja intenzivnosti javne podpore za posamezno operacijo 50 % skupnih
upravičenih stroškov.
(14) Ne glede na prejšnji odstavek tega člena lahko v skladu
s Prilogo III Uredbe 2021/1139/EU LASR za operacije v okviru izvajanja SLR
uporabi stopnjo intenzivnosti javne podpore od 50 do 100 % skupnih upravičenih
stroškov, če izpolnjujejo vsaj eno od naslednjih meril:
-       
so v skupnem interesu,
-       
imajo skupnega upravičenca, oziroma
-       
imajo inovativne značilnosti, kadar je ustrezno, na lokalni ravni in
zagotavljajo javni dostop do svojih rezultatov.
(15) Ne glede na trinajsti odstavek tega člena lahko LASR za
operacije v okviru izvajanja SLR, v skladu s Prilogo III Uredbe 2021/1139/EU
vključno z operacijami sodelovanja, uporabi naslednje stopnje intenzivnosti
javne podpore:
-       
50 %, če se operacija izvaja za lastni interes in se po koncu tudi trži;
-       
100 %, če je operacija povezana z malim priobalnim ribolovom;
-       
85 %, če operacija zagotavlja javni dostop in izpolnjuje enega od
pogojev iz prejšnjega odstavka;
-       
100 %, če je operacija v javnem interesu, ima skupnega upravičenca, je
javno dostopna in se ne trži.
(16) Ne glede na trinajsti odstavek tega člena je v skladu s
Prilogo III Uredbe 2021/1139/EU stopnja javne podpore za delovanje LASR 100 %
skupnih upravičenih stroškov.
(17) Ne glede na trinajsti in štirinajsti odstavek tega člena
končno stopnjo javne podpore za operacije, ki se izvajajo v okviru izvajanja
SLR, v skladu s Prilogo III Uredbe 2021/1139/EU določi posredniško telo z
odločbo o odobritvi operacije.
II. LOKALNA AKCIJSKA SKUPINA ZA RIBIŠTVO IN STRATEGIJA
LOKALNEGA RAZVOJA
9. člen
(pogoji za oblikovanje območja in delovanje LASR)
Pogoji za oblikovanje območja in delovanje LASR, ki morajo
biti izpolnjeni do oddaje SLR na organ upravljanja, so:
1.     
lokalno partnerstvo se oblikuje in deluje na območju s skupnimi
lokalnimi potrebami in izzivi s skupnim ciljem uresničevanja lokalnih razvojnih
potreb in doseganja zastavljenih ciljev, opredeljenih v SLR;
2.     
velikost območja ne presega velikosti površine 4364 km2;
3.     
na območju, za katero se pripravlja SLR, živi najmanj 10.000 prebivalcev
na dan 1. januarja 2022 po podatkih Statističnega urada Republike Slovenije (v
nadaljnjem besedilu: SURS);
4.     
LASR, ki deluje na obalnem območju, izpolnjuje pogoje iz opredelitve
ribiškega območja, ki je območje Republike Slovenije in zajema vse obalne
lokalne skupnosti (Koper, Izola, Piran in Ankaran), ki imajo znatni delež
zaposlenosti v ribištvu ali akvakulturi in je funkcionalno v skladu v
geografskem, gospodarskem in socialnem smislu;
5.     
LASR, ki deluje na območju sladkovodne akvakulture, izpolnjuje naslednje
pogoje:
a)   
skupna količina proizvodnje akvakulture, namenjene za prehrano ljudi, na
območju LASR dosega najmanj 50 ton, upošteva se povprečna proizvodnja za
koledarsko leto 2021, za katero je SURS uradno objavil podatke,
b)   
na območju LASR so najmanj štirje registrirani in delujoči gospodarski
subjekti, ki se ukvarjajo z vzrejo sladkovodnih organizmov, namenjenih za
prehrano ljudi, in so registrirani za gojenje sladkovodnih organizmov v
evidenci Agencije Republike Slovenije za javnopravne evidence in storitve
(šifra dejavnosti 03.220) ali so registrirani v evidenci dopolnilnih dejavnosti
na kmetiji ter imajo veljavno odločbo Uprave Republike Slovenije za varno
hrano, veterinarstvo in varstvo rastlin o odobritvi proizvodnje akvakulture.
6.     
območje LASR je povezano v homogeno geografsko in funkcionalno celoto,
območje posamezne občine se ne deli med več LASR;
7.     
posamezna območja LASR se med sabo ne prekrivajo;
8.     
vzpostavitev lokalnega partnerstva in članstvo LASR se zagotavljata na
podlagi javno objavljenega poziva vsaj enega od pobudnikov za oblikovanje LASR;
9.     
lokalni razvoj, ki ga vodi LASR, je osredotočen na posebne geografske in
demografske težave območja v podpori mreženju, dostopnosti, inovativnim
značilnostim v lokalnem okolju in, po potrebi, sodelovanju z drugimi
teritorialnimi akterji;
10.  
LASR je vključujoča in organizirana kot tristransko pogodbeno
partnerstvo javnih subjektov, zasebnih socialnih in zasebnih ekonomskih
subjektov na izbranem območju, pri čemer noben sektor ne prevladuje;
11.  
lokalno partnerstvo med svojimi člani izbere vodilnega partnerja, ki
opravlja naloge, določene v 10. členu te uredbe;
12.  
pogodba o ustanovitvi LASR iz desete točke tega člena vsebuje obvezne
sestavine iz Priloge 4, ki je sestavni del te uredbe;
13.  
LASR zagotovi preglednost svojega delovanja in postopkov, sledljivost
ter nadzor nad zakonito porabo proračunskih sredstev;
14.  
LASR zagotovi preglednost postopkov in prepreči nasprotje interesov v
skladu z zakonom, ki ureja preprečevanje korupcije;
15.  
LASR zagotovi varen elektronski predal za sprejem elektronske pošte in
kvalificirano elektronsko potrdilo za oddajo vlog in zahtevkov za izplačilo;
16.  
LASR ima vzpostavljeno lastno spletno stran, iz katere je razvidno
povabilo k sodelovanju zainteresirane javnosti, objavlja javne pozive za izbor
operacij, ki so predmet sofinanciranja v okviru izvajanja SLR, rezultate izbora
operacij in sproti objavlja vse druge informacije, namenjene večji
informiranosti upravičencev.
10. člen
(vodilni partner in zmogljivost LASR)
(1) Med LASR in vodilnim partnerjem iz enajste točke
prejšnjega člena je vzpostavljeno pogodbeno razmerje v skladu z dvanajsto točko
prejšnjega člena, iz katerega izhajata tudi obseg in finančno ovrednotenje
nalog.
(2) LASR mora biti upravno in kadrovsko sposobna. Šteje se,
da je LASR kadrovsko sposobna, če vodilni partner zagotovi:
a)    
za pripravo SLR najmanj eno polno delovno moč za LASR za obdobje najmanj
sedem mesecev, vendar ne prej kot od 1. decembra 2022;
b)    
za izvajanje SLR in delovanje LASR najmanj eno polno delovno moč za
programsko obdobje 2021–2027, po potrditvi SLR.
(3) Šteje se, da je LASR upravno sposobna, če vodilni partner
zagotovi:
a)    
aktivno pisarno na območju LASR. Aktivna pisarna je pisarna za delovanje
LASR z naslovom, ustreznimi prostori, opremo za delovanje in kadrovsko sestavo;
b)    
da ima LASR za nakazilo finančnih sredstev iz naslova te uredbe
zagotovljen ločen transakcijski račun;
c)    
da ima LASR vzpostavljen ločen računovodski sistem ali ustrezne
računovodske kode za vse transakcije, opravljene v okviru transakcijskega
računa;
č)    da LASR zagotavlja preglednost
svojega delovanja in sledljivost ter nadzor nad zakonito porabo javnih
sredstev.
(4) Naloge vodilnega partnerja so:
a)    
zastopanje LASR v upravnih in finančnih zadevah;
b)    
upravljanje transakcijskega računa LASR;
c)    
animacija območja, zagotavljanje informacij zainteresiranim prebivalcem
na območju LASR, spodbujanje izvajanja operacij, pomoč potencialnim
upravičencem pri pripravi operacij ter priprava in izvajanje SLR za celotno
programsko obdobje;
č)    spremljanje in vrednotenje
pravilnega izvajanja operacij v skladu s SLR ter skrb zanj in za doseganje
mejnikov in ciljev operacij ter pregled nad izvajanjem operacij tudi po
izplačilu sredstev;
d)    
priprava nediskriminatornega in preglednega izbirnega postopka in meril,
ki preprečujejo navzkrižja interesov in zagotavljajo, da nobena posamezna
interesna skupina ne nadzoruje odločitev o izbiri;
e)    
priprava in objava razpisov za zbiranje predlogov, izvajanje postopkov
za izbor operacij, izbira operacije in določitev zneska podpore ter predložitev
v končno potrditev agenciji;
f)     
skrb za informiranost upravičencev v zvezi s pravicami in dolžnostmi
tudi po zadnjem izplačilu sredstev;
g)    
zagotavljanje vlaganja vlog in zahtevkov za izplačilo za posamezne
operacije iz 39. in 40. člena te uredbe, predhodno preverjanje upravičenosti
stroškov, skladnosti s SLR in operativnim programom, preverjanje zmogljivosti
nosilcev operacij za izvajanje operacij in zakonitosti izvedenih operacij;
h)    
sodelovanje z organi iz 3. člena te uredbe, revizijskimi organi in
drugimi nadzornimi organi vseh zadevnih skladov;
i)      
priprava letnega poročila o izvajanju SLR v skladu z 42. členom te
uredbe;
j)      
pred vložitvijo zahtevka za izplačilo preveritev, ali so sofinancirane
operacije označene v skladu s 47. in 50. členom Uredbe 2021/1060/EU;
k)    
ureditev dostopa do ustreznega informacijskega sistema sklada pred
vlaganjem vlog in zahtevkov za izplačilo v informacijski sistem;
l)      
imenovanje naslednjih odgovornih oseb in organov: predsednika,
skupščine, upravnega odbora, ocenjevalne komisije in nadzornega organa;
m)   
priprava dokumentov za delovanje LASR, v katerih se določijo odgovorne
osebe in člani posameznega organa iz prejšnje točke; ti člani se javno objavijo
na spletni strani LASR;
n)    
izvedba vseh drugih nalog, ki izhajajo iz pogodbe med LASR in vodilnim
partnerjem.
11. člen
(strategija lokalnega razvoja)
(1) SLR mora biti izdelana v skladu s prvim odstavkom 32.
člena Uredbe 2021/1060/EU in prispevati k skupnemu cilju iz točke (e) prvega
odstavka 5. člena Uredbe 2021/1060/EU.
(2) SLR mora prispevati k izvajanju skupne ribiške in
pomorske politike Evropske unije ter uresničevanju tretje prednostne naloge,
določene v (3) točki 3. člena Uredbe 2021/1139/EU.
(3) SLR mora biti v skladu s potrebami in cilji programa
ESPRA 2021–2027 in drugih razvojnih strategij na območju LASR.
(4) Zastavljeni cilji v SLR morajo izhajati iz analize
lokalnih razvojnih potreb in razvojnih možnosti območja ter naslavljati
dejanske izzive območja.
(5) Cilji iz prejšnjega odstavka se navezujejo na naslednje
kazalnike rezultata iz Priloge I Uredbe 2021/1139/EU:
a)    
ustvarjena delovna mesta CR06,
b)    
ohranjena delovna mesta CR07,
c)    
osebe, ki imajo koristi od operacije (na območju in širše) CR08,
č)    dejavnosti sodelovanja med deležniki (turizem, podeželje, drugo)
CR13,
d)    
subjekti, ki imajo koristi od dejavnosti promocije in informiranja CR16,
e)    
LASR lahko za izvajanje ciljev SLR izbere tudi dodatne kazalnike
rezultata.
(6) LASR pripravi SLR najmanj v višini predvidenega
finančnega okvira, v skladu z izračunom iz dvanajstega odstavka 8. člena te
uredbe.
12. člen
(obvezna poglavja SLR)
(1) Obvezna poglavja v SLR so:
1.     
opredelitev območja in prebivalstva, zajetega v SLR;
2.     
analiza razvojnih potreb in potenciala LASR, vključno z analizo
prednosti, pomanjkljivosti, priložnosti in nevarnosti (v nadaljnjem besedilu:
SWOT-analiza);
3.     
opis SLR, njenih ukrepov in ciljev, vključno z določitvijo mejnikov in
ciljnih vrednosti kazalnikov, ki omogočajo spremljanje;
4.     
opis postopka vključitve skupnosti v pripravo SLR;
5.     
opis sistema upravljanja LASR, vključno z upravljanjem, spremljanjem in
vrednotenjem, ki dokazujejo zmogljivost LASR za izvajanje SLR; opis postopka
določitve vodilnega partnerja LASR;
6.     
opis nalog, odgovornosti in postopkov sprejemanja odločitev organov LASR
iz točke l) četrtega odstavka 10. člena te uredbe;
7.     
natančna merila v skladu s točko b) tretjega odstavka 33. člena Uredbe
2021/1060/EU za izbor operacij ter opisan postopek izbora in potrjevanja
operacij, vključno s pravili za delovanje LASR in ocenjevalnih komisij. V SLR
mora biti opisano, na kakšen način se zagotavlja preglednost postopkov in
prepreči nasprotje interesov. Pri določitvi meril za izbor operacij mora
lokalno partnerstvo izhajati iz skupnih načel, in sicer iz:
a)   
prispevka k doseganju ciljev SLR,
b)   
prispevka k doseganju horizontalnih ciljev Evropske unije,
c)   
okoljske trajnosti,
č)    socialne
vzdržnosti,
d)   
ekonomske trajnosti,
e)   
priključitve več sektorjev in
f)    
vpliva na območje LASR;
8.     
finančni načrt v skladu s finančnim okvirom, ki je priloga SLR;
9.     
dodatni pogoji za upravičenost, če jih lokalno partnerstvo opredeli
poleg pogojev za upravičenost, ki so določeni v okviru izvajanja SLR, in
pogojev, ki so določeni za sklad ESPRA 2021–2027.
(2) SLR se izdela na obrazcu iz Priloge 1, ki je sestavni del
te uredbe.
(3) Pri določitvi meril iz 7. točke prvega odstavka tega
člena se smiselno upošteva tudi zakon, ki ureja spodbujanje skladnega
regionalnega razvoja.
III. POSTOPEK POTRJEVANJA SLR
13. člen
(merila za izbor SLR in LASR)
(1) Vloge, ki so popolne, vsebinsko ustrezne in izpolnjujejo
zahteve iz 10. člena te uredbe, se ocenijo na podlagi naslednjih meril:
1.     
ocena partnerstva:
a)   
jasno izraženo tristransko partnerstvo, načelo enakih možnosti in
razdelitev nalog med sodelujočimi za izvajanje lokalne razvojne strategije,
b)   
zagotavljanje sodelovanja članov LASR pri pripravi, upravljanju in
izvajanju strategije,
c)   
partnerstvo sestavljajo tudi na ravni odločanja predstavniki ribiškega
sektorja in drugih ustreznih lokalnih družbeno-gospodarskih subjektov,
č)    izkušnje vodilnega partnerja za
izvajanje načela »od spodaj navzgor« v razvojnih programih, ki so se izvajali
na izbranem območju LASR,
d)   
kadrovska in strokovna usposobljenost vodilnega partnerja, zagotavljanje
najmanj ene polne delovne moči za obdobje izvajanja programa,
e)   
zagotovitev sposobnosti upravljanja finančnih sredstev;
2.     
ocena kakovosti SLR:
a)   
SLR sledi ciljem lokalnih razvojnih strategij in razvojnih programov na
območju;
b)   
SLR prispeva k ciljem:
-   
strategij zelenega dogovora,
-   
strategije Od vil do vilic,
-   
akcijskega načrta za krožno gospodarstvo,
-   
strategije za biotsko raznovrstnost 2030,
-   
pametne specializacije,
-   
sporočila Komisije za modro gospodarstvo,
-   
digitalnega prehoda;
c)   
SLR prispeva h kazalnikom rezultata programa ESPRA iz Priloge I Uredbe
2021/1139/EU:
-   
kazalnik ohranjena delovna mesta CR07,
-   
kazalnik ustvarjena delovna mesta CR06,
-   
kazalnik osebe, ki imajo pri tem koristi (na območju in širše) CR08,
-   
kazalnik dejavnosti sodelovanja med deležniki (turizem, podeželje,
drugo) CR13,
-   
kazalnik subjekti, ki imajo koristi od dejavnosti promocije in
informiranja CR16;
č)   SLR prispeva k dodatnim kazalnikom
programa ESPRA;
d)   
SLR vključuje ženske, mladino, invalide in druge ranljive skupine.
(2) Minimalni prag za odobritev SLR je doseženih najmanj 14
od skupno mogočih 42 točk, ob zagotavljanju pogoja doseženih najmanj 5 točk pri
oceni partnerstva.
(3) Merila iz prejšnjega odstavka so podrobneje opredeljena v
Prilogi 2, ki je sestavni del te uredbe.
14. člen
(javni poziv za oblikovanje LASR in pripravo SLR)
Javni poziv za oblikovanje LASR in pripravo SLR ministrstvo
objavi v Uradnem listu Republike Slovenije.
15. člen
(obravnava vlog za izbor)
(1) Za obravnavo predloženih SLR minister, pristojen za
ribištvo, s sklepom imenuje odbor za ocenjevanje in izbor SLR in LASR (v
nadaljnjem besedilu: ocenjevalni odbor).
(2) Lokalno partnerstvo vloži vlogo z dokazili o
izpolnjevanju pogojev prve faze iz prve alineje prvega odstavka 21. člena te
uredbe v elektronski obliki, podpisano s kvalificiranim elektronskim podpisom
srednje ali visoke ravni zanesljivosti, na elektronski naslov gp.mkgp@gov.si. Vloga mora vsebovati
podatke iz Priloge 3, ki je sestavni del te uredbe. Rok za oddajo vloge je 31.
julij 2023.
(3) Ocenjevalni odbor preveri pravočasnost in popolnost vloge
iz prejšnjega odstavka ter po potrebi zahteva odpravo pomanjkljivosti.
(4) Nepravočasne vloge se zavržejo s sklepom.
(5) Ocenjevalni odbor vlogo, ki izpolnjuje pogoje iz drugega
odstavka tega člena, predloži v odobritev ministrstvu.
(6) LASR najpozneje do 30. septembra 2023 izdela SLR in jo v
elektronski obliki, podpisano s kvalificiranim elektronskim podpisom, pošlje
ocenjevalnemu odboru na elektronski naslov: gp.mkgp@gov.si.
(7) Ocenjevalni odbor preveri pravočasnost in ustreznost SLR,
ali SLR vsebuje sestavine iz 9., 11. in 12. člena te uredbe, ter po potrebi
predlaga odpravo pomanjkljivosti.
(8) Nepravočasna SLR se zavrže s sklepom.
(9) Ocenjevalni odbor popolne SLR ovrednoti v skladu z merili
iz 13. člena te uredbe.
(10) SLR, ki presegajo minimalni prag za odobritev iz 13.
člena te uredbe, ocenjevalni odbor predloži v odobritev ministrstvu.
16. člen
(izbor in potrditev LASR in SLR)
(1) Odločbo o izpolnjevanju pogojev prve faze iz prve alineje
prvega odstavka 21. člena te uredbe izda ministrstvo.
(2) V odločbi iz prejšnjega odstavka se določi tudi višina
pavšalnega zneska iz 1. točke drugega odstavka 22. člena te uredbe.
(3) Odločbo o potrditvi oziroma zavrnitvi SLR izda
ministrstvo.
(4) V odločbi iz prejšnjega odstavka se določijo tudi
finančni okvir ter odgovornosti za naloge upravljanja in nadzora, ki so v
pristojnosti LASR v okviru sklada ESPRA 2021–2027.
(5) Če se na posameznem območju oblikuje več kot eno lokalno
partnerstvo iz 9. člena te uredbe, se potrdi tista SLR in LASR, ki je na
podlagi meril za izbor skupno prejela višje število točk.
(6) Če se na posameznem območju po potrditvi SLR in LASR
oblikujejo nova lokalna partnerstva ali se območja med sabo prekrivajo z že
potrjenimi LASR, se njihove vloge zavrnejo zaradi neizpolnjevanja pogoja iz 7.
točke 9. člena te uredbe.
17. člen
(sprememba SLR)
(1) LASR lahko enkrat letno predlaga spremembo SLR.
Predlagane spremembe SLR morajo izhajati iz spremenjenih okoliščin na območju
LASR. LASR mora vse spremembe ustrezno utemeljiti, zlasti predvideni vpliv
sprememb na doseganje ciljev, zastavljenih v SLR.
(2) Spremembe SLR obravnava ocenjevalni odbor. Za potrditev
oziroma zavrnitev spremembe SLR se smiselno uporabljajo določbe prejšnjega
člena te uredbe.
IV. PRIPRAVLJALNA PODPORA
18. člen
(namen podpore)
Namen pripravljalne podpore je okrepitev oblikovanja lokalnih
partnerstev, krepitev institucionalne usposobljenosti ter usposabljanje in
mreženje za pripravo in izvedbo SLR, ki ga vodi skupnost.
19. člen
(upravičenci)
Upravičenec do pripravljalne podpore je:
-       
LASR, ki izpolnjuje pogoje za upravičenost prve faze iz prvega odstavka
21. člena te uredbe ali;
-       
LASR, ki izpolnjuje pogoje za upravičenost druge faze iz prvega odstavka
21. člena te uredbe.
20. člen
(upravičene aktivnosti in naloge upravičenca)
Upravičene aktivnosti in naloge upravičenca iz naslova
pripravljalne podpore so:
1.     
usposabljanje lokalnih zainteresiranih strani;
2.     
proučevanje zadevnega območja (vključno s študijami izvedljivosti za
operacije, ki jih je treba predvideti v SLR);
3.     
sofinanciranje stroškov, povezanih z oblikovanjem SLR, vključno s
stroški za posvetovanje in stroški za ukrepe v zvezi s posvetovanjem z
zainteresiranimi stranmi za namene priprave strategije; in
4.     
sofinanciranje upravnih stroškov (operativnih stroškov in stroškov
osebja) lokalnega partnerstva, ki se prijavlja za podporo.
21. člen
(pogoji za upravičenost)
(1) Pogoji za upravičenost do javne podpore so doseženi
mejniki:
-       
prva faza: vzpostavljena oziroma delujoča LASR v skladu z 9. in 10.
členom te uredbe, vzpostavljeno delovno mesto pri vodilnem partnerju,
vzpostavljena oziroma delujoča spletna stran, aktivna pisarna na območju LASR;
-       
druga faza: pripravljena in potrjena SLR v skladu z 11. in 12. členom te
uredbe.
(2) Obdobje upravičenosti je od 1. decembra 2022 do potrditve
predložene SLR.
(3) Pogoj za izplačilo javne podpore za SLR, ki ni potrjena,
je izpolnjena prva faza iz prve alineje prvega odstavka tega člena.
22. člen
(oblika javne podpore in postopek za izplačilo)
(1) Javna podpora se dodeli v obliki pavšalnega zneska v skladu
s točko (c) prvega odstavka 53. člena Uredbe 2021/1060EU v višini 20.000 eurov.
(2) Pavšalni znesek se izplača v dveh delih:
1.     
na podlagi vloge LASR za izplačilo za prvo fazo se po doseženih mejnikih
prve faze, ki so določeni v prvi alineji prvega odstavka prejšnjega člena,
izplača 5.000 eurov pavšalnega zneska;
2.     
na podlagi doseženih mejnikov druge faze, ki so določeni v drugi alineji
prvega odstavka prejšnjega člena, se izplača preostalih 15.000 eurov pavšalnega
zneska.
(3) Izplačilo prve faze pripravljalne podpore se izvede na
podlagi pravnomočne odločbe iz prvega odstavka 16. člena te uredbe.
(4) Izplačilo druge faze pripravljalne podpore se izvede na
podlagi pravnomočne odločbe o potrditvi SLR iz tretjega odstavka 16. člena te
uredbe.
(5) Izplačilo iz tretjega in četrtega odstavka tega člena na
transakcijski račun vodilnega partnerja izvede posredniško telo najpozneje v 30
dneh od pravnomočnosti odločbe.
V. IZVAJANJE SLR
23. člen
(namen javne podpore)
Namen javne podpore za izvajanje SLR je v skladu s 34. členom
Uredbe 2021/1060/EU sofinanciranje stroškov, nastalih pri izvedbi operacij LASR
ali lokalnih akterjev, vključno z operacijami sodelovanja, katerih rezultati
prispevajo k uresničevanju ciljev, zastavljenih v SLR.
24. člen
(upravičenci)
(1) Upravičenci do podpore so LASR ter fizične in pravne
osebe.
(2) Če je upravičenec LASR, mora v skladu s petim odstavkom
33. člena Uredbe 2021/1060/EU zagotavljati spoštovanje načela ločevanja
funkcij.
(3) Če je upravičenec fizična ali pravna oseba, je vodilni
partner LASR zastopnik za vlaganje vlog in zahtevkov za izplačilo ter
dopolnitev vlog in zahtevkov za izplačilo.
25. člen
(pogoji za upravičenost)
(1) Pogoj za upravičenost javne podpore je potrjena SLR.
(2) Operacija mora biti skladna s cilji programa ESPRA in
mora prispevati k uresničevanju ciljev, določenih v SLR.
(3) Operacija mora biti izbrana in potrjena s strani organov
LASR na podlagi nediskriminatornega in preglednega izbirnega postopka ter
meril, ki preprečujejo navzkrižja interesov in zagotavljajo, da noben sektor ne
nadzoruje odločitev o izbiri. Pri tem se smiselno uporabljajo določbe zakona,
ki ureja integriteto in preprečevanje korupcije.
(4) Operacija mora biti izvedena v skladu z odločbo o
potrditvi operacije iz desetega odstavka tega člena.
(5) Dopustnost vlog se presoja v skladu z 11. členom Uredbe
2021/1139/EU in z Delegirano uredbo 2022/2181/EU.
(6) Operacija se ne sme začeti izvajati pred vložitvijo vloge
na posredniško telo.
(7) Če se v okviru izvajanja operacij SLR izvajajo operacije,
ki so upravičene do podpore po drugih aktivnostih programa ESPRA, se ne glede
na določbe 8. člena te uredbe uporabijo pogoji, ki veljajo za posamezno
aktivnost.
(8) Če se javna podpora za izvajanje SLR dodeli za
nepremičnino ali premičnino, ki je v primeru naravnih in drugih nesreč na voljo
Upravi Republike Slovenije za zaščito in reševanje, mora upravičenec pred
vložitvijo zadnjega zahtevka za izplačilo sredstev skleniti ustrezno pogodbo v
skladu z zakonom, ki ureja varstvo pred naravnimi in drugimi nesrečami.
(9) Upravičenec mora obveznost obveščanja javnosti iz 47. in
50. člena Uredbe 2021/1060/EU izpolnjevati še pet oziroma tri leta od datuma
zadnjega izplačila sredstev v skladu s 65. členom Uredbe 2021/1060/EU.
(10) Operacija ne sme biti fizično dokončana ali v celoti
izvedena pred izdajo odločbe, s katero posredniško telo odobri izvajanje
operacije.
(11) Operacije, pri katerih so bile vse aktivnosti v celoti
izvedene oziroma so bile fizično končane, preden so bile izbrane v skladu z 28.
členom te uredbe, niso upravičene do sofinanciranja.
(12) Upravičeni stroški posamezne operacije ne smejo biti
financirani z drugimi javnimi sredstvi.
(13) Operacija se izvede le na območju LASR, določenem v SLR,
razen promocije, ki se lahko izvaja tudi zunaj območja LASR.
(14) Ne glede na prejšnji odstavek se lahko operacije
sodelovanja izvedejo tudi zunaj območja Republike Slovenije v skladu z 31.
členom te uredbe.
(15) Med partnerji v operaciji sodelovanja iz 31. člena te
uredbe mora biti sklenjena pogodba o sodelovanju in morajo biti jasno
opredeljene načrtovane aktivnosti s predvidenim finančnim okvirom posameznega
partnerja v operaciji sodelovanja.
(16) Upravičenec mora izvesti operacijo najpozneje v treh
letih od pravnomočnosti odločbe o potrditvi operacije s strani posredniškega
telesa, vendar najpozneje do 30. junija 2029.
(17) Če je upravičenec do podpore LASR in operacija vključuje
naložbo, mora LASR v vlogi določiti eno ali več pravnih oseb javnega prava, ki
postanejo lastniki naložbe.
(18) Iz opisa operacije v vlogi mora biti razvidna zaprta
finančna konstrukcija za celotno operacijo, kar pomeni, da mora prikazovati
razdelitev posameznih stroškov po posameznih partnerjih in vrstah stroškov. Pri
tem se upoštevajo tudi pričakovana nepovratna sredstva, za katera vlagatelj
zaprosi ob vložitvi vloge na javni poziv.
(19) V vlogi morajo biti opredeljeni rezultati operacije in
koristi za območje.
(20) Upravičenec ne sme biti v postopkih zaradi
insolventnosti ali postopkih prisilnega prenehanja, kot jih določa zakon, ki
ureja finančno poslovanje.
(21) Vsa potrebna dovoljenja oziroma soglasja, ki jih za
izvedbo operacij določajo področni predpisi in tržno primerljive pisne ponudbe,
morajo biti izdana najpozneje do oddaje vloge na posredniško telo. Če je za
operacijo predpisano gradbeno dovoljenje v skladu z gradbenim zakonom, mora
biti pravnomočno gradbeno dovoljenje priloženo k vlogi ob oddaji te na
posredniško telo.
(22) Nepremičnina, na kateri se opravlja izvršba v skladu s
predpisi, ki urejajo izvršbo in zavarovanje, ne more biti predmet podpore po
tej uredbi.
(23) Upravičenci, ki vodijo računovodstvo v skladu s
predpisi, ki urejajo računovodstvo, in so vključeni v izvajanje operacij,
morajo za upravičene in dejansko nastale stroške voditi ločeno računovodstvo
ali ustrezno računovodsko kodo za vse transakcije v zvezi z operacijo.
(24) Upravičenec, ki je pravna ali fizična oseba, ima lahko
na dan oddaje vloge do 50 eurov neporavnanih zapadlih davčnih obveznosti do države.
Če ta pogoj ni izpolnjen, posredniško telo upravičenca pozove, naj zapadle
neporavnane davčne obveznosti poravna v osmih dneh od vročitve poziva.
26. člen
(oblike javne podpore za izvajanje SLR)
(1) Javna podpora se dodeli v obliki nepovratnih sredstev
kot:
1.     
povračilo upravičenih stroškov, ki so dejansko nastali upravičencu, ali
2.     
pavšalna podpora, ki se v skladu s 53. členom Uredbe 2021/1060/EU lahko
dodeli v eni od naslednjih oblik poenostavljenih stroškov:
- 
stroški na enoto,
- 
pavšalni zneski ali
- 
financiranje po pavšalni stopnji.
3.     
Kombinacija različnih oblik javne podpore iz 1. in 2. točke prejšnjega
odstavka je dopustna pod pogoji, ki so navedeni v točki (e) prvega odstavka 53.
člena Uredbe 2021/1060/EU.
(2) Ne glede na prejšnji odstavek se javna podpora dodeli na
podlagi povračila dejansko nastalih stroškov, če:
-       
je vlagatelj javni naročnik in z vlogo na javni razpis uveljavlja
podporo za blago, storitev ali gradnjo, za katero je bilo oddano javno
naročilo;
-       
vlagatelj kandidira za pridobitev sredstev za naložbo v ureditev
objekta, za katero so že nastali stroški do vložitve vloge na javni razpis.
(3) Upravičeni stroški, ki nastanejo v okviru aktivnosti
projekta, so lahko stroški dela osebja na projektu, naložb, materiala, stroški
zunanjih izvajalcev in storitev ter prispevka v naravi.
(4) Do javne podpore je upravičen tudi nakup zemljišč v
skladu s točko (b) prvega odstavka 64. člena Uredbe 2021/1060/EU, ki lahko
ležijo tudi na propadajočih in nekdanjih industrijskih lokacijah.
(5) Stroški storitev zunanjih izvajalcev za storitve
arhitektov, inženirjev in svetovalcev, za pridobitev gradbene, projektne
oziroma tehnične dokumentacije, za svetovanje v zvezi z okoljsko in ekonomsko
trajnostjo, vključno s stroški za študije izvedljivosti, za geodetska in
agronomska dela, za arheološka izkopavanja in arheološki nadzor ter za nadzor
nad izvedbo gradbenih in obrtniških del so upravičeni, če so neposredno
povezani s pripravo in izvedbo naložbe. Stroški za študije izvedljivosti
ostanejo upravičen strošek tudi takrat, ko glede na njihove rezultate niso
nastali nobeni stroški v okviru izvedbe naložbe.
(6) Stroški iz prejšnjega odstavka lahko zajemajo največ 10 %
upravičenih stroškov za zadevno operacijo.
(7) Stroški za koordinacijo in vodenje projekta lahko
zajemajo največ 10 % upravičenih stroškov za zadevno operacijo.
(8) Stroški promocije na programskem območju sodelujočih
partnerjev, ki se neposredno navezujejo na izvajanje operacije, lahko zajemajo
največ 10 % upravičenih stroškov za zadevno operacijo.
(9) Strošek prispevka v naravi v obliki zagotavljanja dela ne
sme presegati ocenjenih vrednosti ure prostovoljskega dela, kot so določene v
predpisih, ki urejajo prostovoljstvo.
(10) Pri operacijah sodelovanja iz 31. člena te uredbe so
upravičeni le stroški, povezani s skupnimi operacijami, ki imajo jasno
opredeljen rezultat operacije in jasno opredelijo koristi za območje. Operacija
je lahko osredotočena tudi v krepitev zmogljivosti in izmenjavo izkušenj v
zvezi z lokalnim razvojem, na primer s publikacijami, seminarji, namenjenimi
usposabljanju, izmenjavo osebja z namenom vzpostavitve skupnih metod dela ter
koordiniranega in skupnega dela na razvoju območja.
(11) Pri operacijah sodelovanja iz 31. člena te uredbe je
posamezna LASR upravičena do sofinanciranja upravičenih stroškov le za svoje
aktivnosti.
(12) Do javne podpore so upravičeni samo stroški, ki so
nastali po vložitvi vloge za odobritev operacije na posredniško telo.
(13) Ne glede na prejšnji odstavek je datum začetka
upravičenosti stroškov storitev zunanjih izvajalcev iz petega odstavka tega
člena 1. januar 2021 v skladu z drugim odstavkom 63. člena Uredbe 2021/1060/EU.
(14) Če uradna oseba, ki vodi postopek za dodelitev javne
podpore, oceni, da so predvideni stroški za določeno operacijo glede na
vrednost operacije nerealni oziroma previsoki, lahko dodatno preveri vrednosti
operacije in v skladu z ugotovitvijo omeji priznano vrednost operacije.
(15) Do javne podpore niso upravičeni stroški iz 64. člena
Uredbe 2021/1060/EU in naslednji stroški ali aktivnosti:
1.     
stroški materiala, opreme in storitev, namenjenih za zasebno rabo;
2.     
splošni upravni stroški;
3.     
obresti za dolgove;
4.     
davek na dodano vrednost;
5.     
stroški priprave vloge in zahtevka za izplačilo;
6.     
nakup rabljene opreme in mehanizacije (razen zbirk in starin);
7.     
štipendije in nagrade;
8.     
naročnine na časopise in drugo periodiko;
9.     
stroški izobraževanj in usposabljanj, ki niso neposredno povezani z
aktivnostmi;
10.  
operacije in stroški izdelave dokumentacije, študij, analiz, ocen,
strategij in drugih podobnih raziskav, kadar niso neposredno povezane z
določeno operacijo;
11.  
v primeru izvajanja operacije v konzorciju stroški, ki so nastali na
podlagi izdanega računa med konzorcijskimi partnerji v primeru izvajanja
operacije v konzorciju;
12.  
stroški, ki so nastali z aktivnostmi, vezanimi na izvajanje ukrepov
LEADER/CLLD, v okviru programskega obdobja 2014–2020 in 2021–2027 iz drugih
skladov, ki izvajajo ta ukrep.
27. člen
(merila za izbor operacij)
(1) V skladu s točko b) tretjega odstavka 33. člena Uredbe
2021/1060/EU so merila za izbor operacij, postopek izbora in potrjevanja
operacij, vključno z opisom zagotavljanja preglednosti in preprečevanja
nasprotja interesov, ter drugi opisi izbora določeni v internih dokumentih LASR
in objavljeni na spletni strani LASR.
(2) Pri določitvi meril za izbor operacij se upošteva, da
temeljijo na prispevku k:
a)    
doseganju ciljev in kazalnikov programa ESPRA,
b)    
doseganju ciljev SLR,
c)    
okoljski trajnosti,
č)    socialni vzdržnosti,
d)    
enakopravni vključenosti različnih partnerjev,
e)    
inovativnosti,
f)     
vplivu na območje LASR oziroma dodani vrednosti za to območje.
28. člen
(postopki za izbor operacij)
(1) LASR mora izbrati operacije na podlagi meril za izbor
operacij in na pregleden način za:
a)    
operacije, izbrane na podlagi javnega poziva za izbor operacij,
b)    
operacije LASR, katerih upravičenec je LASR, ali
c)    
operacije sodelovanja LASR iz 31. člena te uredbe.
(2) Izbirni postopki operacij iz prejšnjega odstavka morajo
biti v skladu s točko b) tretjega odstavka 33. člena Uredbe 2021/1060/EU in
tretjim odstavkom 25. člena te uredbe vnaprej določeni v SLR in podrobneje v
internih dokumentih LASR, dokumentirani, pregledni, morajo omogočati dopolnitev
in razjasnitev operacij, odločitev o operaciji in možnost pritožbe ter
preprečevati nasprotje interesov pri izbiri operacij. O poteku izbirnega postopka
operacij mora biti zagotovljena revizijska sled tako, da je mogoče kadarkoli
ugotoviti celoten potek postopka.
(3) Pri izbirnih postopkih se upošteva preprečevanje
navzkrižja interesov v skladu z zakonom, ki ureja integriteto in preprečevanje
korupcije. Pri odločanju na ravni organa odločanja LASR, ki je določen s SLR,
nobeden od treh sektorjev ne prevladuje. Iz ocenjevanja posamezne operacije in
odločanja o njej se mora izločiti vsak, ki je kakorkoli povezan s prijaviteljem
operacije.
(4) Operacijo, ki je predmet sofinanciranja, mora odobriti
organ odločanja LASR.
(5) LASR operacije, izbrane na podlagi prvega odstavka tega
člena, predloži v odobritev posredniškemu telesu najpozneje v 30 dneh po
dokončanju izbirnega postopka.
(6) Posredniško telo operacije odobri ali zavrne z odločbo.
(7) Posredniško telo v odločbi o odobritvi operacije določi
tudi višino sredstev, rok za vložitev zahtevka za izplačilo in pogoje za
upravičenost.
(8) Ne glede na četrti odstavek 25. člena te uredbe lahko
upravičenec v obdobju izvajanja operacije največ dvakrat zaprosi za spremembo
operacije.
29. člen
(izbor operacij na podlagi javnega poziva za izbor operacij)
(1) LASR pripravi in objavi javni poziv za izbor operacij na
spletni strani LASR.
(2) Javni poziv za izbor operacij mora biti odprt najmanj 30
dni pred izborom operacij.
(3) LASR v skladu s točko (b) tretjega odstavka 33. člena
Uredbe 2021/1060/EU izbere operacije na pregleden način.
30. člen
(operacije, katerih upravičenec je LASR)
(1) Ne glede na prejšnji člen se lahko brez javnega poziva za
izbor operacij izberejo in izvajajo operacije, katerih upravičenec je LASR.
(2) Javna podpora za operacije iz prejšnjega odstavka se
lahko nameni za operacije LASR, pri katerih je LASR v skladu s petim odstavkom
33. člena Uredbe 2021/1060/EU lahko upravičenec in izvaja operacije, če to
koristi celotnemu območju LASR, če je to v interesu območja in uresničevanja
ciljev SLR oziroma če je sodelovanje celotne LASR potrebno za izvedljivost ali
uspeh operacije. LASR pri tem zagotavlja načelo ločevanja funkcij in
preprečevanja navzkrižja interesov.
(3) LASR izbere operacije na pregleden način, postopek izbora
operacij LASR mora biti vnaprej določen in opisan v SLR v skladu s sedmo točko
prvega odstavka 12. člena te uredbe in v skladu s točko (b) tretjega odstavka
33. člena Uredbe 2021/1060/EU.
31. člen
(operacije sodelovanja)
(1) Ne glede na 29. člen te uredbe se brez javnega poziva za
izbor operacij in na podlagi potrjenih SLR izvajajo tudi operacije sodelovanja
LASR.
(2) Operacije sodelovanja za namen te uredbe pomenijo
operacije sodelovanja med posameznimi LASR in lokalnimi akcijskimi skupinami
tako v državi kot v drugih državah članicah Evropske unije ali tretjih državah
(transnacionalno sodelovanje).
(3) Postopek izbora operacij LASR mora biti pregleden in
vnaprej določen v SLR v skladu s točko (b) tretjega odstavka 33. člena Uredbe
2021/1060/EU in s tretjim odstavkom 25. člena te uredbe.
(4) Med partnerji v operaciji sodelovanja mora biti sklenjena
pogodba o sodelovanju in morajo biti jasno opredeljene načrtovane aktivnosti s
predvidenim finančnim okvirom posameznega partnerja v operaciji sodelovanja.
(5) Če pri operaciji sodeluje več partnerjev, mora biti
zagotovljeno, da je LASR vodilni partner zadevne operacije.
(6) Operacije sodelovanja LASR se izvaja v skladu s pogoji za
upravičenost iz 25. člena te uredbe.
(7) LASR v programskem obdobju izvede najmanj eno operacijo
sodelovanja.
32. člen
(najvišje priznane vrednosti za posamezno vrsto upravičenega
stroška)
(1) Če je upravičenec naročnik v skladu s predpisi, ki
urejajo javno naročanje, se dejanski stroški, ki so mu nastali, uporabijo pri
izračunu višine upravičenih stroškov.
(2) Če upravičenec uveljavlja stroške na podlagi dejansko
nastalih stroškov v skladu s točko (a) prvega odstavka 53. člena Uredbe
2021/1060/EU, mora k vlogi za odobritev operacije priložiti tržno primerljive
pisne ponudbe najmanj treh ponudnikov, razen če:
-       
gre za vrste stroškov, ki so predpisani s strani države ali lokalne
skupnosti,
-       
gre za stroške dela osebja,
-       
gre za stroške prispevka v naravi,
-       
je upravičenec naročnik v skladu s predpisi, ki urejajo javno naročanje,
-       
gre za vrsto stroška, za katero je na trgu le en ponudnik.
(3) Upravičenec pridobi tri tržno primerljive ponudbe za
določen strošek tako, da vsem potencialnim ponudnikom pošlje enako
povpraševanje z navedenimi minimalnimi zahtevami. Ponudbe so tržno primerljive,
če vsebujejo vse zahteve, ki jih je upravičenec navedel v povpraševanju. Pri
izračunu višine upravičenih stroškov se upošteva vrednost najugodnejše ponudbe.
Če ponudba ne vsebuje minimalnih zahtev, je upravičenec ne izbere.
(4) Če vrednost upravičenega stroška ne presega 3.000 eurov,
lahko upravičenec namesto tržno primerljivih pisnih ponudb k vlogi za odobritev
operacije zahtevku za izplačilo priloži eno vabilo k dajanju ponudb ali katalog
ali oglas, kot določa zakon, ki ureja obligacijska razmerja.
(5) Posredniško telo lahko za operacije z upravičenimi
stroški v višini do 5.000 eurov višino upravičenih stroškov določi na podlagi
zaprte finančne konstrukcije.
(6) Strošek prispevka v naravi v obliki zagotavljanja dela ne
sme presegati ocenjenih vrednosti ure prostovoljskega dela, kot so določene v
predpisih, ki urejajo prostovoljstvo.
(7) Kadar uradna oseba, ki vodi postopek, oceni, da so
predvideni stroški za določeno operacijo glede na vrednost operacije nerealni
oziroma previsoki, lahko dodatno preveri vrednosti operacije in v skladu z
ugotovitvijo omeji priznano vrednost operacije.
33. člen
(splošni pogoji ob vložitvi zahtevka v primeru poenostavljenih
oblik stroškov)
(1) Za splošne stroške izvajanja operacij SLR, ki se
izplačajo v skladu z eno od poenostavljenih oblik stroškov, kot izhaja iz točk
(a), (b) in (c) prvega odstavka 53. člena Uredbe 2021/1060/EU, mora upravičenec
k zahtevku za izplačilo priložiti dokazila iz dela C Priloge 6, ki je sestavni
del te uredbe.
(2) Za stroške, nastale pri izvajanju operacij SLR, vključno
z operacijami sodelovanja iz 31. člena te uredbe, mora upravičenec k zahtevku
za izplačilo priložiti dokazila iz 40. člena te uredbe, ki so določena v delu C
Priloge 6 te uredbe.
VI. DELOVANJE LASR
34. člen
(namen javne podpore)
Javna podpora za delovanje LASR je namenjena za
sofinanciranje stroškov, ki so nastali pri upravljanju in delovanju LASR,
vključno s spremljanjem in vrednotenjem SLR, animaciji območja LASR in pomoči
potencialnim upravičencem za razvijanje projektnih idej in pripravo operacij.
35. člen
(upravičenci)
Upravičenci do javne podpore so delujoče LASR oziroma njihovi
vodilni partnerji.
36. člen
(upravičeni stroški in aktivnosti)
(1) Upravičeni stroški v okviru te podpore so tekoči stroški
upravljanja LASR, vključno s spremljanjem in vrednotenjem SLR, stroški
animacije lokalnega območja in stroški pomoči potencialnim upravičencem za
razvijanje projektnih idej in pripravo operacij.
(2) Upravičeni so samo stroški nalog LASR oziroma vodilnega
partnerja iz 10. člena te uredbe, ki so nastali po izdaji odločbe o odobritvi
SLR in LASR.
(3) Stroški se priznajo v obliki pavšalnega zneska, na
podlagi točke (c) prvega odstavka 53. člena Uredbe 2021/1060/EU.
(4) V okviru pavšalnega zneska do podpore niso upravičeni
naslednji stroški:
1.     
stroški materiala, opreme in storitev, namenjenih za zasebno rabo,
2.     
splošni upravni stroški,
3.     
obresti za dolgove,
4.     
stroški priprave vloge in zahtevka za izplačilo,
5.     
davek na dodano vrednost,
6.     
štipendije in nagrade,
7.     
stroški, nastali z izvajanjem nalog javnih služb, in
8.     
stroški, ki so nastali z aktivnostmi, vezanimi na izvajanje ukrepov
LEADER/CLLD, v okviru programskih obdobij 2014–2020 in 2021–2027 ter iz drugih
skladov, ki izvajajo ta ukrep.
37. člen
(pogoji za upravičenost)
(1) Pogoj za upravičenost javne podpore sta potrjeni LASR in
SLR.
(2) Za izvajanje odobrene SLR mora vodilni partner LASR
zagotavljati najmanj eno polno delovno moč za programsko obdobje do leta 2030,
kot to določa 10. člen te uredbe.
(3) Za pridobitev javne podpore morajo biti izpolnjeni pogoji
iz prvega in drugega odstavka tega člena ter:
-       
aktivnosti, za katere se zahteva sofinanciranje, morajo biti upravičene
do sofinanciranja;
-       
aktivnosti, na katere se nanaša zahtevek za izplačilo, morajo biti
dokončane in plačane ter se morajo nanašati na obdobje, na katero se nanaša
zahtevek za izplačilo;
-       
doseženi morajo biti mejniki po aktivnostih, opredeljenih v Prilogi 5,
ki je sestavni del te uredbe;
-       
LASR mora najpozneje do konca leta 2024 objaviti, dokončati, izbrati in
potrditi operacije ter jih poslati posredniškemu telesu za najmanj en javni
poziv, v katerem mora razpisati vsaj 50 % vseh dodeljenih sredstev SLR.
(4) Javna podpora se v posameznem obdobju izplača na podlagi
zahtevka za izplačilo, ki se mu predloži poročilo o opravljenem delu.
38. člen
(postopki za izplačilo)
(1) Vodilni partner LASR za izplačilo javne podpore iz točke
c) 7. člena te uredbe vlaga zahtevke za izplačilo na podlagi odločbe o
odobritvi SLR oziroma po dinamiki, opredeljeni v SLR.
(2) LASR vlaga zahtevke za izplačilo javne podpore iz
prejšnje točke tega člena največ dvakrat letno, in sicer do 30. septembra za
tekoče leto.
(3) LASR k zahtevku za izplačilo te podpore priloži poročilo
o doseženih mejnikih v skladu z delom B Priloge 6 te uredbe.
(4) Zahtevek za izplačilo se vlaga na posredniško telo v
informacijski sistem v skladu s 40. členom te uredbe.
VII. VLOGA ZA DODELITEV JAVNE PODPORE IN ZAHTEVEK ZA
IZPLAČILO
39. člen
(vloga za odobritev operacije)
(1) Vloga za odobritev operacije za izvajanje SLR se vloži na
posredniško telo v elektronski obliki, podpisana s kvalificiranim elektronskim
podpisom, in mora vsebovati podatke, ki so navedeni v delu A Priloge 6 te
uredbe.
(2) Za elektronsko vložitev vloge iz prejšnjega odstavka
posredniško telo vzpostavi vstopno spletno mesto. Na njem se vlagatelj ali
njegov pooblaščenec s sredstvom elektronske identifikacije srednje ali visoke
ravni zanesljivosti prijavi v informacijski sistem posredniškega telesa, izvede
spletno vložitev vloge in se podpiše s kvalificiranim elektronskim podpisom.
(3) Pooblaščenec iz prejšnjega odstavka se mora pred spletno
vložitvijo vloge registrirati pri posredniškem telesu in izpolniti izjavo o
obstoju in sprejemu pooblastila v skladu z zakonom, ki ureja kmetijstvo.
(4) Zadnji rok za vložitev vloge za odobritev operacije iz
prvega odstavka tega člena je 30. junij 2028.
40. člen
(zahtevek za izplačilo)
(1) Javna podpora za vrste podpor iz točk b) in c) 7. člena
te uredbe se upravičencem izplačuje na podlagi zahtevkov za izplačilo.
(2) Rok za vložitev posameznega zahtevka za izplačilo iz
prejšnjega odstavka se določi v odločbi o odobritvi operacije iz 28. člena te
uredbe oziroma je določen v 38. členu te uredbe.
(3) LASR na posredniško telo vlaga zahtevke za izplačilo
operacij za izvajanje SLR tekoče. V skladu z devetim odstavkom 8. člena te
uredbe posamezni zahtevek za izplačilo ne sme biti nižji od 5.000 eurov.
(4) Rok za vložitev zadnjega zahtevka za izplačilo je 30.
september 2029.
(5) LASR zahtevek za izplačilo sredstev na posredniško telo
vloži na način, določen v tretjem in četrtem odstavku prejšnjega člena.
(6) Zahtevek za izplačilo vsebuje sestavine, določene v delu
C Priloge 6 te uredbe. Vzorec obrazca je objavljen na osrednjem spletnem mestu
državne uprave.
(7) Pred vložitvijo posameznega zahtevka za izplačilo morajo
biti posamezne aktivnosti v celoti izvedene, pred vložitvijo zadnjega zahtevka
za izplačilo mora biti dokončana celotna operacija. Vsi računi, ki jih
upravičenec uveljavlja v zahtevku za izplačilo, morajo biti plačani in
pridobljena morajo biti vsa potrebna dovoljenja in soglasja.
(8) K zahtevku za izplačilo za operacije iz podpore izvajanje
SLR upravičenec priloži:
1.     
kopije računov, elektronskih računov oziroma elektronske račune;
2.     
kopije dokazil o plačilih;
3.     
poročilo o opravljenem delu;
4.     
fotografije stanja na terenu pred gradnjo, med samimi fazami in po
dokončanju gradnje;
5.     
kopije vseh veljavnih pogodb in aneksov k pogodbam, ki se nanašajo na
uveljavljene stroške;
6.     
gradbeni dnevnik, projektno dokumentacijo izvedenih del (PID) in knjigo
obračunskih izmer v skladu s pravilnikom, ki ureja vsebino in način vodenja
evidence izvajanja del na gradbišču, na zahtevo posredniškega telesa;
7.     
pri gradbenih delih kopijo končnega stanja v skladu s Posebnimi
gradbenimi uzancami 2020, ki jo potrdijo pooblaščeni nadzornik, izvajalec in
investitor, oziroma natančno specifikacijo po vrstah gradbenih del po cenah na
enoto in porabljenih količinah;
8.     
v primeru postopka javnega naročanja vse dokumente v zvezi z oddajo
javnega naročila in njegovo izvedbo;
9.     
pri uveljavljanju prispevka v naravi ustrezna dokazila o izvedbi in
vrednosti stroška.
(9) Vsa priložena dokazila, vezana na zahtevek za izplačilo
iz sedmega odstavka tega člena, se morajo glasiti na upravičenca.
(10) Posredniško telo pred izplačilom javne podpore preveri
izpolnjevanje pogojev iz 11. člena Uredbe 2021/1139/EU in Delegirane uredbe
2022/2181/EU. V primeru neizpolnjevanja teh pogojev se zahtevek ne odobri.
(11) Javna podpora se izplača na podlagi popolnega zahtevka
za izplačilo po opravljeni kontroli v skladu s 47. členom te uredbe.
(12) Javna podpora se izplača na transakcijski račun
upravičenca v skladu s točko (b) prvega odstavka 74. člena Uredbe 2021/1060/EU.
VIII. OMEJITEV JAVNE PODPORE
41. člen
(omejitev javne podpore)
(1) Javna podpora se ne dodeli in izplača za tiste upravičene
stroške, za katere je upravičenec že prejel sredstva državnega proračuna
Republike Slovenije ali sredstva Evropske unije.
(2) Če je upravičenec po tej uredbi občina, ki je partnerica
LASR, se lastna finančna sredstva sofinanciranja z vidika Evropske unije ne
štejejo za že prejeta javna sredstva Republike Slovenije.
(3) V primeru podpore za delovanje LASR se prispevek občin,
ki so partnerice v LASR, z vidika Evropske unije ne šteje za prejeta javna
sredstva Republike Slovenije.
(4) Javna podpora se ne dodeli za naložbe zunaj ozemlja
Republike Slovenije, razen pri operacijah sodelovanja iz 31. člena te uredbe,
izbranih v okviru strategije.
IX. OBVEZNOSTI PO IZPLAČILU JAVNE PODPORE
42. člen
(obveznosti upravičenca)
(1) Podprta naložba se mora uporabljati izključno za namen in
dejavnost, za katero je bila javna podpora izplačana v skladu s 65. členom
Uredbe 2021/1060/EU.
(2) LASR mora za obdobje izvajanja programa vsako leto do 31.
januarja poročati o doseganju ciljev SLR in izpolnjevanju obveznosti za
preteklo leto. Poročilo se izpolni in predloži v elektronski obliki podpisano s
kvalificiranim elektronskim podpisom srednje ali visoke ravni zanesljivosti, na
elektronski naslov gp.mkgp@gov.si.
(3) Osnutek obrazca poročila o doseganju ciljev SLR bo
objavljen na osrednjem spletnem mestu državne uprave.
(4) LASR mora razširjati informacije o rezultatih in dosežkih
operacije na območju LASR in tudi širše in z njimi seznaniti prebivalce območja
LASR.
(5) Upravičenec mora obveznosti obveščanja javnosti
izpolnjevati v skladu z 49. in 50. členom Uredbe 2021/1060/EU.
(6) Upravičenec mora omogočiti dostop do dokumentacije o
operaciji in pregled na kraju samem kontrolnim organom, organu upravljanja,
revizijskemu organu in drugim organom, ki opravljajo nadzor nad porabo
finančnih sredstev sklada ESPRA.
(7) Upravičenec mora v petih letih po zadnjem izplačilu
zagotavljati izpolnjevanje pogojev iz 11. člena Uredbe 2021/1139/EU in
Delegirane uredbe 2022/2181/EU.
43. člen
(hramba dokumentacije)
(1) Vodilni partner LASR mora hraniti vso dokumentacijo, ki
je bila podlaga za ustanovitev LASR, določitev vodilnega partnerja in izbor
operacij, še najmanj pet let po koncu izvajanja tega programskega obdobja.
(2) Upravičenec, ki prejme javno podporo na podlagi te
uredbe, mora vso dokumentacijo, ki je bila podlaga za izplačilo podpore,
hraniti še najmanj pet let od 31. decembra leta, v katerem je bilo izplačano
zadnje izplačilo.
(3) Vso dokumentacijo, ki je bila podlaga za izplačilo
pavšalov na podlagi 22. člena te uredbe, mora upravičenec hraniti v skladu z
69. in 82. členom ter Prilogo XIII Uredbe 2021/1060/EU.
44. člen
(spremljanje in vrednotenje SLR)
(1) LASR mora vzpostaviti sistem spremljanja in vrednotenja
in zagotoviti vse potrebne informacije, potrebne za omogočanje spremljanja in
vrednotenja posameznega programa.
(2) LASR mora spremljati izvajanje operacij in o tem poročati
organu upravljanja v skladu z drugim odstavkom 42. člena te uredbe.
(3) Spremljanje in vrednotenje SLR iz točke č) četrtega
odstavka 10. člena te uredbe je naloga LASR. LASR lahko to nalogo opravi tudi v
sodelovanju z zunanjim neodvisnim svetovalcem ali jo v celoti prenese na
zunanjega neodvisnega izvajalca.
(4) Organ upravljanja spremlja uspešnost doseganja kazalnikov
rezultata vsako leto na podlagi obveznosti poročanja iz 42. člena te uredbe in
ob koncu programskega obdobja.
(5) Organ upravljanja v sodelovanju z LASR lahko v skladu s
šestim odstavkom 44. člena Uredbe 2021/1060/EU vzpostavi sistem usklajenega
izvajanja spremljanja in vrednotenja.
X. NEIZPOLNJEVANJE OBVEZNOSTI
45. člen
(upravne sankcije za neizpolnjevanje obveznosti)
(1) Če upravičenec zamudi rok za vložitev zahtevka za izplačilo,
ki je določen v odločbi o odobritvi operacije, ni upravičen do sredstev iz
naslova zadevne podpore za to operacijo.
(2) Ne glede na prejšnji odstavek, če upravičenec dokaže, da
je pred potekom roka na naslov LASR vložil dokumente za zahtevek za izplačilo
in je LASR zamudila rok za vložitev zahtevka za izplačilo na posredniško telo,
se LASR ob prvem naslednjem izplačilu javne podpore za delovanje LASR, ki se
izplača po ugotovljeni kršitvi, izplača le 50 % upravičenega dodeljenega
zneska. Če LASR ne izpolni nalog iz četrte alineje tretjega odstavka 37. člena
te uredbe, se v letu 2025 do odprave kršitev ustavi izplačilo javne podpore za
delovanje LASR.
(3) Upravičenec, ki uvede spremembe operacije, določene v
prvem odstavku 65. člena Uredbe 2021/1060/EU, mora vsa izplačana sredstva
vrniti v proračun Republike Slovenije. Upravičenec se izključi iz prejemanja
zadevne podpore za koledarsko leto ugotovitve kršitve in naslednje koledarsko
leto.
(4) Če LASR oziroma njen vodilni partner ne opravlja nalog,
kot jih določajo 10., 42. in 43. člen te uredbe, organ upravljanja ali
posredniško telo od LASR zahteva odpravo pomanjkljivosti. Če organ upravljanja
ali posredniško telo ugotovi, da LASR pomanjkljivosti ni odpravila, se do
odprave pomanjkljivosti zaustavi izplačilo javne podpore za delovanje LASR.
(5) Če vodilni partner ne izpolnjuje pogojev, določenih v
drugem odstavku 10. člena te uredbe, organ upravljanja od LASR zahteva, da
vodilni partner odpravi pomanjkljivosti najpozneje v treh mesecih od prejema
poziva ali da določi novega vodilnega partnerja. V času, ko vodilni partner ne
izpolnjuje pogojev iz drugega odstavka 33. člena Uredbe 2021/1060/EU, so
zaustavljena vsa izplačila, namenjena upravičencem iz tega območja.
(6) Upravičenec, ki iz neutemeljenega razloga ne omogoči
preverjanja na kraju samem iz 47. člena te uredbe ali jih nepreklicno odkloni,
mora v proračun Republike Slovenije vrniti vsa izplačana sredstva.
(7) Če se ugotovi, da je upravičenec namerno vložil napačno
vlogo iz 39. člena te uredbe ali zahtevek za izplačilo iz 40. člena te uredbe
(navajanje lažnih podatkov, izjav), mora v proračun Republike Slovenije vrniti
vsa izplačana sredstva. Upravičenec se izključi iz zadevne podpore za
koledarsko leto neizpolnitve obveznosti in naslednje koledarsko leto.
(8) Če upravičenec v petih letih oziroma treh letih od
končnega plačila za zadevno operacijo uvede bistveno spremembo, kot izhaja iz
(c) točke prvega odstavka 65. člena Uredbe 2021/1060/EU, ali odtuji predmet
podpore ali ga uporablja v nasprotju z namenom, za katerega je prejel javno
podporo, vsa izplačana sredstva vrne v proračun Republike Slovenije.
(9) Ne glede na prejšnji odstavek se rok iz prejšnjega
odstavka skrajša na tri leta, ko gre za ohranitev naložb ali delovnih mest, ki
so jih ustvarila majhna in srednje velika podjetja (MSP).
(10) V primeru ugotovljene prve kršitve glede izbirnih
postopkov za izbor operacij za uresničevanje ciljev SLR iz 28. člena te uredbe
organ upravljanja od LASR zahteva odpravo pomanjkljivosti.
(11) V primeru ugotovljene druge kršitve glede izbirnih
postopkov za izbor operacij za uresničevanje ciljev SLR iz 28. člena te uredbe
organ upravljanja od LASR zahteva odpravo pomanjkljivosti in zniža finančni
okvir, določen v odločbi o potrditvi SLR in LASR, za 5 %.
(12) V primeru neizpolnjevanja pogojev iz sedmega odstavka
42. člena te uredbe mora upravičenec vrniti vsa izplačana sredstva.
46. člen
(višja sila in izjemne okoliščine)
(1) Višja sila in izjemne okoliščine za namene te uredbe
pomeni:
-       
hudo naravno nesrečo, ki resno prizadene gospodarsko dejavnost
upravičenca;
-       
uničenje objektov za izvajanje gospodarske dejavnosti zaradi nesreče ali
kraje;
-       
pogin vodnih organizmov, ki prizadene del ali vse vodne organizme
upravičenca;
-       
bolezen ali smrt upravičenca;
-       
izredne razmere, povezane z epidemijo ali ekonomsko krizo, ki bistveno
vpliva na poslovanje upravičenca.
(2) Vloga za uveljavljanje višje sile ali izjemnih okoliščin
se skupaj z ustreznimi dokazili vloži na posredniško telo v elektronski obliki
v petnajstih delovnih dneh od nastanka višje sile ali izjemnih okoliščin.
(3) Višjo silo ali izjemne okoliščine obravnava posredniško
telo na podlagi vloge upravičenca in ustreznih dokazil posamezno in o tem izda
odločbo.
XI. PREGLEDI
47. člen
(pregledi izvajanja javne podpore)
(1) Pregledi izvajanja javne podpore, sofinancirane iz
naslova ESPRA, se izvajajo v skladu s 73. in 74. členom Uredbe 2021/1060/EU.
(2) Preglede, ki obsegajo upravna preverjanja in preverjanja
na kraju samem, izvaja posredniško telo.
(3) Ne glede na prejšnji odstavek izvaja upravne preglede, ki
se nanašajo na pripravljalno podporo iz 18. do 22. člena te uredbe, organ
upravljanja.
(4) Organ upravljanja lahko kadarkoli ugotavlja dejansko
stanje in izpolnjevanje obveznosti LASR in upravičenca.
XII. DRŽAVNE POMOČI
48. člen
(državne pomoči)
Podpore v okviru izvajanja CLLD so v skladu s 54. in 55.
členom Uredbe Komisije (EU) 2022/2473 z dne 14. decembra 2022 o razglasitvi
nekaterih vrst pomoči za podjetja, ki se ukvarjajo s proizvodnjo, predelavo in
trženjem ribiških proizvodov in proizvodov iz akvakulture, za združljive z
notranjim trgom z uporabo členov 107 in 108 Pogodbe o delovanju Evropske unije
(UL L št. 327 z dne 21. 12. 2022, str. 82) izvzete iz pravil o državnih
pomočeh.
XIII. NEUPRAVIČENE OPERACIJE
49. člen
(neupravičene operacije)
V okviru ESPRA niso upravičene operacije, ki so navedene v
13. členu Uredbe 2021/1139/EU.
XIV. KONČNA DOLOČBA
50. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-267/2023
Ljubljana, dne 6. julija 2023
EVA 2023-2330-0042
Vlada Republike Slovenije
dr. Robert Golob
predsednik

Priloga
1: Obrazec za izdelavo SLR
Priloga
2: Merila za izbor SLR in LASR
Priloga
3: Obrazec za vložitev zahtevka za prvo fazo pripravljalne podpore in za
izplačilo prve faze pripravljalne podpore
Priloga
4: Obvezne sestavine pogodbe o ustanovitvi LASR
Priloga
5: Obrazec za doseganje mejnikov za izplačilo javne podpore za delovanje LASR
Priloga
6: Vsebina vloge in zahtevkov
Priloga
7: Metodologija za razdelitev finančnih sredstev lokalnim akcijskim skupinam za
ribištvo za izvajanje ukrepa lokalni razvoj, ki ga vodi skupnost – CLLD
2021–2027