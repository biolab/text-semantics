I. SPLOŠNE DOLOČBE
1. člen
Ta pravilnik ureja vsebino, pogoje in način opravljanja
strokovnega in dopolnilnega strokovnega izpita za strokovne sodelavce na
področju socialnega varstva (v nadaljevanju: strokovni izpit) ter preverjanja
znanja za pridobitev strokovnega izpita, določa sestavo in način oblikovanja
izpitnih komisij, postopek prijave na strokovni izpit, potek strokovnega izpita
ter druga vprašanja v zvezi z opravljanjem strokovnega izpita.
2. člen
Strokovni izpit lahko opravljajo kandidati, ki izpolnjujejo
pogoj glede izobrazbe in imajo opravljeno pripravništvo ali delovne izkušnje na
področju socialnega varstva, kot določa 70. člen Zakona o socialnem
varstvu (Uradni list RS, št. 3/07 – uradno prečiščeno besedilo, 23/07 –
popr., 41/07 – popr., 61/10 – ZSVarPre, 62/10 – ZUPJS, 57/12, 39/16, 52/16 –
ZPPreb-1, 15/17 – DZ, 29/17, 54/17, 21/18 – ZNOrg, 31/18 – ZOA-A, 28/19, 189/20
– ZFRO in 196/21 – ZDOsk).
Kandidati iz prejšnjega odstavka izpolnjujejo pogoj glede
izobrazbe, če imajo pridobljeno izobrazbo, ki je v skladu z zakonom, ki ureja
slovensko ogrodje klasifikacij (v nadaljevanju: SOK) uvrščena na raven 6, 7 in
8 s področja po klasifikacijskem sistemu izobraževanja in usposabljanja (v
nadaljevanju: KLASIUS-P-16):
-       
osnovnih in splošnih izobraževalnih aktivnosti;
-       
umetnosti in humanistike;
-       
družbenih ved, novinarstva in informacijske znanosti;
-       
poslovnih in upravnih ved, prava;
-       
zdravstva in socialne varnosti;
-       
varnosti države, ljudi in premoženja.
Kandidati iz prvega odstavka tega člena izpolnjujejo pogoj
glede opravljenega pripravništva, če so opravili pripravništvo na področju
socialnega varstva.
Za izpolnjevanje pogoja delovnih izkušenj iz prvega odstavka
tega člena se upoštevajo delovne izkušnje, ki se nanašajo na izvajanje
socialnovarstvene dejavnosti ter so opravljene glede na raven izobrazbe
kandidatov.
3. člen
Kandidati, ki izpolnjujejo pogoje iz prejšnjega člena in so v
celoti opravili strokovni izpit na primerljivem področju zdravstva, ter v
institucionalnem varstvu izvajajo zdravstveno in socialno varstvo, pristopijo k
dopolnilnemu strokovnemu izpitu. Šteje se tudi, da je kandidat opravil
strokovni izpit na primerljivem področju zdravstva, če je zaključil študijski
program skladno s petim odstavkom 64. člena Zakona o zdravstveni
dejavnosti (Uradni list RS, št. 23/05 – uradno prečiščeno besedilo, 15/08
– ZPacP, 23/08, 58/08 – ZZdrS-E, 77/08 – ZDZdr, 40/12 – ZUJF, 14/13, 88/16 –
ZdZPZD, 64/17, 1/19 – odl. US, 73/19, 82/20, 152/20 – ZZUOOP, 203/20 –
ZIUPOPDVE, 112/21 – ZNUPZ in 196/21 – ZDOsk).
Kandidati, ki izpolnjujejo pogoje iz prejšnjega člena in so v
celoti opravili strokovni izpit na primerljivem področju šolstva ter v
institucionalnem varstvu izvajajo usposabljanje po posebnih predpisih za
področje šolstva, oskrbo in vodenje, pristopijo k dopolnilnemu strokovnemu
izpitu.
Šteje se, da je kandidat opravil strokovni izpit, če je
uspešno opravil dopolnilni strokovni izpit.
II. STROKOVNI IZPIT
4. člen
Strokovni izpit se začne s pristopom k strokovnemu izpitu.
Program strokovnega izpita
5. člen
Program strokovnega izpita za kandidate iz 2. člena tega
pravilnika obsega:
-       
sistem in organizacijo socialnega varstva;
-       
varstvo družine in otrok ter partnerski odnosi;
-       
materialna ogroženost;
-       
invalidsko varstvo;
-       
kazensko procesno in materialno pravo ter izvrševanje kazenskih sankcij;
-       
nepravdni postopek na področju urejanja osebnih stanj in družinskih
razmerij;
-       
vloga nevladnih organizacij na področju socialnega varstva;
-       
vloga socialnovarstvenih programov na področju socialnega varstva;
-       
varstvo odraslih.
6. člen
Program strokovnega izpita za kandidate iz prvega odstavka
3. člena tega pravilnika obsega:
-       
sistem in organizacijo socialnega varstva;
-       
varstvo odraslih in invalidsko varstvo.
7. člen
Program strokovnega izpita za kandidate iz drugega odstavka
3. člena tega pravilnika obsega:
-       
sistem in organizacijo socialnega varstva;
-       
varstvo otrok in družine ter invalidsko varstvo.
8. člen
Socialna zbornica Slovenije (v nadaljevanju: zbornica) določi
program strokovnega izpita, ki vsebuje podrobnejše vsebine strokovnega izpita
iz 5., 6. in 7. člena tega pravilnika.
Zbornica vodi seznam pravnih virov in strokovne literature,
ki se nanaša na vsebine programa strokovnega izpita. Kandidatu je seznam
pravnih virov in literature na voljo na sedežu in na spletni strani zbornice.
Oblikovanje izpitnih komisij
9. člen
Izpraševalci izpitnih komisij za izvajanje strokovnega izpita
so izbrani na podlagi javnega povabila k sodelovanju, ki ga zbornica objavi na
svoji spletni strani.
Komisija za volitve in imenovanje zbornice preveri
izpolnjevanje pogojev prijavljenih kandidatov za izpraševalce izpitnih komisij,
določenih s tem pravilnikom, ter oblikuje in predlaga listo izpraševalcev izpitnih
komisij v sprejem Strokovnemu svetu zbornice.
Sprejeta lista izpraševalcev se objavi na spletni strani
zbornice.
10. člen
Pogoji za imenovanje izpraševalcev izpitnih komisij:
-       
najmanj pridobljena izobrazba, ki je po SOK uvrščena na 7. raven;
-       
opravljen strokovni izpit za strokovne delavce na področju socialnega
varstva;
-       
5 let delovnih izkušenj na področju socialnega varstva;
-       
reference s področja izobraževanja, usposabljanja in ugotavljanja znanj
ter spretnosti.
11. člen
Izpraševalci izpitnih komisij so imenovani za štiri leta z
možnostjo ponovnega imenovanja.
12. člen
Izpitno komisijo sestavljajo predsednik in dva izpraševalca.
Generalni sekretar zbornice z liste izpraševalcev izpitnih
komisij imenuje tričlansko komisijo kandidatu, ki pristopi k strokovnemu
izpitu.
Najmanj en izpraševalec izpitne komisije mora imeti enako ali
višjo raven strokovne izobrazbe kot kandidat.
13. člen
Predsednika izpitne komisije določi generalni sekretar
zbornice na podlagi strokovnih priporočil.
Predsednik izpitne komisije skrbi za pravilno in nemoteno
delo izpitne komisije ter odgovarja za delo izpitne komisije.
14. člen
Izpraševalec ne more opravljati svojega dela, če je:
-       
pooblaščenec ali zakoniti zastopnik kandidata;
-       
s kandidatom v krvnem sorodstvu v ravni vrsti ali v stranski vrsti do
vštetega četrtega kolena;
-       
s kandidatom v zakonski zvezi ali partnerski zvezi ali svaštvu do
vštetega drugega kolena, četudi je zakonska zveza prenehala ali če z njo živi
ali je živela v izvenzakonski ali partnerski skupnosti;
-       
skrbnik, posvojitelj, posvojenec ali rejnik kandidata, njenega
zakonitega zastopnika ali pooblaščenca.
Izpraševalci izpitnih komisij morajo strokovno in objektivno
opravljati svoje delo v izpitni komisiji, v katero so imenovani. Pri svojem
delu morajo upoštevati določbe tega pravilnika.
Izpraševalec, pri katerem obstajajo okoliščine, ki zbujajo
dvom o objektivnosti, mora o tem takoj obvestiti strokovnega delavca zbornice.
Če se izbrani izpraševalec z liste izpraševalcev ne odzove na
vabilo zbornice za delo v izpitni komisiji ali če izpraševalec ne opravi svoje
dolžnosti v izpitni komisiji, ne da bi posredoval utemeljitev za svojo
neodzivnost oziroma odsotnost, strokovna služba zbornice o tem sestavi uradni
zaznamek, generalni sekretar zbornice pa ga lahko izloči iz komisije.
V primeru kršitve dolžnosti iz prvega, drugega in tretjega
odstavka tega člena ter drugih dolžnosti, določenih s tem pravilnikom,
Strokovni svet zbornice izpraševalca na predlog generalnega sekretarja zbornice
razreši z liste izpraševalcev.
15. člen
Delo izpitnih komisij spremlja in evalvira strokovna služba
zbornice, ki lahko Strokovnemu svetu zbornice predlaga spremembe izvajanja
strokovnega izpita ali dela izpitnih komisij.
Zbornica organizira usposabljanje in izpopolnjevanje za
izpraševalce izpitnih komisij.
Organizacija strokovnega izpita
16. člen
Zbornica skrbi za:
-       
nemoten potek strokovnega izpita;
-       
uporabo enotnih kriterijev ocenjevanja na izpitih;
-       
spremljanje dela in usklajevanje dela izpitnih komisij;
-       
pripravo letnega razporeda terminov za opravljanje strokovnega izpita;
-       
zagotavljanje materialnih pogojev za delo izpitnih komisij;
-       
opravljanje strokovnega in administrativnega dela za izpitne komisije.
Opravljanje nadzorstva
17. člen
Nadzorstvo nad opravljanjem izpitov, imenovanjem izpitnih
komisij in njihovim delovanjem opravlja Strokovni svet zbornice.
Morebitne pritožbe zoper oceno strokovnega izpita, ki jo je
podala izpitna komisija obravnava tričlanska komisija za obravnavo pritožbe,
sestavljena iz izpraševalcev izpitnih komisij.
Zbornica najpozneje do konca januarja pripravi poročilo o
izvajanju strokovnega izpita za obdobje preteklega leta, ki ga najpozneje do
konca februarja obravnava Strokovni svet zbornice.
Prijava k strokovnemu izpitu
18. člen
Kandidat, ki želi opravljati strokovni izpit, posreduje
prijavo na prijavnem obrazcu, ki je priloga 1 tega pravilnika, na sedež
zbornice vsaj 30 dni pred razpisanim izpitnim rokom.
19. člen
Kandidati iz 2. člena tega pravilnika morajo k prijavi
za opravljanje strokovnega izpita priložiti dokazilo o strokovni izobrazbi ter
dokumentacijo o uspešno zaključenem pripravništvu ali dokazila o pridobljenih
delovnih izkušnjah na področju socialnega varstva.
Kandidati iz 3. člena tega pravilnika morajo k prijavi
za opravljanje strokovnega izpita poleg dokazil iz prejšnjega odstavka
priložiti tudi dokazilo o opravljenem strokovnem izpitu na primerljivem
področju iz 3. člena tega pravilnika.
Potrdila, izpiske in druge podatke o dejstvih iz uradnih
evidenc, ki jih vodijo upravni in drugi državni organi, organi lokalnih
skupnosti ali nosilci javnih pooblastil, ki jih je potrebno priložiti k prijavi
kot dokazilo na podlagi tega pravilnika, lahko pridobi zbornica po uradni dolžnosti,
ali jih predloži ob prijavi kandidat sam.
20. člen
Zbornica na podlagi prijave k strokovnemu izpitu ugotovi, ali
kandidat izpolnjuje pogoje za opravljanje strokovnega izpita v skladu s tem
pravilnikom.
Če kandidat izpolnjuje pogoje za opravljanje strokovnega
izpita po tem pravilniku, zbornica pisno obvesti kandidata o datumu strokovnega
izpita najmanj petnajst dni pred dnevom, ki je predviden za strokovni izpit.
Kandidat lahko odjavi opravljanje strokovnega izpita pisno
najmanj deset dni pred predvidenim datumom opravljanja pisnega dela strokovnega
izpita.
Če kandidat ne izpolnjuje pogojev za opravljanje strokovnega
izpita po tem pravilniku, zbornica izda zavrnilno odločbo.
Za postopek ugotavljanja izpolnjevanja pogojev za opravljanje
strokovnega izpita se uporabljajo določbe zakona, ki ureja splošni upravni
postopek, če ta pravilnik ne določa drugače.
Opravljanje strokovnega izpita
21. člen
Kandidat pristopi k opravljanju strokovnega izpita na podlagi
obvestila iz drugega odstavka 20. člena tega pravilnika.
Strokovni izpit kandidat opravlja pisno in ustno, praviloma
na sedežu zbornice. Pogoj za pristop k strokovnemu izpitu je plačan strošek
strokovnega izpita oziroma predložena izjava o plačilu.
22. člen
Strokovni izpit opravlja kandidat dva dni. Pisni del se
izvaja pod nadzorom strokovne službe zbornice in traja do dve pedagoški uri.
Ustni del se izvaja pred tričlansko izpitno komisijo in traja do 45 minut.
23. člen
Strokovni izpit kandidat opravlja pisno in ustno.
Pisni del strokovnega izpita
24. člen
Kandidat najprej opravi pisni del strokovnega izpita.
Nabor nalog za pisni del strokovnega izpita sprejme Strokovni
svet zbornice.
Za posameznega kandidata predsednik izpitne komisije določi
nalogo izmed nabora nalog iz prejšnjega odstavka.
25. člen
Pred začetkom pisnega dela strokovnega izpita strokovni
delavec zbornice ugotovi istovetnost kandidata na podlagi osebnega dokumenta.
Strokovni delavec iz prejšnjega odstavka kandidatom izroči
naloge, pojasni navodila in navede pripomočke, ki jih lahko uporabljajo.
26. člen
V primeru, da se kandidat pri pisanju naloge ne ravna po
navodilih, ga strokovni delavec zbornice, ki spremlja pisni izpit, opomni. Če
kandidat opomina ne upošteva, strokovni delavec zbornice o tem sestavi uradni
zaznamek in šteje se, da je kandidat pisni del opravil neuspešno.
27. člen
Uspeh kandidata pri pisnem delu strokovnega izpita oceni
izpitna komisija z oceno »uspešno« ali »neuspešno«.
Ustni del strokovnega izpita
28. člen
Kandidat lahko pristopi k ustnemu delu, če je pisni del
opravil uspešno.
29. člen
Ustno izpraševanje temelji na vsebinah iz programa
strokovnega izpita iz 8. člena tega pravilnika ter traja največ 45 minut.
30. člen
Predsednik izpitne komisije pred začetkom ustnega dela
strokovnega izpita ugotovi istovetnost kandidata na podlagi osebnega dokumenta.
Izpitna komisija mora za kandidate iz 2. člena tega
pravilnika za ustni del izpita pripraviti šest vprašanj.
Izpitna komisija mora za kandidate iz 3. člena tega
pravilnika za ustni del izpita pripraviti tri vprašanja.
Vprašanja morajo biti oblikovana tako, da je z odgovori nanje
mogoče oceniti kandidatovo poznavanje celotnega področja.
Vprašanja ustnega dela strokovnega izpita se vpišejo v
zapisnik o poteku strokovnega izpita.
31. člen
Uspeh kandidata na ustnem delu strokovnega izpita ocenjuje
izpitna komisija z oceno »uspešno« ali »neuspešno«.
Na podlagi ocene pisnega dela in ocene ustnega dela
strokovnega izpita izpitna komisija določi skupno oceno »opravil« ali »ni
opravil«.
Izid izpita razglasi predsednik izpitne komisije po končanem
celotnem izpitu in kandidatu izroči obvestilo o opravljanju strokovnega izpita,
katerega obrazec je kot priloga 2 sestavni del tega pravilnika.
32. člen
O poteku strokovnega izpita predsednik izpitne komisije
sestavi zapisnik na obrazcu, ki je kot priloga 3 sestavni del tega pravilnika.
Ponovni pristop in ponovno opravljanje strokovnega izpita
33. člen
Kandidat, ki je bil neuspešen pri pisnem delu strokovnega
izpita, mora k strokovnemu izpitu ponovno pristopiti v celoti.
Kandidat, ki je bil neuspešnem pri ustnem delu strokovnega
izpita pri ponovnem pristopu ponavlja samo ustni del strokovnega izpita.
Kandidat iz prejšnjega odstavka lahko ponavlja ustni del
strokovnega izpita le enkrat. Če drugič ne opravi uspešno ustnega dela
strokovnega izpita mora ponovno pristopiti k strokovnemu izpitu v celoti.
Kandidat mora ponavljanje ustnega dela strokovnega izpita
opraviti v roku šestih mesecev od vročitve obvestila o neuspešnem opravljenem
ustnem delu strokovnega izpita, sicer mora ponovno pristopiti k strokovnemu
izpitu v celoti.
34. člen
Če kandidat brez upravičenega razloga na za izpit določen dan
ne pristopi k opravljanju pisnega ali ustnega dela izpita, ali če brez
upravičenega razloga odstopi, ko je že začel opravljati izpit, se šteje, da
izpita ni opravil in mora ob ponovnem pristopu strošek strokovnega izpita
plačati v celoti.
O upravičenosti razlogov iz prejšnjega odstavka na podlagi
pisne obrazložitve kandidata odloči generalni sekretar zbornice. Kandidat mora
pisno obrazložitev posredovati na naslov zbornice v roku petih dni od dneva,
določenega za opravljanje strokovnega izpita, če to iz posebej utemeljenih
razlogov v tem roku ni mogoče, pa takoj, ko razlogi prenehajo.
V primeru, da generalni sekretar zbornice odloči, da so
razlogi upravičeni, se šteje, da kandidat ni pristopil k izpitnemu roku in
plačilo stroškov strokovnega izpita velja za obdobje šestih mesecev od dneva,
ko je zbornica prejela pisno obrazložitev iz prejšnjega odstavka.
35. člen
Kandidat, ki strokovnega izpita ni opravil, ga lahko ponovno
opravlja po preteku dveh mesecev od dneva, ko je bil seznanjen z izidom izpita.
Za ponovni pristop k izpitu plača celoten strošek.
Potrdilo o opravljenem strokovnem izpitu
36. člen
V primeru, da je kandidat strokovni izpit opravil, zbornica
izda potrdilo, iz katerega so razvidni naslednji podatki: ime in priimek
kandidata, datum in kraj rojstva kandidata, izobrazba kandidata, datum
opravljenega strokovnega izpita, številka potrdila, kraj in datum izdaje
potrdila. Potrdilo podpiše predsednik izpitne komisije in predsednik zbornice.
Za kandidate iz 2. člena tega pravilnika se izda
potrdilo na obrazcu, ki je kot priloga 4 sestavni del tega pravilnika.
Za kandidate iz 3. člena tega pravilnika se izda
potrdilo na obrazcu, ki je kot priloga 5 sestavni del tega pravilnika.
Potrdilo o opravljenem strokovnem izpitu se kandidatu izda
najkasneje v 30 dneh od dneva, ko je izpit opravil.
Možnost pritožbe
37. člen
Kandidat, ki se ne strinja z oceno strokovnega izpita, ki jo
je podala izpitna komisija, lahko v roku osmih dni od dneva seznanitve z oceno
na zbornico vloži pisno pritožbo. O utemeljenosti pritožbe na podlagi
pritožbenih navedb, zapisnika o poteku strokovnega izpita in pridobljenih
pisnih mnenj izpraševalcev izpitne komisije, ki je ocenila znanje kandidata,
odloča komisija iz drugega odstavka 17. člena tega pravilnika.
Komisijo iz prejšnjega odstavka imenuje generalni sekretar
zbornice z liste izpraševalcev izpitnih komisij. V komisijo ne sme biti
imenovan noben od izpraševalcev izpitne komisije, zoper oceno katere je podana
pritožba.
Rok za odločitev o pritožbi je 30 dni od dneva njene
vložitve.
38. člen
Oseba, ki nima izvirnega potrdila o opravljenem strokovnem
izpitu, lahko zahteva izdajo kopije potrdila pri zbornici.
Stroški strokovnega izpita
39. člen
Upravni odbor zbornice določi ceno strokovnega izpita, ki jo
plača kandidat oziroma njegov delodajalec na podlagi izstavljenega računa.
Upravni odbor zbornice določi višino plačila izpraševalcev
izpitnih komisij.
III. PREHODNE IN KONČNE DOLOČBE
40. člen
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne 1. januarja 2023.
Št. 558/2022-SZS/SK-PRED
Ljubljana, dne 22. marca 2022
Mag. Nace Kovač
predsednik Socialne zbornice Slovenije

Priloga
1: Prijavnica k strokovnemu izpitu
Priloga
2: Obvestilo o opravljanju strokovnega izpita
Priloga
3: Zapisnik o poteku strokovnega izpita
Priloga
4: Potrdilo o opravljenem strokovnem izpitu za kandidate iz 2. člena tega
pravilnika
Priloga
5: Potrdilo o opravljenem strokovnem izpitu za kandidate iz 3. člena tega
pravilnika