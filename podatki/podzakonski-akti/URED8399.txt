I. SPLOŠNE DOLOČBE
1. člen
(vsebina in namen)
Ta uredba določa vrsto ukrepov, pogoje, upravičence, merila
in postopke za uvedbo in izvajanje posameznega ukrepa razvoja podeželja ter
finančna sredstva za namen sofinanciranja materialnih stroškov in stroškov
storitev praktičnega izobraževanja dijakov srednjih šol, študentov višjih
strokovnih šol in visokošolskih zavodov ter sofinanciranje investicij za namen
usposobitve zavodov in razvojnih centrov s področij agroživilstva, gozdarstva,
veterinarstva in živilstva.
2. člen
(vlagatelj in upravičenec)
(1) Vlagatelj je javni vzgojno-izobraževalni, javni
visokošolski ali javni raziskovalni zavod, katerega ustanoviteljica je Republika
Slovenija, ki izvaja javnoveljavne programe izobraževanja ali izvaja
raziskovanje s področij agroživilstva, gozdarstva, veterinarstva in živilstva
in izpolnjuje pogoje, določene v 3. in 7. členu te uredbe.
(2) Upravičenec je javni vzgojno-izobraževalni, javni
visokošolski ali javni raziskovalni zavod, katerega ustanoviteljica je
Republika Slovenija, ki izpolnjuje pogoje iz 3. in 7. člena te uredbe in
mu je izdana odločba o pravici do sredstev iz četrtega odstavka 13. člena
te uredbe.
II. SOFINANCIRANJE MATERIALNIH STROŠKOV IN STROŠKOV
STORITEV PRAKTIČNEGA IZOBRAŽEVANJA
3. člen
(pogoji za pridobitev sredstev)
Pogoji, ki jih mora izpolnjevati vlagatelj ob vložitvi vloge
na javni razpis za dodelitev nepovratnih sredstev za sofinanciranje materialnih
stroškov in stroškov storitev praktičnega izobraževanja dijakov srednjih šol,
študentov višjih strokovnih šol in visokošolskih zavodov, so:
-       
izvajanje rednega izobraževanja s praktičnim poukom s področja
agroživilstva, gozdarstva, veterinarstva in živilstva;
-       
ima lastninsko, solastninsko ali zakupno pravico oziroma status
upravljavca nepremičnine v lasti Republike Slovenije na nepremičnini, na kateri
se izvaja naložba;
-       
dokazila za izvedbo programa (opis, pričakovani rezultati praktičnega
izobraževanja itn.);
-       
specifikacija stroškov za izvedbo praktičnega izobraževanja.
4. člen
(upravičeni in neupravičeni stroški)
(1) Upravičeni stroški so stroški:
-       
za material in repromaterial za izvajanje praktičnega pouka;
-       
za drobni inventar in potrošni material za izvajanje praktičnega pouka
in laboratorijskih vaj;
-       
povezani z zagotavljanjem varnosti in zdravja dijakov oziroma študentov;
-       
za najem strojev in drugih storitev (npr. najem prevoznih sredstev za
prevoz dijakov), namenjenih izvajanju praktičnega pouka;
-       
za vzdrževanje strojev, naprav in opreme na posestvih in delavnicah,
namenjenih praktičnemu pouku;
-       
energentov, ki se porabijo za pogon kmetijske in gozdarske mehanizacije;
-       
promocije.
(2) Neupravičeni stroški so stroški za:
-       
delo delavcev in mentorjev, njihovi potni in ostali stroški, ki so
povezani z zaposlitvijo delavcev;
-       
delo zunanjih izvajalcev praktičnega pouka;
-       
pisarniški in čistilni material;
-       
vzdrževanja objektov, prostorov, standardne opreme učilnic (tabla,
stoli, mize ipd.), oprema informacijsko-komunikacijske tehnologije, fotokopirni
stroji;
-       
zavarovanja, ki jih Ministrstvo za kmetijstvo, gozdarstvo in prehrano (v
nadaljnjem besedilu: ministrstvo) financira v skladu z uredbo, ki ureja
sofinanciranje zavarovalnih premij za zavarovanje primarne kmetijske
proizvodnje in ribištva;
-       
vodo, elektriko, kurilno olje in plin;
-       
tehnične preglede vozil, njihovo zavarovanje in podaljševanje
registracij;
-       
malice;
-       
fitofarmacevtska sredstva.
(3) Za upravičene stroške se štejejo stroški, ki so
nastali v koledarskem letu izvedbe javnega razpisa, vendar ne pozneje kot
1. oktobra tistega leta.
5. člen
(merila za ocenjevanje vlog)
(1) Sofinancirajo se vloge, ki na podlagi ocenjenih
meril dosežejo najmanj 50 točk. Če za posamezno merilo vlagatelj vlogi na javni
razpis ne priloži vseh podatkov, prilog in dokazil, ki so zahtevana, oziroma so
podatki nepravilni, se vloga v tem delu oceni z 0 točkami.
(2) Merila za ocenjevanje vlog na javni razpis so
naslednja:
-       
delež lastne udeležbe,
-       
število dijakov, vključenih v izobraževanje na dan 5. oktobra
šolskega leta, oziroma število študentov, vključenih v izobraževanje na dan
30. oktobra študijskega leta,
-       
število hektarjev kmetijskih ali gozdnih zemljišč ali število učnih
delavnic.
(3) Podrobnejša merila iz prejšnjega odstavka in
točkovalnik za ocenjevanje vlog na javni razpis se opredelijo v javnem razpisu.
6. člen
(finančne določbe)
(1) Stopnja sofinanciranja znaša do 50 odstotkov
priznane vrednosti upravičenih stroškov.
(2) Zgornja višina dodeljenih sredstev na posamezno
vlogo oziroma članico univerze je 30.000 eurov.
(3) Sofinancirajo se vloge, ki na podlagi ocenjenih
meril dosežejo najmanj 50 točk.
(4) Vlagatelj za sofinanciranje materialnih stroškov in
stroškov storitev praktičnega izobraževanja vloži največ eno vlogo na javni
razpis.
III. SOFINANCIRANJE USPOSOBITVE ZAVODOV IN RAZVOJNIH
CENTROV V KMETIJSTVU, GOZDARSTVU IN PREHRANI
7. člen
(pogoji za pridobitev sredstev)
Pogoji, ki jih mora izpolnjevati vlagatelj ob vložitvi vloge
na javni razpis za dodelitev nepovratnih sredstev za sofinanciranje sredstev
usposobitve zavodov in razvojnih centrov v kmetijstvu, gozdarstvu in prehrani
(v nadaljnjem besedilu: vloga na javni razpis), so naslednji:
-       
izvajanje rednega izobraževanja s praktičnim poukom ali raziskovanje s
področja agroživilstva, gozdarstva, veterinarstva in živilstva;
-       
lastninska, solastninska ali zakupna pravica oziroma status upravljavca
nepremičnine v lasti Republike Slovenije na nepremičnini, na kateri se izvaja
naložba. Če vlagatelj ni lastnik objekta, mora k vlogi priložiti najemno
pogodbo, sklenjeno za obdobje najmanj petih let od oddaje vloge na javni razpis
za nepremičnino, na kateri se izvaja naložba;
-       
pridobljeno uporabno dovoljenje objekta, v katerem se namestijo aparati,
oprema in naprave, ki so predmet vloge. Pri nakupu priključkov kmetijske
mehanizacije uporabno dovoljenje za objekt ni potrebno;
-       
zaprta finančna konstrukcija, ki omogoča izvedbo naložbe. Zaprtost
finančne konstrukcije se izkazuje s sklepom sveta zavoda, s katerim sta bila
potrjena finančni načrt in program dela javnega zavoda za leto objave javnega
razpisa, iz katerega morajo biti razvidna zagotovljena sredstva za namen
izvedbe naložbe, s katero se vlagatelj prijavlja na javni razpis.
8. člen
(upravičeni in neupravičeni stroški)
(1) Upravičeni stroški za dodelitev nepovratnih sredstev
so stroški nabave novih aparatov, naprav, strojev, priključkov in opreme, ki
jih upravičenci uporabljajo za izvajanje praktičnega pouka oziroma
izobraževanja po javnoveljavnih izobraževalnih oziroma študijskih programih ali
za izvajanje raziskovanja s področij, navedenih v 1. členu te uredbe.
(2) Za upravičene stroške iz prejšnjega odstavka se
štejejo stroški, ki so nastali v koledarskem letu izvedbe javnega razpisa,
vendar ne pozneje kot 1. oktobra tistega leta.
(3) Za določitev višine upravičenih stroškov vlagatelj
vlogi na javni razpis priloži tržno primerljivo pisno ponudbo.
(4) Neupravičeni stroški za dodelitev nepovratnih
sredstev so:
-       
naložbe zunaj območja Republike Slovenije,
-       
davek na dodano vrednost in
-       
obratna sredstva.
9. člen
(merila za ocenjevanje vlog)
(1) Sofinancirajo se vloge, ki na podlagi ocenjenih
meril dosežejo najmanj 50 točk. Če za posamezno merilo vlagatelj vlogi na javni
razpis ne priloži vseh podatkov, prilog in dokazil, ki so zahtevana, oziroma so
podatki nepravilni, se vloga v tem delu oceni z 0 točkami.
(2) Merila za ocenjevanje vlog na javni razpis so
naslednja:
-       
delež lastne udeležbe,
-       
število dijakov oziroma študentov, vključenih v izobraževanje,
-       
število hektarjev kmetijskih ali gozdnih zemljišč ali število učnih
delavnic.
(3) Podrobnejša merila iz prejšnjega odstavka in
točkovalnik za ocenjevanje vlog na javni razpis se opredelijo v javnem razpisu.
10. člen
(finančne določbe)
(1) Stopnja sofinanciranja znaša do 50 odstotkov
priznane vrednosti investicije.
(2) Najvišja višina dodeljenih sredstev na posamezno
vlogo oziroma članico univerze je 50.000 eurov.
(3) Sofinancirajo se vloge, ki na podlagi ocenjenih
meril dosežejo najmanj 50 točk.
(4) Vlagatelj za sofinanciranje sredstev usposobitve
zavodov in razvojnih centrov v kmetijstvu, gozdarstvu in prehrani vloži največ
eno vlogo na javni razpis.
IV. SKUPNE DOLOČBE
VLOGA IN POSTOPEK ZA DODELITEV SREDSTEV
11. člen
(javni razpis)
(1) Nepovratna sredstva, namenjena izvajanju sofinanciranja
materialnih stroškov in stroškov storitev praktičnega izobraževanja ter
sofinanciranja usposobitve zavodov in razvojnih centrov (v nadaljnjem besedilu:
sredstva), se zagotovijo iz proračuna Republike Slovenije kot nepovratna
finančna pomoč.
(2) Sredstva se razpišejo z zaprtim javnim razpisom v
skladu z zakonom, ki ureja kmetijstvo.
(3) Postopek za sofinanciranje materialnih stroškov in
stroškov storitev praktičnega izobraževanja ter sofinanciranje usposobitve
zavodov in razvojnih centrov se vodi v skladu z zakonom, ki ureja kmetijstvo.
(4) Javni razpis objavi ministrstvo v Uradnem listu
Republike Slovenije.
12. člen
(vlaganje vlog na javni razpis)
(1) Vloga na javni razpis se vloži na Agencijo Republike
Slovenije za kmetijske trge in razvoj podeželja (v nadaljnjem besedilu:
agencija) v elektronski obliki, v roku, opredeljenem v javnem razpisu.
(2) Vloge iz prejšnjega odstavka vlagatelj ali njegov
pooblaščenec za elektronsko vložitev izpolni elektronsko in podpiše s
kvalificiranim elektronskim podpisom ter vloži v elektronski obliki, pri čemer
se priloge predložijo kot skenogram.
(3) Za elektronsko izpolnjevanje in vložitev vlog iz
prejšnjega odstavka agencija vzpostavi vstopno spletno mesto na naslovu
https://e-kmetija.gov.si, na katerem se vlagatelj ali njegov pooblaščenec za
elektronsko vložitev s sredstvom elektronske identifikacije prijavi v
informacijski sistem agencije, ima dostop do vseh podatkov, potrebnih za
izpolnitev vloge, izvede elektronski vnos, vključno s kvalificiranim
elektronskim podpisom, in vloži vlogo v informacijski sistem agencije, ki ga
obvesti o uspešni vložitvi vloge.
(4) Če vlogo iz prejšnjega odstavka vlaga pooblaščenec
za elektronsko vložitev, se pred elektronsko vložitvijo vloge registrira pri
agenciji. Pooblaščenec za elektronsko vložitev pri vnosu vloge izpolni
pooblastilo za dostop in uporabo informacijskega sistema agencije. S podpisom
na vlogi vlagatelj ali njegov pooblaščenec za elektronsko vložitev potrdi
pravilnost vnosa podatkov. Podrobna navodila o prijavi v informacijski sistem
in izpolnjevanju vloge v njem ter vlaganju vloge se objavijo na osrednjem
spletnem mestu državne uprave.
(5) Kot sredstvo elektronske identifikacije iz tretjega
odstavka tega člena se šteje sredstvo elektronske identifikacije ravni
zanesljivosti srednja ali visoka oziroma drug način elektronske identifikacije
za dostop do elektronskih storitev ravni zanesljivosti srednja ali visoka v
skladu s predpisi, ki urejajo elektronsko identifikacijo in storitev zaupanja.
13. člen
(obravnava vlog)
(1) Vlagatelja popolne vloge, ki je vsebinsko
nerazumljiva, agencija pozove na pojasnitev.
(2) Vloga na javni razpis, ki je popolna in izpolnjuje
pogoje iz 4. oziroma 8. člena te uredbe, se oceni na podlagi meril,
določenih s to uredbo.
(3) V primeru, da razpisana sredstva ne zadoščajo za
odobritev vseh vlog v celoti, se sredstva razdelijo proporcionalno glede na
delež doseženih točk od skupnega števila točk, glede na razpisana sredstva in
glede na skupno vrednost zaprošenih sredstev.
(4) Agencija vlagatelju odobri sredstva z odločbo o
pravici do sredstev.
14. člen
(združevanje pomoči)
Pomoč se ne odobri oziroma izplača upravičencu, če je za iste
upravičene stroške, kot jih je navedel v vlogi na javni razpis oziroma v
zahtevku za izplačilo sredstev, že prejel sredstva iz proračuna Republike
Slovenije ali sredstva Evropske unije oziroma druga javna sredstva.
15. člen
(vlaganje zahtevkov za izplačilo sredstev)
(1) Za izplačila sredstev za namene iz 1. člena te
uredbe morajo upravičenci zahtevke za izplačilo sredstev izpolniti in vložiti
na agencijo v elektronski obliki ter podpisane s kvalificiranim elektronskim
podpisom, pri čemer se priloge predložijo kot skenogram.
(2) Za elektronsko izpolnjevanje in vložitev zahtevkov
za izplačilo sredstev iz prejšnjega odstavka se smiselno uporabljajo določbe
drugega do petega odstavka 12. člena te uredbe.
(3) Zahtevki za izplačilo sredstev iz prvega odstavka
tega člena se vlagajo v obdobju od izdaje odločbe o pravici do sredstev do
30. oktobra tekočega leta v skladu z roki, opredeljenimi v odločbi o
pravici do sredstev.
(4) Upravičenec lahko vloži prošnjo za spremembo
obveznosti do vložitve zahtevka za izplačilo sredstev.
(5) Upravičenec mora zahtevku za izplačilo sredstev
priložiti naslednja dokazila:
-       
kopije računov, elektronske in e-račune oziroma dokument enake dokazne
vrednosti, ki vsebuje specifikacijo nabavljenega materiala, opreme, izvedenih
storitev zunanjih izvajalcev oziroma izvedenih del. Če račun ali dokument enake
dokazne vrednosti ne vsebuje specifikacije, se priloži dobavnica ali
naročilnica, ki vsebuje takšno specifikacijo;
-       
izjavo o skladnosti za aparate, naprave, stroje, priključke in opremo iz
8. člena te uredbe;
-       
dokazila o plačilu računa ali dokument enake dokazne vrednosti iz
prejšnje točke, kot je položnica, potrdilo banke o izvršenem plačilu, potrdilo
o izvršeni transakciji ali dokazilo o izvedeni kompenzaciji (pobotu);
-       
fotografijo vgrajene opreme v času vgradnje in tehnično dokumentacijo
opreme, ki je predmet vgradnje, če gre za naložbe, kjer je vgrajena skrita
oprema, ki se je po končani naložbi ne more več preveriti (oprema, do katere po
končani investiciji med kontrolo na kraju samem ni več mogoče dostopati);
-       
fotografije, ki potrjujejo izvedbo podprte naložbe oziroma dela naložbe,
ki predstavlja zaokroženo vsebinsko ali tehnološko celoto;
-       
izjavo o prejetih javnih sredstvih za iste upravičene stroške;
-       
za namen sofinanciranja usposobitve zavodov in razvojnih centrov
dokazilo o vpisu investicije v evidenco osnovnih sredstev ter
-       
poročilo o izvedeni aktivnosti.
(6) Računi in druga dokazila, ki se nanašajo na naložbo,
se morajo glasiti na upravičenca.
16. člen
(obveznosti upravičenca po izplačilu sredstev)
(1) Upravičenec se zavezuje, da bo naložbo uporabljal v
skladu z namenom, opredeljenem v 1. členu te uredbe.
(2) V primeru naložbe v nabavo aparatov, naprav,
strojev, priključkov in opreme iz 8. člena te uredbe upravičenec ne sme
odtujiti naložbe oziroma jo dati v najem še tri leta po izplačilu sredstev.
(3) Upravičenec, ki je pridobil sredstva za namen
sofinanciranja usposobitve zavodov in razvojnih centrov v kmetijstvu,
gozdarstvu in prehrani, mora na agencijo posredovati poročilo o uporabi
investicije. Poročilo posreduje na obrazcu, predvidenem za poročanje, do
15. aprila tekočega leta za preteklo koledarsko leto, in sicer tri leta po
zadnjem izplačilu.
(4) Upravičenec mora dokumentacijo, ki je podlaga za
odobritev pomoči po tej uredbi, hraniti še najmanj tri leta od dneva zadnjega
izplačila sredstev.
(5) Upravičenec mora omogočiti dostop do dokumentacije,
ki je podlaga za dodelitev in izplačilo sredstev, ter omogočiti kontrolo na
kraju samem ministrstvu, agenciji ter pristojnim revizijskim in nadzornim
organom Republike Slovenije.
17. člen
(izvedba pregledov in neizpolnjevanje obveznosti)
(1) Upravne preglede in preglede na kraju samem izvaja
agencija.
(2) Za namen sofinanciranja materialnih stroškov in
stroškov storitev praktičnega izobraževanja se izvede upravni pregled vseh
zahtevkov za izplačilo sredstev.
(3) Za namen sofinanciranja usposobitve zavodov in
razvojnih centrov, se poleg upravnega pregleda vseh zahtevkov za izplačilo
sredstev, s pregledi na kraju samem pred izplačilom zahtevka preveri vsaj pet
odstotkov sredstev, odobrenih po javnem razpisu v posameznem koledarskem letu.
(4) V primeru ugotovljene nepravilnosti tekom izvedbe
pregleda iz drugega in tretjega odstavka tega člena agencija postopa v skladu z
zakonom, ki ureja kmetijstvo.
(5) Agencija izvaja naknadne preglede za namen
sofinanciranja usposobitve zavodov in razvojnih centrov v obdobju trajanja obveznosti
upravičenca po izplačilu zahtevka za izplačilo sredstev iz 15. člena te
uredbe, s katerim preveri vsaj en odstotek sredstev, dodeljenih po javnem
razpisu v posameznem koledarskem letu.
(6) Če upravičenec ne izpolni obveznosti iz
16. člena te uredbe, mora v proračun Republike Slovenije vrniti vsa
izplačana sredstva.
18. člen
(hramba dokumentacije in poročanje)
(1) Agencija vodi in hrani evidence z informacijami o
dodeljenih finančnih sredstvih in z dokazi o izpolnjevanju pogojev deset let od
dneva zadnje dodelitve sredstev po tej uredbi.
(2) Agencija poroča ministrstvu o skupni višini
odobrenih in izplačanih sredstev upravičencem do 31. decembra tekočega
leta.
V. KONČNA DOLOČBA
19. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-60/2022
Ljubljana, dne 16. februarja 2022
EVA 2021-2330-0103
Vlada Republike Slovenije
Janez Janša
predsednik