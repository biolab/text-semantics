I. SPLOŠNE DOLOČBE
1. člen
(register)
Zdravniška zbornica Slovenije (v nadaljnjem besedilu:
zbornica) upravlja zdravniški register kot upravljalec zbirke podatkov s področja
zdravstvenega varstva.
Za izvajanje z zakonom določenih nalog zbornica zbira,
evidentira, obdeluje, shranjuje, posreduje in uporablja podatke zdravnikov.
2. člen
(vsebina pravilnika)
Ta pravilnik ureja:
-      
vsebino zdravniškega registra,
-      
pogoje za vpis v zdravniški register in izbris iz njega,
-      
postopek za registriranje zdravnikov in zobozdravnikov (v nadaljnjem
besedilu: zdravnikov),
-      
postopek za registriranje zdravnikov za opravljanje zasebne zdravniške
službe,
-      
pravice in dolžnosti registriranega zdravnika.
3. člen
(pogoji, pravice in obveznosti)
Zdravnik sme samostojno opravljati zdravniško službo, če je
vpisan v register in če izpolnjuje druge pogoje, ki jih določa zakon. V
register so lahko vpisani državljani Republike Slovenije in tujci, če
izpolnjujejo pogoje, določene z zakonom in tem pravilnikom.
Zdravnik specialist, državljan države članice Evropske unije,
Evropskega gospodarskega prostora ali Švicarske konfederacije (v nadaljnjem
besedilu: država sedeža), ki opravlja zdravniško službo in svoj poklic v skladu
s predpisi države sedeža, in želi v Republiki Sloveniji občasno ali priložnostno
opravljati zdravniško službo, se na podlagi obvestila ministrstva, pristojnega
za zdravje začasno vpiše v register.
Z vpisom v register zdravnik pridobi vse pravice in
obveznosti, ki mu gredo kot članu zbornice, razen če je v tem pravilniku ali
drugih aktih zbornice določeno drugače.
4. člen
(varstvo podatkov)
Zbornica ravna s podatki zdravniškega registra v skladu z
zakonom, ki ureja varstvo osebnih podatkov.
II. REGISTRACIJA ZDRAVNIKA
5. člen
(registrirani zdravnik)
Z vpisom v zdravniški register (v nadaljnjem besedilu:
register) zdravnik postane član zbornice (v nadaljnjem besedilu: registrirani
zdravnik).
V register mora biti vpisan:
-      
zdravnik pripravnik,
-      
zdravnik sekundarij,
-      
zdravnik specializant,
-      
zdravnik, ki ima veljavno licenco za opravljanje zdravniške službe,
-      
zdravnik, ki je zaprosil za pridobitev licence, pa mu je zbornica zaradi
neizpolnjevanja pogojev predpisala še izpolnitev posameznih pogojev,
-      
zdravnik, ki mu je bila odvzeta licenca za določen čas in je bil napoten
na dodatno usposabljanje oziroma se usposablja na lastno željo,
-      
zdravnik, ki je državljan druge države članice EU in ki mu je bila
izdana odločba o priznanju kvalifikacij za opravljanje poklica v Republiki
Sloveniji.
Zdravnik specialist, državljan države članice Evropske unije,
Evropskega gospodarskega prostora ali Švicarske konfederacije iz drugega
odstavka 3. člena tega pravilnika se začasno vpiše v register. Tak začasni vpis
ne sme na noben način zavirati ali oteževati opravljanja storitev in povzročati
dodatnih stroškov. Zdravnik nima drugih pravic in obveznosti, ki jih imajo
registrirani zdravniki, zanj pa veljajo določbe o opravljanju zdravniške službe
in ravnanju po spoznanjih znanosti in strokovno preverjenih metodah ter
določila Kodeksa medicinske etike in deontologije Slovenije. V primeru
ugotovljene kršitve se začasno vpisani zdravnik izbriše iz registra, lahko pa
se mu zreče tudi katerakoli druga sankcija, ki je določena v aktih zbornice.
Vpis v register iz prejšnjega odstavka se opravi na podlagi
obvestila ministrstva, pristojnega za zdravje (v nadaljnjem besedilu:
ministrstvo).
V register je lahko vpisan:
-      
študent medicine ali dentalne medicine,
-      
zdravnik, ki mu je bila odvzeta licenca za določen čas, pa ni bil
napoten na dodatno usposabljanje,
-      
zdravnik, ki mu je bila trajno odvzeta licenca,
-      
upokojeni zdravnik, ki nima licence za opravljanje zdravniške službe,
-      
zdravnik, ki je bil imenovan za častnega člana zbornice.
III. VSEBINA REGISTRA
6. člen
(podatki registra)
V registru se vodijo naslednji osebni podatki zdravnikov:
-      
priimek in ime, rojstni datum in kraj rojstva,
-      
naslov stalnega prebivališča (kraj, ulica in hišna številka),
-      
državljanstvo,
-      
naziv in naslov zdravniškega delovnega mesta,
-      
način opravljanja zdravniške službe,
-      
osebna številka zdravnika,
-      
kraj in datum diplome,
-      
datum strokovnega izpita,
-      
datum in vrsta opravljene specializacije,
-      
datum, vrsta in trajanje podeljene licence,
-      
datum in vrsta pridobljenega dodatnega znanja,
-      
datum ter področje pridobljenih znanstvenih nazivov,
-      
pridobljeni strokovni nazivi,
-      
pridobljeni pedagoški nazivi,
-      
članstvo v domačih in tujih zdravniških združenjih,
-      
izjava o uveljavljanju pravice do ugovora vesti,
-      
drugi podatki, ki so potrebni za opravljanje nalog in javnih pooblastil
zbornice.
Od zasebnih zdravnikov se v registru vodijo še naslednji
podatki:
-      
datum začetka in prenehanja opravljanja zasebne zdravniške službe;
-      
področje in kraj opravljanja zasebne zdravniške službe;
-      
datum, področje in trajanje podeljene koncesije;
-      
datum sklenitve in trajanje pogodbe z Zavodom za zdravstveno zavarovanje
Slovenije (v nadaljnjem besedilu: zavod) ter področje in obseg programa, za
katerega je sklenjena pogodba z zavodom.
IV. POSTOPEK VPISA V REGISTER
1. Splošno
7. člen
(zahteva za vpis)
Vpis v register se opravi na zahtevo zdravnika, ki izpolnjuje
pogoje, določene z zakonom o zdravniški službi in tem pravilnikom.
Začasni vpis zdravnika specialista, državljana države članice
Evropske unije, Evropskega gospodarskega prostora ali Švicarske konfederacije
iz drugega odstavka 3. člena tega pravilnika v register se opravi na podlagi
obvestila ministrstva.
8. člen
(postopek in pritožba)
O vpisu v register ter izbrisu iz njega izda zbornica odločbo
v upravnem postopku.
Zoper odločbo o vpisu ali izbrisu iz registra se lahko vloži
pritožba v roku 15 dni od prejema pisnega odpravka odločbe. O pritožbi, ki se
vloži pri zbornici, odloči ministrstvo.
2. Vloga za vpis v register
9. člen
(vloga in dokumentacija)
Za vpis v register zdravnik vloži pri zbornici izpolnjeno
vlogo.
Zdravnik vlogi priloži dokumentacijo, ki dokazuje izpolnjevanje
pogojev za vpis v register.
Zdravniku ni treba prilagati dokazil iz uradnih evidenc, ki
jih vodijo državni organi, organi lokalnih skupnosti in nosilci javnih
pooblastil. Te podatke pridobi uradna oseba po uradni dolžnosti.
10. člen
(nepopolna vloga)
Kolikor zdravnik ne vloži popolne vloge, ga zbornica obvesti,
da jo je dolžan dopolniti v postavljenem roku. O tem se izda sklep, zoper
katerega je dovoljena pritožba.
Če zdravnik ne dopolni vloge oziroma jo dopolni neustrezno,
se šteje, da vloga sploh ni bila vložena. Na to posledico je treba zdravnika
posebej opozoriti v sklepu za dopolnitev vloge.
11. člen
(ponovna vloga)
Zdravnik lahko ponovno vloži vlogo za vpis v register.
3. Vpis v register
12. člen
(sklep o vpisu)
Na podlagi popolne vloge ali obvestila ministrstva zbornica
najkasneje v roku 30 dni izda odločbo, na podlagi katerega vpiše zdravnika v
register.
Zoper odločbo se lahko vloži pritožba v roku 15 dni od
prejema pisnega odpravka odločbe. O pritožbi odloči ministrstvo.
Registracija častnega člana se opravi na podlagi sklepa, s
katerim je bil zdravnik imenovan.
V. POSTOPEK IZBRISA IZ REGISTRA
13. člen
(izbris iz registra)
Izbris iz registra se opravi:
-      
če zdravnik s pisno vlogo izjavi, da ne želi biti več vpisan v register,
-      
če registracija na podlagi 5. člena tega pravilnika ni obvezna,
-      
po končanem opravljanju občasne oziroma priložnostne zdravniške službe,
-      
če zdravnik ne izpolnjuje obveznosti, ki jih ima kot član zbornice, na
podlagi odločitve izvršilnega odbora,
-      
na zahtevo razsodišča zbornice,
-      
ob smrti zdravnika.
14. člen
(postopek izbrisa iz registra)
Na podlagi popolne vloge za izbris iz registra zbornica
najkasneje v roku 30 dni izda sklep, na podlagi katerega opravi izbris
zdravnika iz registra. Po izbrisu iz registra zdravnik ne sme več opravljati
zdravniške službe.
Izbris iz registra se opravi po uradni dolžnosti v primerih
iz tretje, četrte, pete in šeste alinee prvega odstavka 13. člena tega
pravilnika.
Zoper odločbo o izbrisu iz registra se lahko vloži pritožba v
roku 15 dni od prejema pisnega odpravka odločbe. O pritožbi, ki se vloži pri
zbornici, odloči ministrstvo.
VI. REGISTRACIJA ZASEBNEGA ZDRAVNIKA
1. Pogoji
15. člen
(status zasebnega zdravnika in pogoji)
Zdravnik se lahko registrira kot zasebni zdravnik, če:
1.    
ima licenco za opravljanje zdravniške službe na določenem strokovnem
področju;
2.    
ni v delovnem razmerju pri drugem delodajalcu;
3.    
mu ni s pravnomočno sodbo sodišča prepovedano opravljanje zdravniške
službe oziroma poklica;
4.    
ima zagotovljene ustrezne prostore in opremo.
Izpolnjevanje pogojev iz 1. in 4. točke prvega odstavka tega člena
ugotavlja zbornica.
Šteje se, da ima zdravnik zagotovljene ustrezne prostore, če
bo opravljal zdravniško službo na svojem strokovnem področju tudi, če vzame v
najem prostore zdravstvenega doma ali bolnišnice, v katerih je do sedaj
opravljal zdravniško službo, prav tako pa tudi, če vzame v najem ustrezne prostore
druge zasebne ambulante.
16. člen
(rok)
Zdravnik mora biti registriran kot zasebni zdravnik najkasneje
na dan, ko začne opravljati zdravniško službo kot zasebni zdravnik.
17. člen
(registracija za določen čas)
Zdravnik se lahko registrira kot zasebni zdravnik za določen čas
v primeru, če ne izpolnjuje pogojev iz 2. in/ali 4. točke prvega odstavka 15. člena
tega pravilnika.
Takšna registracija lahko traja največ eno leto od dne izdaje
odločbe.
V času začasnega vpisa zdravnik ne sme opravljati zdravniške
službe kot zasebni zdravnik, lahko pa ureja pripravljalne posle za zasebno
dejavnost.
2. Postopek registracije zasebnega zdravnika
18. člen
(vloga)
Vpis v register, na podlagi katerega lahko zdravnik opravlja
zdravniško službo kot zasebno dejavnost, se opravi na podlagi vloge zdravnika.
19. člen
(dokumentacija)
Vlogi je potrebno priložiti:
-      
dokazilo o posedovanju ordinacije,
-      
dokazilo, da ordinacija in spremni prostori izpolnjujejo pogoje, ki jih
določa pravilnik o pogojih za opravljanje zasebne zdravstvene dejavnosti,
-      
druga dokazila, s katerimi zdravnik dokazuje izpolnjevanje pogojev za
opravljanje zasebne zdravniške službe.
Za dokazilo o posedovanju ordinacije velja izpis iz zemljiške
knjige o lastništvu prostorov, kupoprodajna pogodba (original ali overjena
fotokopija), predkupna pogodba (original ali overjena fotokopija), najemna
pogodba (original ali overjena fotokopija) ali pismo o nameri za sklenitev
najemne pogodbe (original).
Kolikor zdravnik predloži pismo o nameri za sklenitev najemne
pogodbe, mora najkasneje na dan, ko začne opravljati zasebno dejavnost,
predložiti najemno pogodbo (original ali overjeno fotokopijo).
Zdravniku, ki bo opravljal zdravniško službo v prostorih, v
katerih se je že do tedaj opravljala zdravstvena dejavnost iste specialnosti,
ni potrebno dokazovati izpolnjevanja pogojev iz druge alinee prvega odstavka
tega člena.
20. člen
(nepopolna vloga)
Kolikor zdravnik ne vloži popolne vloge, ga zbornica obvesti,
da jo je dolžan dopolniti v postavljenem roku. O tem se izda sklep, zoper
katerega je dovoljena pritožba.
Če zdravnik ne dopolni vloge oziroma jo dopolni neustrezno,
se šteje, da vloga sploh ni bila vložena. Na to posledico je treba zdravnika
posebej opozoriti v sklepu za dopolnitev vloge.
21. člen
(vsebina odločbe)
Odločba o registraciji zasebnega zdravnika vsebuje:
-      
splošne podatke o zdravniku,
-      
vrsto zdravniške službe – področje,
-      
trajanje vpisa,
-      
naslov ordinacije,
-      
druge pomembne podatke o opravljanju zasebne zdravniške službe.
22. člen
(pritožba)
Zoper odločbo se lahko vloži pritožba v roku 15 dni od
prejema pisnega odpravka odločbe. O pritožbi, ki se vloži pri zbornici, odloči
ministrstvo.
3. Postopek za izbris zasebnega zdravnika v registru
23. člen
(izbris zasebnega zdravnika)
Zdravnika se v registru zdravnikov ne vodi več kot zasebnega
zdravnika, če:
-      
odjavi opravljanje zasebne zdravniške službe,
-      
mu je s pravnomočno odločbo prepovedano opravljanje zdravniške službe
oziroma poklica,
-      
opravlja zdravniško službo v nasprotju z vpisom v register,
-      
se ugotovi, da ne izpolnjuje več predpisanih pogojev za opravljanje
zdravniške službe.
Zbornica izda odločbo o izbrisu zasebnega zdravnika v
upravnem postopku. V primerih iz druge, tretje in četrte alinee prejšnjega
odstavka tega člena izda zbornica odločbo po uradni dolžnosti.

Pravilnik o zdravniškem registru (Uradni list
RS, št. 35/00)
vsebuje naslednje prehodne in končne določbe:
»VII. PREHODNE IN KONČNE DOLOČBE
24. člen
(spremembe podatkov)
O vsaki spremembi podatkov, navedenih v 6. členu tega
pravilnika obvesti zdravnik zbornico najkasneje v tridesetih dneh po nastopu
spremembe.
25. člen
(obrazci in listine)
Zbornica v enem mesecu od uveljavitve tega pravilnika izda
obrazce in listine za izvajanje nalog po tem pravilniku.
26. člen
(prenehanje veljavnosti
določil)
Z dnem uveljavitve tega pravilnika se preneha uporabljati
pravilnik o vodenju registra zdravnikov in zobozdravnikov z dne 20. 6.
1992.
Za zdravnike se prenehajo uporabljati:
-      
pravilnik o vodenju registra zasebnih zdravstvenih delavcev (Uradni list
RS, št. 24/92),
-      
prva alinea 1. člena pravilnika o zasebni zdravniški dejavnosti z dne
12. 4. 1994,
-      
2. člen pravilnika o pogojih za opravljanje zasebne zdravstvene
dejavnosti (Uradni list RS, št. 24/92).
27. člen
(veljavnost in uporaba)
Ta pravilnik stopi v veljavo in se začne uporabljati osmi dan
po objavi v Uradnem listu RS.«.

Pravilnik o spremembah in dopolnitvah
pravilnika o zdravniškem registru (uradni list RS, št. 43/04) vsebuje naslednjo končno določbo:
»5. člen
Te spremembe in dopolnitve pravilnika začnejo veljati osmi
dan po objavi v Uradnem listu Republike Slovenije, določbe 1. in 2. člen
tega pravilnika (drugi in tretji odstavek 3. člena, sedma alinea
5. člena in tretji, četrti, peti in šesti odstavek 5. člena
pravilnika) pa se začnejo uporabljati od dne pristopa Republike Slovenije k
EU.«.

Pravilnik o spremembah in dopolnitvah
Pravilnika o zdravniškem registr (Uradni list RS, št. 31/10) vsebuje naslednjo končno določbo:
»10. člen
Ta pravilnik začne veljati petnajsti dan po objavi v Uradnem
listu Republike Slovenije.«.