I. SPLOŠNE DOLOČBE
1. člen
(vsebina)
Ta akt določa vsebine in način izkazovanja informacij na
računu za električno energijo ter zagotavljanje drugih informacij in pojasnil v
zvezi z računom končnim odjemalcem in velja za dobavitelje električne energije,
elektrooperaterje in druge izvajalce elektroenergetskih storitev.
2. člen
(pomen izrazov)
Izrazi, uporabljeni v tem aktu, imajo enak pomen kot izrazi,
opredeljeni v 4. členu Zakona o oskrbi z električno energijo (Uradni list RS,
št. 172/21; v nadaljnjem besedilu: ZOEE), poleg tega pa posamezni izrazi
pomenijo:

-       
  drugi izvajalec elektroenergetskih storitev:

pomeni pravno ali fizično osebo, ki opravlja vsaj eno od
  dejavnosti proizvodnje, trgovanja, agregiranja, prilagajanja odjema ali
  shranjevanja energije;


-       
  končni obračun:

je obračun električne energije na podlagi dejanske
  porabe, ki se izda vsaj enkrat letno v primerih izstavljanja računov na
  podlagi ocenjene porabe;


-       
  merilna naprava:

je števec oziroma druga ustrezna naprava, skladna z
  zahtevami zakonodaje v zvezi z obračunavanjem storitev iz tega akta;


-       
  pribitek:

pomeni znesek na računu, ki se določi v obliki ene ali
  več obračunskih postavk v pogodbi z dinamičnimi cenami električne energije in
  dobavitelju omogoča pokrivanje stroškov in odhodkov poslovanja v zvezi z
  izvajanjem storitve (npr. stroški povezani z napovedovanjem porabe oziroma
  proizvodnje in upravljanjem z energijo, stroški odstopanj dejanske od
  napovedane porabe kupca, stroški cenovnih zamejitev, stroške obdelave
  merilnih podatkov in upravljanja merilnega mesta) in dobiček. V pribitku niso
  zajeti fiksni stroški poslovanja v zvezi s pogodbo o dobavi, ki morajo biti
  prikazani ločeno.

3. člen
(zavezanci za izdajo računa)
(1) Račun za omrežnino za uporabo elektroenergetskega sistema
(v nadaljnjem besedilu: omrežnina) izda elektrooperater. Račun za dobavljeno
električno energijo izda dobavitelj. Račun za agregiranje oziroma druge
elektroenergetske storitve izda drugi izvajalec elektroenergetskih storitev.
(2) Dobavitelj lahko pod pogoji iz ZOEE in sistemskih
obratovalnih navodil končnim odjemalcem izda enotni račun za dobavljeno
električno energijo in omrežnino.
4. člen
(raven obračuna storitev in vključitev informacij na račun)
Vsaka storitev iz tega akta se obračuna na ravni dodeljene
obračunske merilne točke. Če je katerakoli obračunska merilna točka povezana z
meritvami na določenem merilnem mestu, ki se nahaja na prevzemno-predajnem
mestu ali za njim, mora račun vsebovati tudi informacijo o merilnem mestu in
števcu, na katerega se navezujejo količine, dodeljene posamezni obračunski merilni
točki.
II. INFORMACIJE NA RAČUNU
5. člen
(račun za omrežnino)
(1) Račun za omrežnino mora vsebovati vsaj naslednje podatke
in informacije, ki morajo biti vidno prikazani na računu in jasno ločeni od
drugih delov računa, in sicer:
1.     
osnovni podatki:
a)   
znesek za plačilo in njegova razčlenitev;
b)   
datum zapadlosti plačila;
c)   
podatki o elektrooperaterju in v primeru, da je izdajatelj računa
pooblaščeni izvajalec nalog distribucijskega operaterja, tudi njegovi podatki:
naziv, naslov, kontaktni podatki ter elektronski naslov in telefonska številka
za pomoč uporabnikom;
d)   
podatki o končnem odjemalcu: ime in priimek oziroma naziv podjetja,
naslov oziroma sedež podjetja, naslov za pošiljanje računa;
e)   
SN izvod, na katerega je priključeno merilno mesto odjemalca;
f)    
priključna moč, uporabniška skupina in podatki o omejevalcu toka za
končne odjemalce do vključno 43 kW priključne moči;
g)   
osnovni podatki o posameznem merilnem mestu odjemalca ter pripadajočih
merilnih napravah glede na obračunske merilne točke:
-   
številka merilnega mesta, določena s strani elektrooperaterja, oziroma
GS1 GSRN oznaka merilnega mesta;
-   
številka merilne naprave;
h)   
datum izteka pogodbe o uporabi sistema, če je ta sklenjena za določen
čas;
2.     
obračunski podatki:
a)   
identifikator posamezne merilne točke GS1 GSRN;
b)   
začetek in konec obračunskega obdobja, za katero se izdaja račun;
c)   
prevzeta električna energija v obračunskem obdobju v posameznem časovnem
bloku in tarifna postavka za energijo;
d)   
dogovorjena obračunska moč za posamezen časovni blok oziroma obračunska
moč za uporabnike sistema, ki se jim ne evidentirajo 15-minutne meritve za
prevzeto energijo in tarifna postavka za moč;
e)   
presežna obračunska moč v časovnem bloku, faktor utežitve presežne moči
in tarifna postavka za moč ali informacije o prekoračitvah obračunske moči in
stroških, ki bi uporabniku sistema nastali, če bi se omrežnina za presežno moč
zaračunala v skladu z 52. členom Akta o metodologiji za obračunavanje omrežnine
za elektrooperaterje (Uradni list RS, št. 146/22; v nadaljnjem besedilu: akt,
ki ureja metodologijo za obračunavanje omrežnine za elektrooperaterje);
f)    
prispevki: prispevek za zagotavljanje podpor proizvodnji električne
energije v soproizvodnji z visokim izkoristkom in iz obnovljivih virov energije
(OVE in SPTE), prispevek za energetsko učinkovitost (URE) in prispevek za
delovanje operaterja trga oziroma druge prispevke v skladu z zakonodajo;
3.     
druge informacije:
a)   
povezava ali sklic na mesto, kjer so dostopne podrobne informacije o
načinu izračuna posameznih postavk na računu, če to ni razvidno iz informacij
na računu;
b)   
povezava ali sklic na mesto dostopa do merilnih podatkov na ravni
nacionalnega podatkovnega vozlišča;
c)   
možnosti spremembe obračunskih podatkov v skladu z aktom, ki ureja
metodologijo za obračunavanje omrežnine za elektrooperaterje, oziroma povezava
ali sklic na mesto, kjer so informacije dostopne;
d)   
povezava ali sklic na mesto, kjer je dostopna enotna kontaktna točka;
e)   
povezava ali sklic na mesto primerjalnika stroškov oskrbe z električno
energijo na spletni strani Agencije za energijo (v nadaljnjem besedilu:
agencija).
(2) Če prevzeta električna energija pod c) 2. točke
prejšnjega odstavka ne predstavlja dejanske porabe, ali so količine, dodeljene
merilni točki pod c) 2. točke prejšnjega odstavka, določene z izračunom, je
treba podati način določitve količin (upoštevanje deležev izmerjenih veličin
ipd.) in upoštevne količine.
(3) Tarifna postavka za moč in tarifna postavka za energijo
se lahko prikaže kot seštevek tarifnih postavk za prenos in distribucijo.
(4) Če se obračun omrežnine izvaja za končnega odjemalca, ki
je član ene ali več energetskih skupnosti, mora račun vključevati tudi
informacijo o deležu proizvedene energije iz proizvodnih enot, katerih
zmogljivosti si delijo člani posamezne zadevne energetske skupnosti in pripada
končnemu odjemalcu. Članu energetske skupnosti se na ravni ustrezne merilne
točke na prevzemno-predajnem mestu poleg podatkov iz 2. točke prvega odstavka
tega člena prikaže ločeno tudi dodeljena količina proizvedene delovne energije
iz proizvodnih naprav skupnosti v obračunskem obdobju v posameznem časovnem
bloku in ustrezna prilagojena postavka za preneseno električno energijo iz
proizvodnih naprav skupnosti glede na obseg uporabe omrežja. Vse navedene
postavke se prikažejo v skladu z 20. členom akta, ki ureja metodologijo za
obračunavanje omrežnine za elektrooperaterje.
(5) Če končni odjemalec zagotavlja elektrooperaterju
sistemske storitve in ima zagotovljene meritve na ravni obračunskega intervala
neposredno, morajo informacije pod a) 3. točke prvega odstavka tega člena
vključevati tudi informacijo o presežni moči, ki je izvzeta iz obračuna
omrežnine v posameznih časovnih intervalih aktivacije v skladu z 21. členom
akta, ki ureja metodologijo za obračunavanje omrežnine za elektrooperaterje.
(6) Če končni odjemalec sklene z distribucijskim operaterjem
pogodbo za obračun po lokalni dinamični tarifi za posamezno zaključeno
geografsko področje, mora račun vsebovati tudi posamezne obračunske podatke za
obračun omrežnine za energijo na podlagi dinamične tarifne postavke, in sicer
odstopanja prevzete energije od osnovnice v posameznem časovnem intervalu in
lokalno dinamično tarifno postavko energije v tem časovnem intervalu. Podrobna
razčlenitev obračuna na ravni posameznega dinamično določenega časovnega bloka
mora biti zagotovljena z informacijami pod a) 3. točke prvega odstavka tega
člena v skladu z 22. členom akta, ki ureja metodologijo za obračunavanje
omrežnine za elektrooperaterje.
(7) Znesek za plačilo in datum zapadlosti plačila pod a) in
pod b) 1. točke prvega odstavka tega člena morata biti na računu prikazana
ločeno od ostalih delov računa.
6. člen
(račun za dobavo)
(1) Račun za električno energijo, ki ga izda dobavitelj
električne energije, mora vsebovati vsaj naslednje podatke, ki morajo biti
vidno prikazani na računu in jasno ločeni od drugih delov računa, in sicer:
1.     
osnovni podatki:
a)   
znesek za plačilo in njegova razčlenitev;
b)   
datum zapadlosti plačila;
c)   
datum izteka pogodbe o dobavi, kadar je pogodba sklenjena za določen
čas;
d)   
številka pogodbe o dobavi električne energije;
e)   
podatki o dobavitelju: naziv, naslov, kontaktni podatki, davčna številka
ter elektronski naslov in telefonska številka za pomoč uporabnikom;
f)    
podatki o odjemalcu: ime in priimek oziroma naziv podjetja, naslov
oziroma sedež podjetja, naslov za pošiljanje računa;
g)   
osnovni podatki o posameznem merilnem mestu odjemalca ter pripadajočih
merilnih napravah glede na obračunske merilne točke:
-   
številka merilnega mesta, določena s strani elektrooperaterja, oziroma
GS1 GSRN oznaka merilnega mesta;
-   
številka merilne naprave;
h)   
drugi potrebni podatki, ki definirajo upoštevne tarifne postavke (npr.
območje porabe, obračunska moč, vrsta odjema ipd.);
2.     
obračunski podatki:
a)   
naziv tarife oziroma naziv produkta (npr. akcija, redni cenik ipd.);
b)   
identifikator posamezne merilne točke GS1 GSRN, na kateri dobavitelj
opravlja dobavo energije;
c)   
začetek in konec obračunskega obdobja, za katero se izdaja račun;
d)   
količina električne energije: izmerjene količine v obračunskem obdobju
po časovnih blokih oziroma način določitve količin, kadar račun ni izdan na
podlagi dejanske porabe;
e)   
cena dobavljene električne energije;
3.     
druge informacije:
a)   
povezava ali sklic na mesto, kjer so dostopne podrobne informacije o
načinu izračuna posameznih postavk na računu, če to ni razvidno iz informacij
na računu;
b)   
povezava ali sklic na mesto, kjer se nahajajo informacije o postopku
menjave dobavitelja;
c)   
podatki o pravicah končnega odjemalca v zvezi z izvensodnim reševanjem
sporov, vključno s kontaktnimi podatki imenovanega izvajalca izvensodnega
reševanja potrošniških sporov, oziroma povezava ali sklic na mesto, kjer so te
informacije dostopne;
d)   
povezava ali sklic na mesto, kjer je dostopna enotna kontaktna točka;
e)   
povezava ali sklic na mesto primerjalnika stroškov oskrbe z električno
energijo na spletni strani agencije;
f)    
če pogodba vsebuje prihodnje spremembe proizvoda, cene ali popusta, mora
biti to navedeno na zadnjem računu pred spremembo skupaj z datumom, ko se
sprememba izvrši.
(2) Znesek za plačilo in datum zapadlosti plačila pod a) in
pod b) 1. točke prejšnjega odstavka morata biti na računu prikazana ločeno od
ostalih delov računa.
(3) Če dobavitelj ponuja električno energijo po dinamičnih
cenah, mora biti dinamična cena prikazana za del, ki odraža veleprodajno ceno
električne energije in pribitek dobavitelja, ločeno. Količine in cene morajo
biti prikazane na ravni časovnega trajanja veleprodajnega produkta. Končnemu
odjemalcu, obračunanemu na podlagi dinamičnih cen, morajo biti zagotovljene
agregirane informacije o porabi in referenčnih cenah na računu, kot so npr.
dnevna ali tedenska povprečja. Dobavitelj mora končnemu odjemalcu omogočiti
brezplačen dostop do informacij, ki mu omogočajo izvedbo analize stroškov,
zaračunanih v intervalu tržne poravnave in niso zagotovljeni s
standardiziranimi podatkovnimi storitvami nacionalnega podatkovnega vozlišča,
ki ga upravlja distribucijski operater.
(4) Če račun temelji na dejanski porabi, morajo biti na
računu končnim odjemalcem na voljo informacije o mestu dostopnosti naslednjih
informacij, in sicer:
-       
informacija o primerjavi trenutne porabe električne energije končnega
odjemalca s porabo končnega odjemalca v enakem obdobju prejšnjega leta (v
grafični obliki);
-       
primerjave s povprečnim posplošenim ali referenčnim končnim odjemalcem
iz iste porabniške kategorije;
-       
kontaktne informacije potrošniških organizacij in agencije, vključno z
naslovi in telefonskimi številkami za namene reševanja reklamacij in računov;
-       
navedba spletnih strani, na katerih je mogoče dobiti informacije o
razpoložljivih ukrepih za izboljšanje energetske učinkovitosti za opremo, ki
uporablja energijo.
7. člen
(račun drugih izvajalcev elektroenergetskih storitev)
(1) Račun drugih izvajalcev elektroenergetskih storitev mora
poleg podatkov, ki jih določa sklenjena pogodba med končnim odjemalcem in
drugim izvajalcem elektroenergetskih storitev (npr. agregatorjem), vsebovati
vsaj naslednje podatke in informacije, ki morajo biti vidno prikazane na računu
in jasno ločene od drugih delov računa, in sicer:
1.     
osnovni podatki:
a)   
datum zapadlosti plačila;
b)   
številka pogodbe;
c)   
datum izteka pogodbe, kadar je pogodba sklenjena za določen čas;
d)   
podatki o drugem izvajalcu elektroenergetskih storitev: naziv, naslov,
kontaktni podatki, davčna številka ter elektronski naslov in telefonska
številka za pomoč uporabnikom;
e)   
podatki o končnem odjemalcu: ime in priimek oziroma naziv podjetja,
naslov oziroma sedež podjetja, naslov za pošiljanje računa;
f)    
osnovni podatki o posameznem merilnem mestu odjemalca ter pripadajočih
merilnih napravah glede na obračunske merilne točke:
-   
številka merilnega mesta, določena s strani elektrooperaterja oziroma
GS1 GSRN oznaka merilnega mesta;
-   
številka merilne naprave;
2.     
obračunski podatki:
a)   
naziv produkta;
b)   
začetek in konec obračunskega obdobja, za katero se izdaja račun;
c)   
znesek storitve drugih energetskih storitev (npr. agregiranja) glede na
postavke po pogodbi;
3.     
druge informacije:
a)   
povezava ali sklic na mesto, kjer so dostopne podrobne informacije o
načinu izračuna posameznih postavk na računu, če to ni razvidno iz informacij
na računu;
b)   
povezava ali sklic na mesto, kjer se nahajajo informacije o postopku
menjave agregatorja, če je drugi izvajalec elektroenergetskih storitev v tej
vlogi;
c)   
povezava ali sklic na mesto, kjer je dostopna enotna kontaktna točka;
d)   
povezava ali sklic na mesto primerjalnika stroškov oskrbe z električno
energijo na spletni strani agencije;
e)   
če pogodba vsebuje prihodnje spremembe proizvoda, cene ali popusta, mora
biti to navedeno na zadnjem računu pred spremembo skupaj z datumom, ko se
sprememba izvrši.
(2) Znesek za plačilo in datum zapadlosti plačila pod a) in
pod b) 1. točke prejšnjega odstavka morata biti na računu prikazana ločeno od
ostalih delov računa.
8. člen
(enotni račun dobavitelja)
Če dobavitelj izda enotni račun za dobavljeno električno
energijo in omrežnino, se na računu prikažejo vse informacije oziroma podatki
iz 5. in 6. člena tega akta.
9. člen
(pogostost izdajanja računov)
(1) Račun za omrežnino in dobavljeno električno energijo se
izda za obračunsko obdobje, ki praviloma traja en mesec. Končni obračun na
podlagi dejanske porabe se izvede vsaj enkrat letno.
(2) Če končni odjemalec nima števca, ki bi elektrooperaterju
omogočal daljinsko odčitavanje, ali če podatki za izvedbo obračuna niso na
voljo, se točne informacije na računu na podlagi dejanske porabe dajo končnemu
odjemalcu na voljo vsaj vsakih šest mesecev. Če je končni odjemalec izbral
možnost elektronskega prejemanja računa, ali če tako zahteva, se mu te
informacije zagotovijo na računu vsake tri mesece.
(3) Obveznosti iz prejšnjega odstavka se lahko izpolnijo tudi
s sistemom rednega samoodčitavanja končnega odjemalca, ki odčitane podatke s
števca sporoča elektrooperaterju. Če končni odjemalec ne sporoči odčitanih
podatkov s števca za zadevno obračunsko obdobje in dejanski podatki o porabi
niso na voljo, se lahko račun ali informacije na računu pripravijo na podlagi
ocenjene porabe ali pavšalnega zneska.
(4) Če ima končni odjemalec števec, ki elektrooperaterju
omogoča daljinsko odčitavanje, se točne informacije na računu na podlagi
dejanske porabe zagotovijo najmanj enkrat mesečno, te informacije pa so lahko
na voljo tudi prek spleta in se posodabljajo tako pogosto, kolikor dopuščajo
merilne naprave in sistemi, ki se uporabljajo.
III. DOLOČITEV OBRAČUNSKE MOČI
10. člen
(obvestilo o določitvi dogovorjene obračunske moči)
(1) Elektrooperater najkasneje do konca maja določi
dogovorjeno obračunsko moč posameznemu prevzemno-predajnemu mestu posameznega
končnega odjemalca za prihodnje koledarsko leto v skladu z določbami akta, ki
ureja metodologijo za obračunavanje omrežnine za elektrooperaterje. Informacije
o določitvi dogovorjene obračunske moči za posamezno prevzemno-predajno mesto
na distribucijskem sistemu posreduje elektrooperater z računom za omrežnino za
junij, julij in avgust. Distribucijski operater zagotovi končnemu odjemalcu
informacije o dogovorjeni obračunski moči tudi prek enotne vstopne točke
nacionalnega podatkovnega vozlišča. Če ima končni odjemalec enotni račun,
distribucijski operater informacijo o dogovorjeni obračunski moči posreduje
dobavitelju. Dobavitelj seznani končnega odjemalca z določitvijo dogovorjene
obračunske moči za naslednje koledarsko leto za posamezno prevzemno-predajno
mesto z enotnim računom, ki se izdaja za junij, julij in avgust.
(2) Na obvestilu iz prejšnjega odstavka morajo biti na jasen
in pregleden način podane informacije, kako lahko uporabnik sistema spremeni
dogovorjeno obračunsko moč, ki vključuje vsaj informacije o postopku in rokih
za spremembo dogovorjene obračunske moči ter s tem povezanih posledicah v
skladu s šestim, sedmim in osmim odstavkom 12. člena ter 52. členom akta, ki
ureja metodologijo za obračunavanje omrežnine za elektrooperaterje.
IV. POJASNILA V ZVEZI Z RAČUNOM
11. člen
(dodatno pojasnilo)
(1) Izdajatelj računa končnemu odjemalcu na njegovo pisno
zahtevo brezplačno posreduje pojasnilo o načinu priprave njegovega računa.
Pojasnilo mora vsebovati jasne in razumljive informacije, kako je račun
pripravljen in, kadar je to potrebno, tudi pojasnilo o končnem obračunu glede
na dejansko porabo (če mesečni obračuni ne temeljijo na dejanski porabi).
(2) Končni odjemalec lahko od izdajatelja računa zahteva
dodatno pojasnilo iz prejšnjega odstavka za vsak račun, ki mu je bil
izstavljen.
(3) Dodatno pojasnilo se odjemalcu posreduje v elektronski
obliki oziroma po fizični pošti na njegov naslov, kadar odjemalec nima možnosti
prejemanja elektronskih sporočil.
V. RAZKRITJE VIROV ENERGIJE
12. člen
(informacije o proizvodnih virih električne energije)
(1) Dobavitelj na računih končnim odjemalcem opredeli
informacije o deležih posameznih proizvodnih virov dobavljene električne
energije kot produkta na podlagi pogodbe o dobavi, izraženih v odstotkih.
(2) Dobavitelj končnim odjemalcem na računih poda tudi
informacije ali napotitev do informacij o:
-       
deležih posameznih proizvodnih virov v skupni sestavi proizvodnih virov
dobavljene električne energije dobavitelja na nacionalni ravni ter tudi na
ravni vseh dobav dobavitelja, če dobavlja električno energijo tudi končnim
odjemalcem v drugih državah EU, izraženih v odstotkih;
-       
količini emisij CO2 za skupno sestavo virov dobavljene električne
energije dobavitelja, izraženi v gramih na kilovatno uro [g/kWh];
-       
količini radioaktivnih odpadkov za skupno sestavo virov dobavljene
električne energije dobavitelja, izraženi v miligramih na kilovatno uro
[mg/kWh].
(3) Informacije iz prvega odstavka tega člena se nanašajo na
električno energijo, dobavljeno v obračunskih obdobjih na podlagi veljavne
pogodbe o dobavi. Informacije iz prejšnjega odstavka se nanašajo na skupno
dobavljeno električno energijo posameznega dobavitelja v zadnjem preteklem
koledarskem letu.
(4) Dobavitelj ločeno predstavi deleže električne energije,
proizvedene iz premoga, zemeljskega plina, naftnih derivatov, jedrskega goriva
in obnovljivih virov, pri katerih mora ločeno prikazati deleže električne
energije, proizvedene iz vodne energije, vetra, sončne energije, geotermalne
energije in biomase.
(5) Dobavitelj končnim odjemalcem informacije o proizvodnih
virih za proizvodnjo električne energije objavi na razumljiv in pregleden način
v obliki diagrama oziroma tabele.
13. člen
(deleži proizvodnih virov električne energije)
(1) Deleži posameznih proizvodnih virov dobavljene električne
energije kot produkta na podlagi pogodbe o dobavi temeljijo na proizvodnih
virih dejansko dobavljene električne energije z opredelitvijo kritja
posameznega deleža z razveljavljenimi potrdili o izvoru na ime dobavitelja ali
njegovega končnega odjemalca za posamezen produkt.
(2) Deleži posameznih virov v skupni sestavi proizvodnih
virov dobavljene električne energije dobavitelja temeljijo na količini
razveljavljenih potrdil o izvoru na ime dobavitelja ali njegovega končnega
odjemalca glede na proizvodni vir, opredeljen na potrdilu o izvoru, in na
preostali mešanici energijskih virov proizvedene električne energije na ravni
Republike Slovenije, ki jo objavi agencija.
(3) Delež posameznega vira proizvedene električne energije v
skupni sestavi proizvodnih virov dobavljene električne energije dobavitelja je
vsota deleža tega vira, ki temelji na količini dobavljene električne energije
dobavitelja, za katero so razveljavljena potrdila o izvoru na ime dobavitelja
ali njegovega končnega odjemalca, in deleža istega vira iz preostale mešanice
energijskih virov v Republiki Sloveniji.
14. člen
(uporaba potrdil o izvoru)
(1) Delež dobavljene električne energije iz obnovljivih virov
dobavitelj dokazuje z razveljavljenimi potrdili o izvoru na račun dobavitelja
oziroma njegovega končnega odjemalca.
(2) Količina električne energije, katere izvor v svoji
sestavi proizvodnih virov dobavljene električne energije dobavitelj dokazuje z
razveljavljenimi potrdili o izvoru, se v sestavi proizvodnih virov dobavitelja
za preteklo leto upošteva za tisto količino električne energije, za katero so
bila na račun dobavitelja oziroma njegovega končnega odjemalca v obdobju od 1.
aprila preteklega leta do 31. marca tekočega leta razveljavljena potrdila o
izvoru.
(3) Potrdila o izvoru, izdana za električno energijo,
proizvedeno iz obnovljivih virov energije, za katero so proizvajalci pridobili
podporo v obliki zagotovljenega odkupa v obdobju od 1. januarja do 31. decembra
leta, za katero se prikazuje sestava proizvodnih virov, se razveljavijo na
račune dobaviteljev v razmerju tržnih deležev njihovih dobav končnim odjemalcem
v Republiki Sloveniji v letu, za katero se prikazuje sestava proizvodnih virov.
Tržne deleže dobav določi in na svojih spletnih straneh objavi agencija do 31.
marca v letu, ki sledi letu, na katero se nanaša sestava proizvodnih virov.
(4) Potrdila o izvoru, ki so bila razveljavljena za
dokazovanje proizvodnega vira električne energije pri dobavitelju ali končnem
odjemalcu izven območja Republike Slovenije, se ne upoštevajo za dokazovanje
proizvodnega vira električne energije pri dobavitelju, ki je izvedel tako
razveljavitev.
(5) Količine električne energije dobavitelja, katerih izvor
ni dokazan z razveljavljenimi potrdili o izvoru, se v sestavi proizvodnih virov
dobavitelja nadomestijo s preostalo mešanico energijskih virov.
15. člen
(preostala mešanica energijskih virov)
(1) Nacionalna preostala mešanica energijskih virov je letna
mešanica energijskih virov v Republiki Sloveniji za proizvodnjo električne
energije, ki ne vključuje količin električne energije, ki jih krijejo
razveljavljena potrdila o izvoru.
(2) Nacionalna preostala mešanica energijskih virov električne
energije je proizvodnja električne energije v Republiki Sloveniji v koledarskem
letu, od katere se odšteje količina električne energije, za katero so bila
izdana in v obdobju med 1. aprilom preteklega leta in 31. marcem tekočega leta
na ime slovenskih končnih odjemalcev ali dobaviteljev tudi razveljavljena
potrdila o izvoru. V nacionalno preostalo proizvodnjo se vključijo tudi
potrdila o izvoru, ki jim je v obdobju med 1. aprilom leta, za katero se določa
nacionalna preostala proizvodnja električne energije, in 31. marcem naslednjega
leta potekla veljavnost. Pri določitvi nacionalne preostale proizvodnje
električne energije se uporabijo merilni podatki o proizvedeni električni
energiji, razen za vire, za katere se v Republiki Sloveniji izdajajo potrdila o
izvoru, ki se vodijo v registru potrdil o izvoru.
(3) Če so količine v Republiki Sloveniji dobavljene
električne energije v letu, za katero se prikazuje sestava proizvodnih virov,
večje od vsote količine proizvedene električne energije iz nacionalne preostale
mešanice energijskih virov in količine električne energije, za katero so bila v
Republiki Sloveniji na računih dobaviteljev ali njegovih končnih odjemalcev
razveljavljena potrdila o izvoru v skladu s prvim odstavkom prejšnjega člena,
se za razliko količin deleži proizvodnih virov določijo z evropsko preostalo
mešanico energijskih virov.
(4) Preostala evropska proizvodnja električne energije se
določi v koordinaciji pristojnih organov evropskih držav po izračunu preostalih
nacionalnih proizvodenj električne energije in preostalih sestav proizvodnih
virov v posameznih državah. Preostali evropski proizvodnji električne energije
ustreza preostala evropska sestava proizvodnih virov.
(5) Preostala mešanica energijskih virov električne energije
se določi tako, da se nacionalni preostali mešanici energijskih virov
električne energije doda evropska preostala mešanica energijskih virov
električne energije, pri čemer se deleži obeh upoštevajo v razmerju med
nacionalno preostalo proizvodnjo električne energije in deležem v Republiki
Sloveniji porabljene električne energije, ki ni pokrit z nacionalno preostalo
proizvodnjo.
(6) Preostalo mešanico energijskih virov električne energije
za preteklo leto določi agencija in jo objavi na svojih spletnih straneh
najkasneje do 31. maja v letu, ki sledi letu, na katero se ta sestava
proizvodnih virov nanaša.
16. člen
(objava informacij)
Dobavitelji informacije o sestavi proizvodnih virov
dobavljene električne energije v preteklem letu objavijo do 1. julija tekočega
leta.
17. člen
(objava informacij za nove dobavitelje)
Dobavitelji, ki v preteklem koledarskem letu niso dobavljali
električne energije končnim odjemalcem, objavijo skupno preostalo sestavo
proizvodnih virov v skladu z določbami tega akta.
VI. PREHODNA IN KONČNI DOLOČBI
18. člen
(prehodno obdobje za prikazovanje informacij o proizvodnih
virih)
Dobavitelji prikazovanje informacij v skladu z določbami V.
poglavja tega akta uskladijo v roku treh mesecev od dneva uveljavitve tega
akta.
19. člen
(prenehanje uporabe)
Z dnem uveljavitve tega akta se preneha uporabljati Akt o
načinu določanja in prikazovanja deležev posameznih proizvodnih virov elektrike
(Uradni list RS, št. 22/16 in 172/21 – ZOEE).
20. člen
(začetek veljavnosti in uporabe)
Ta akt začne veljati petnajsti dan po objavi v Uradnem listu
Republike Slovenije, uporabljati pa se začne 1. januarja 2024, razen 10. člena
in V. poglavja tega akta, ki se začneta uporabljati z dnem uveljavitve tega
akta.
Št. 71-11/2022/15
Maribor, dne 23. februarja 2023
EVA 2023-2570-0009
Predsednik sveta
Agencije za energijo
dr. Franc Žlahtič