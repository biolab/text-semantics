1 Uvod
Resolucija o nacionalnem programu na področju prepovedanih
drog za obdobje 2023–2030 (v nadaljnjem besedilu: nacionalni program) je
strateški dokument, ki določa sistemski okvir, prednostne naloge in smeri
delovanja Republike Slovenije na področju prepovednih drog do leta 2030.
Nacionalni program zajema vizijo in ključne cilje za izboljšanje družbene in
socialne blaginje, javne varnosti ter za varovanje javnega zdravja in
izboljšanje zdravstvene pismenosti.
Nacionalni program zajema prednostne ukrepe za učinkovitejše
in celostno zagotavljanje integralnega pristopa. Pri uresničevanju nacionalnega
programa bodo upoštevani tudi drugi medsektorski cilji politik na tem področju.
Problematiko prepovedanih drog je treba v skladu z načelom subsidiarnosti
obravnavati na lokalni, nacionalni, evropski in najširši mednarodni ravni ter
na vsaki od njih izvajati prednostne ukrepe.
Nacionalni program na področju prepovedanih drog Republika
Slovenija sprejema četrtič. Prvi nacionalni program na področju prepovedanih
drog je bil pripravljen leta 1992 in je bil začetek celovitega reševanja
problematike prepovedanih drog pri nas. Resolucija o nacionalnem programu na
področju drog za obdobje 2004–2009 je izhajala iz analize stanja, ki je
pokazala tedanje največje izzive na področju prepovedanih drog. Tretja Resolucija
o nacionalnem programu na področju prepovedanih drog za obdobje 2014–2020 je
prvič celostno obravnavala področje prepovedanih drog in se osredotočila nanj.
Po zaključku izvajanja nacionalnega programa je bila opravljena evalvacija
nacionalnega programa, rezultati katere so eno ključnih izhodišč za pripravo
novega strateškega dokumenta na tem področju.
V Evropski uniji (v nadaljnjem besedilu: EU) so usmeritve na
področju prepovedanih drog podane v dveh temeljnih političnih dokumentih: v
Strategiji EU na področju drog za obdobje 2021–2025 in v izvedbenem Akcijskem
načrtu EU na področju drog za obdobje 2021–2025. Strategija EU temelji na treh
konvencijah OZN (Enotni konvenciji o mamilih iz leta 1961, kot je bila
spremenjena s protokolom iz leta 1972, Konvenciji o psihotropnih snoveh iz leta
1971 in Konvenciji proti nezakonitemu prometu z narkotičnimi in psihotropnimi
snovmi iz leta 1988), ki zagotavljajo mednarodni pravni okvir za obravnavanje
problematike prepovedanih drog, in Splošni deklaraciji človekovih pravic. EU
odločno podpira sklepni dokument posebnega zasedanja Generalne skupščine ZN
(UNGASS) o svetovni problematiki prepovedanih drog iz leta 2016 z naslovom
Skupna zaveza za učinkovito obravnavo svetovne problematike drog in boj proti
njim. Podpira tudi ministrsko izjavo iz leta 2019 o krepitvi ukrepov na
nacionalni, regionalni in mednarodni ravni za pospešitev izvajanja skupnih
zavez za reševanje svetovne problematike drog in boja proti njim.
Pri pripravi nacionalnega programa so bila upoštevana zakonodajna
izhodišča temeljnih zakonov na področju prepovedanih drog: Zakona o
preprečevanju uporabe prepovedanih drog in o obravnavi uživalcev prepovedanih
drog (Uradni list RS, št. 98/8 in 2/04 – ZPNNVSM; v nadaljnjem besedilu:
ZPUPD) in Zakona o proizvodnji in prometu s prepovedanimi drogami (Uradni list
RS, št. 108/99, 44/00, 2/04 – ZZdrl-A, 47/04 – ZdZPZ; v nadaljnjem
besedilu: ZPPPD). ZPUPD določa ukrepe in dejavnosti, ki prispevajo k
zmanjševanju povpraševanja po prepovedanih drogah, k čemur spadajo različne
informativne kampanje in preventivni programi, zdravstvene in socialne
dejavnosti, programi zmanjševanja škode zaradi uporabe prepovedanih drog ter
aktivnosti, povezane s spremljanjem in analizo problematike uporabe
prepovedanih drog. Zakon o prenosu nalog nekaterih vladnih služb na ministrstva
(Uradni list RS, št. 2/04 in 3/22 – ZDeb; v nadaljnjem besedilu ZPNNVSM) v
osnovi določa ukrepe za preprečevanje uporabe prepovedanih drog in obravnavo
uživalcev prepovedanih drog. Na podlagi ZPPPD se izvajajo aktivnosti
zmanjševanja ponudbe prepovedanih drog. Ta zakon določa tudi pogoje, pod
katerimi so dovoljeni proizvodnja in posest prepovedanih drog ter promet z
njimi, in sankcije za tiste, ki ne upoštevajo določil zakona. Uredba o
razvrstitvi prepovedanih drog (Uradni list RS, št. 69/19, 157/20 in
162/21) določa razvrstitev prepovedanih drog glede na resnost nevarnosti za
zdravje ljudi, ki je lahko posledica njihove zlorabe, ter glede na uporabo.
Področje prepovedanih drog je zajeto še v Kazenskem zakoniku
(Uradni list RS, št. 50/12 – uradno prečiščeno besedilo, 6/16 – popr.,
54/15, 38/16, 27/17, 23/20, 91/20, 95/21, 186/21, 105/22 – ZZNŠPP in 16/23; v
nadaljnjem besedilu: KZ-1), ki v 186. in 187. členu opredeli kazniva
ravnanja, povezana s prepovedanimi drogami, predhodnimi sestavinami za
proizvodnjo prepovedanih drog in nedovoljenimi snovmi v športu, ter določa
kazni za kršilce. Nadalje pa je tematika zajeta tudi v Zakonu o probaciji
(Uradni list RS, št. 27/17), ki vzpostavlja podporne mehanizme za uspešno
vključevanje posameznika v družbo in pomoč pri razreševanju različnih
življenjskih situacij ter tako zmanjša tveganje za ponavljajoča se kazniva
dejanja.
Problematika prepovedanih drog je torej tisti segment družbe,
ki tako v Sloveniji kot tudi v drugih državah zahteva celosten,
multidisciplinaren in uravnotežen pristop. Takšno je stališče mednarodnih
organizacij, kar se odraža v številnih deklaracijah, resolucijah in
priporočilih tako Združenih narodov kot tudi organov Sveta Evrope, EU in drugih
vladnih ter nevladnih organizacij.
V Sloveniji ukrepe in politiko koordinira Komisija Vlade RS
za droge, za operativno izvajanje nacionalnega programa in akcijskih načrtov na
področju prepovedanih drog pa skrbi medresorska delovna skupina. Nevladne
organizacije na področju drog imajo v Sloveniji pomembno vlogo, saj izvajajo
nekatere temeljne programe pomoči za uporabnike prepovedanih drog in njihove
svojce.
Nacionalni program na področju prepovedanih drog temelji na
ugotovljenih potrebah s področij vseh pristojnih resorjev, na rezultatih
evalvacije izvajanja preteklega nacionalnega programa, na najnovejših izsledkih
znanosti ter na veljavni zakonodaji s tega področja. Izvajanje nacionalnega
programa se na operativni ravni zagotavlja z akcijskimi načrti, v katerih so
določeni prednostne naloge, kazalniki, izvajalci programa in finančna sredstva.
2 Politična orodja na evropski ravni
Strategija EU na področju drog (2021–2025)
Strategija EU na področju drog1 je osnovana
na pravnem okviru pogodb o EU in Evropski skupnosti in temelji na ustreznih
pristojnostih EU in posameznih držav članic ob upoštevanju subsidiarnosti in
sorazmernosti. Strategija obravnava obstoječe in spreminjajoče se izzive
problematike prepovedanih drog, pri čemer upošteva izkušnje, ki so bile pridobljene
v času pandemije covida-19.
Dosedanji celostni, interdisciplinarni in uravnoteženi
pristop, ki združuje tako zmanjševanje ponudbe prepovedanih drog in
povpraševanja po njih kot tudi obravnavo škode, povezane z njimi, ostaja tudi v
prihodnje osnova za pristop EU k problematiki drog. Prednostna področja
Strategije EU na področju drog so:
1. zmanjšanje ponudbe prepovedanih drog, ki vključuje
preprečevanje in onemogočanje organiziranega kriminala s spremljanjem,
sledenjem, zamrznitvijo in odvzemom pridobljene premoženjske koristi z namenom
krepitve varnosti družbe;
2. zmanjšanje povpraševanja po prepovedanih drogah, ki
vključuje preventivne ukrepe in ozaveščanje o škodljivih učinkih prepovedanih
drog, psihoaktivnih zdravil in drugih psihoaktivnih snovi, zagotovitev dostopa
do zdravljenja, socialne rehabilitacije, resocializacije in celostnega
vključevanja odvisnikov v družbo ter okrevanja;
3. zmanjšanje razširjenosti in pojavnosti nalezljivih
bolezni, povezanih z uporabo prepovedanih drog, ter drugih negativnih
zdravstvenih in socialnih posledic uporabe prepovedanih drog v splošni javnosti
in zaporih, preprečevanje smrti zaradi predoziranj, zagotavljanje izvrševanja
alternativ kazenskim sankcijam;
4. krepitev mednarodnega sodelovanja na področju
prepovedanih drog s tretjimi državami, mednarodnimi in regionalnimi
organizacijami z izvajanjem integriranega, multidisciplinarnega in
uravnoteženega pristopa za uresničevanje ciljev strategije ter spodbujanjem k
spoštovanju mednarodnih standardov in obveznosti na področju človekovih pravic;
5. nadaljnji razvoj raziskav in inovacij za izvajanje
bolj inovativnega in agilnejšega pristopa k vse kompleksnejšemu pojavu
prepovedanih drog ter izboljšanje pripravljenosti držav članic EU za odzivanje
na prihodnje izzive in krize;
6. zagotavljanje celovite podpore pri izvajanju
strategije in akcijskega načrta, usklajevanje vseh deležnikov, vključno s
civilnodružbenimi organizacijami, ki delujejo na področju prepovedanih drog,
ter zagotavljanje ustreznih virov na evropski in nacionalni ravni.
Akcijski načrt EU na področju drog za obdobje 2021–20252
Akcijski načrt temelji na evropskih in mednarodnih pravnih
določbah, načelih in vrednotah in je usmerjen v uresničevanje ključnih ciljev
strategije. V akcijskem načrtu so določene strateške prednostne naloge,
kazalniki in ukrepi s časovnim okvirjem uresničevanja in odgovornih nosilcev.
Akcijski načrt sledi zgradbi in ciljem strategije ter se osredotoča na
oprijemljive rezultate na posameznih prednostnih področjih.
3 Evalvacija Resolucije o nacionalnem programu na
področju prepovedanih drog za obdobje 2014–2020
Evalvacija Resolucije o nacionalnem programu na področju
prepovedanih drog (v nadaljnjem besedilu: ReNPPD) za obdobje 2014–2020 temelji
na upoštevanju področne zakonodaje ter drugih podzakonskih in strateških aktov
področnih ministrstev. Upoštevani so bili tudi poročila ministrstev in javnih
zavodov ter nevladnih organizacij o izvajanju pretekle ReNPPD3 ter
vsi relevantni epidemiološki, statistični in kriminološki podatki.
Evalvacija izvajanja ReNPPD 2014–2020 je pokazala, da:
-       
je bila dosežena nadgradnja obstoječih programov kot odziv na zaznane
aktualne potrebe različnih skupin prebivalstva in okolij;
-       
se je okrepilo sodelovanje javnih zavodov, nevladnih organizacij in
zavodov za prestajanje kazni zapora;
-       
sta potrebna nadaljnji razvoj vseh oblik pomoči in nadgradnja storitev
pri obravnavi uporabnikov prepovedanih drog v zavodih za prestajanje kazni
zapora;
-       
je razširjenost uporabe prepovedanih drog med različnimi ciljnimi
skupinami uporabnikov v Sloveniji še vedno javnozdravstveni problem;
-       
je bila vzpostavljena sistemska nadgradnja zgodnjega opozarjanja na nove
psihoaktivne snovi;
-       
je bil vzpostavljen laboratorij za testiranje psihoaktivnih snovi;
-       
je bilo vzpostavljeno dobro sodelovanje vladnega in nevladnega sektorja
v vseh fazah priprave, izvajanja in vrednotenja nacionalnega programa;
-       
je bilo v času epidemije covida-19 zagotovljeno izvajanje vseh storitev
za uporabnike prepovedanih drog v okviru projekta mreže mobilnih enot
(zagotavljanje terapije, osnovnih življenjskih potrebščin, prevozov do
zdravnika itd.);
-       
je bila na podlagi rezultatov epidemiološkega spremljanja podana ocena,
da se prevalenca nalezljivih bolezni, povezanih z uporabo prepovedanih drog, v
zadnjih nekaj letih ni bistveno spreminjala;
-       
od leta 2015 v Sloveniji ugotavljamo trend naraščanja števila umrlih
zaradi prepovedanih drog; večina smrti se je zgodila v domačem okolju kot
posledica zastrupitve z več prepovedanimi drogami oziroma prepovedanimi drogami
v kombinaciji z alkoholom in/ali sedativno-hipnotičnimi zdravili, predvsem
benzodiazepini;
-       
je med uporabniki, ki so prvič ali ponovno vstopili v program
zdravljenja v Centru za preprečevanje in zdravljenje odvisnih od prepovedanih
drog, še vedno najvišji odstotek tistih, ki so kot vzrok za iskanje pomoči
navedli težave z opioidi, čeprav se od leta 2017 ta odstotek znižuje; po letu
2017 se ponovno zvišuje odstotek tistih, ki v program zdravljenja vstopajo
zaradi težav s konopljo;
-       
je bila med letoma 2011 in 2020 najpogostejša prepovedana droga, s
katero so bile zastrupljene odrasle osebe, obravnavane v UKC Ljubljana,
konoplja; izjema je bilo leto 2018, ko je bilo po številu obravnav največ
zastrupitev s kokainom;
-       
se pojavljajo novi vzorci uporabe prepovedanih drog, ki so vse bolj
zapleteni, saj so prebivalci in uporabniki izpostavljeni vse širšemu naboru
naravnih in sintetičnih snovi z zelo močnim učinkom;
-       
se je zmanjšala vloga lokalnih akcijskih skupin (v nadaljnjem besedilu:
LAS), ponekod so te tudi prenehale delovati;
-       
se je število uporabnikov prepovedanih drog med prebivalci Slovenije v
starosti 15–64 let zvišalo za 5 %;
-       
je 2 % prebivalcev Slovenije v starosti 15–64 let uporabilo
psihoaktivna zdravila v nemedicinske namene;
-       
se zaznava neustrezna uporaba zdravil: nekaj več kot tretjina
(36 %) oseb je zdravila dobila ali kupila od prijateljev ali sorodnikov,
od tega jih je 16 % poročalo o sočasni uporabi alkohola in 6 % o
sočasni uporabi prepovedanih drog;
-       
je bil narejen pomemben korak pri krepitvi povezovanja socialnega
varstva in zdravstvenega področja, osnovan na vzpostavitvi in nadgradnji mreže
mobilnih enot;
-       
starejši uporabniki, brezdomni, uporabniki s pridruženimi težavami v
duševnem zdravju, uporabnice in družine z otroki v veliki meri ostajajo zunaj
dosega služb in programov;
-       
je v nekaterih slovenskih mestih potrebna večja dostopnost programov
substitucijske terapije;
-       
so izpostavljene potrebe vseh deležnikov na področju zdravljenja,
socialne reintegracije in zmanjševanja škode zaradi uporabe prepovedanih drog
(želijo širitev, posodobitev ter boljšo dostopnost mreže programov);
-       
obstaja potreba po metodološki nadgradnji evalvacij programov in
sistemskih virov financiranja;
-       
obstaja potreba po redni koordinaciji in komunikaciji med ministrstvi,
javnimi zavodi, izvajalci programov in njihovimi uporabniki;
-       
obstaja potreba po nadgradnji informiranja in obveščanja na nacionalni
in lokalni ravni glede razširjenosti problematike prepovedanih drog v vseh
njenih pojavnostih;
-       
obstaja potreba po boljši izmenjavi informacij in dobrih praks, po
konkretnih vsebinskih merilih za vrednotenje kakovosti in uspešnosti njihovega
dela in po večji usklajenosti med resorji tako glede komunikacije z izvajalci
kot glede zavezanosti za kontinuirano podporo programom.
Odkar je bil sprejet prvi nacionalni program na področju
prepovedanih drog, je bilo veliko storjenega za izboljšanje dostopa do
zdravljenja in zagotavljanja širšega nabora storitev za tiste, pri katerih so
se pojavile zdravstvene težave kot posledica uporabe prepovedanih drog.
Substitucijska terapija je postala dostopnejša, enako tudi drugi integrirani
skupnostni programi za zmanjševanje škode zaradi uporabe prepovedanih drog na
lokalni ravni, kot so na primer programi za zamenjavo sterilnega pribora ter
ostale podporne storitve, kot so svetovanje, informiranje, dnevni centri in
terensko delo. NIJZ je v sodelovanju s centri za preprečevanje in zdravljenje
odvisnosti od prepovedanih drog zagotovil Nalokson in usposabljanje
uporabnikov. Nalokson je opioidni antagonist za izničenje učinkov pri
prevelikem odmerku z opioidi. Pri uporabnikih, ki si injicirajo psihoaktivne
snovi, rešuje problem smrtnosti zaradi prevelikega odmerka z opioidi v primeru
predoziranja.
Organi odkrivanja in pregona so vložili veliko naporov v
prestrezanje prepovedanih drog, namenjenih na slovenski trg. V mednarodnih
operacijah, ki jih vodijo organi odkrivanja in pregona, so bile zasežene znatne
količine prepovedanih drog in razbite mreže organiziranega kriminala, vpletene
v uvoz, distribucijo in prodajo prepovedanih drog v državi. V zadnjih letih je
v državi mogoče zaznati tudi jasen odziv na širjenje trgovine z novimi psihoaktivnimi
snovmi. Uveljavljeni so bili novi nadzorni ukrepi za preprečevanje prodaje
substanc na ulicah. Navkljub vsemu so prepovedane droge še vedno široko in
lahko dostopne, saj se nabor možnosti dostopa do substanc v zadnjih letih
povečuje. Trgovina s prepovedanimi drogami ima resen vpliv tudi na številne
skupnosti, saj se v povezavi z njo povečuje tudi stopnja nasilja.
Na marginalizacijo skupaj s socialnim in ekonomskim
pomanjkanjem še naprej nesorazmerno vplivajo tudi težave, povezane s
prepovedanimi drogami. Njihov vpliv se je v zadnjih dveh desetletjih precej
razširil po vsej državi, tako v mestnih okoljih kot na podeželju. Spremenila se
je tudi narava problematične uporabe prepovedanih drog; trenutno se uporablja
širok nabor različnih prepovedanih drog, kombinirajo se dovoljene in
prepovedane droge ter druge, nove psihoaktivne snovi. Nedovoljena trgovina s
predpisanimi zdravili, kot so benzodiazepini in zdravila s psihoaktivnimi
učinki, je povzročila resno nevarnost za javno zdravje, zlasti med populacijo
uporabnikov, kot so brezdomci.
4 Epidemiološki podatki na področju prepovedanih drog
Epidemiološko spremljanje podatkov na področju prepovedanih
drog v Sloveniji poteka po enotni metodologiji, sprejeti v okviru Evropskega
centra za spremljanje drog in zasvojenosti z drogami (The European Monitoring
Centre for Drugs and Drug Addiction – EMCDDA). Vzpostavljeno je zbiranje
podatkov za naslednjih pet kazalnikov: 1. uporaba prepovedanih drog med
mladostniki in odraslo populacijo, 2. širjenje nalezljivih bolezni med
uporabniki prepovedanih drog, 3. ocena problematičnih uporabnikov prepovedanih
drog, 4. zdravljenje zasvojenih in 5. spremljanje umrljivosti zaradi
prepovedanih drog.
V nadaljevanju smo združeno obravnavali tretji in četrti
kazalnik.
4.1 Uporaba prepovedanih drog med mladostniki in
odraslo populacijo
Splošna ocena v Evropi je, da je raven razpoložljivosti in
uporabe prepovedanih drog po vsej EU še vedno visoka, čeprav so med državami
precejšnje razlike. Po ocenah je približno 83,4 milijona ali 29 % odraslih
(v starosti od 15 do 64 let) v EU že uporabilo neko prepovedano drogo, od tega
več moških kot žensk. Konoplja je še vedno najpogosteje uporabljena snov, v
zadnjem letu pa jo je po poročilih uporabljalo več kot 22 milijonov odraslih
Evropejcev.
Slovenija se po razširjenosti uporabe prepovedanih drog
kadarkoli v življenju med odraslim prebivalstvom v starosti od 15 do 64 let
uvršča pod povprečje EU, saj je po raziskavi iz leta 2018 kadarkoli v življenju
katero od prepovedanih drog uporabilo 284.000 odraslih prebivalcev Slovenije
oziroma 21 %. Najbolj razširjena prepovedana droga ostaja konoplja, ki jo
je že kdaj v življenju uporabilo 20,7 % prebivalcev Slovenije, v zadnjih
12 mesecih pa je to prepovedano drogo uporabilo 5,9 % prebivalcev.
Po ocenah v letu 2018 je v Sloveniji približno 83.700
odraslih prebivalcev (6,2 %), starih od 15 do 64 let, poročalo o uporabi
katere izmed prepovedanih drog v zadnjih 12 mesecih in vsak peti dijak, star od
15 do 16 let, je rekel, da je uporabljal konopljo. Mladostniki imajo z uporabo
prepovedanih drog relativno malo izkušenj, izjema je konoplja, katere uporaba
med dijaki, starimi od 15 do 16 let, Slovenijo v primerjavi z drugimi državami
uvršča precej nad povprečje.
Razširjenost uporabe prepovedanih drog med različnimi
ciljnimi skupinami uporabnikov je v Sloveniji kljub razvejeni mreži programov
pomoči v okviru zdravstva in socialnega varstva še vedno pomemben
javnozdravstveni problem; s pojavom novih drog in novih zasvojenosti pa se to
področje še širi.
Uporaba prepovedanih drog v Sloveniji narašča. Primerjava
razširjenosti uporabe prepovedanih drog kadarkoli v življenju med prebivalci
Slovenije v starosti 15–64 let med letoma 2012 in 2018 pokaže, da se je
razširjenost uporabe prepovedanih drog zvišala, in sicer predvsem na račun
konoplje.
4.2 Širjenje nalezljivih bolezni med uporabniki
prepovedanih drog
Vbrizgavanje je povezano z bolj škodljivimi vzorci uporabe
prepovedanih drog in povečanim tveganjem za okužbe oziroma bolezni, ki se
prenašajo s krvjo, kot so okužba z virusom HIV ter virusna hepatitisa B (HBV)
in C (HCV). Razširjenost protiteles proti virusu hepatitisa C pri osebah, ki si
vbrizgavajo prepovedane droge, za 15 držav EU znaša od 13 do 86 %. Ocene
deležev injicirajočih uporabnikov prepovedanih drog z rezultati presejalnega
in/ali potrditvenega testa na protitelesa proti HCV (anti-HCV) za Slovenijo v
zadnjih petih letih so se gibale od najnižje vrednosti, 15 % leta 2019, do
najvišje, 48,1 % leta 2016. Pri tem je treba poudariti, da je bilo 41 %
uporabnikov prepovedanih drog, ki so prvič vstopali v program zdravljenja,
testiranih za HCV in HBV pred vstopom v program zdravljenja, 38 % pa jih
je souporabljalo iglo in/ali brizgo, vendar ne v zadnjih 12 mesecih.
Razširjenost okužbe s HIV med injicirajočimi uporabniki
prepovedanih drog v Sloveniji ostaja nizka in vsem s prepoznano okužbo je na
voljo zdravljenje.
4.3 Ocena problematičnih uporabnikov prepovedanih
drog in zdravljenje zasvojenih
O izpolnitvi ciljev Svetovne zdravstvene organizacije za leto
2020, da se zagotovi 200 igel in brizg na injicirajočega uporabnika
prepovedanih drog in da je 40 % tveganih uporabnikov deležnih zdravljenja
z opioidnimi agonisti, so leta 2020 v EU poročale le štiri države. Od leta 2021
je med njimi tudi Slovenija; v programih zmanjševanja škode zaradi uporabe
prepovedanih drog so v Sloveniji v okviru storitve zamenjave sterilnega pribora
v letu 2021 za uporabo prepovedanih drog izdali 233 igel in brizg na
injicirajočega uporabnika prepovedanih drog. V Sloveniji je od 6000 do 10.400 tveganih
uporabnikov prepovedanih drog4 v starostni skupini od 15 do 64
let. Razširjenost problematične uporabe opioidov5 pa je med
letoma 2014 in 2020 znašala od 4000 do 6000 oseb in je v letu 2020 znašala
približno 4500 oseb. Zato ocenjujemo, da je v Sloveniji več kot 60 %
tveganih uporabnikov opioidov deležnih zdravljenja z opioidnimi agonisti, saj
približno 3100 zasvojenih oseb letno prejema to zdravljenje. Vključitev v
zdravljenje z opioidnimi agonisti je znana kot varovalni dejavnik pred predoziranjem
s prepovedanimi drogami.
Za primerjavo: leta 2020 je bilo v EU v zdravljenje z
opioidnimi agonisti vključenih 514.000 uporabnikov, kar kaže, da je pokritost s
programi zdravljenja približno 50-odstotna. Zmogljivost slovenskega
zdravstvenega sistema zdravljenja z opioidnimi agonisti je zadostna, dostopna
in geografsko primerno pokrita, vendar se skupno število uporabnikov, ki prvič
ali ponovno vstopajo v program zdravljenja, zmanjšuje. Takšen trend opažamo v
zadnjih letih pri tistih, ki v program zdravljenja vstopajo zaradi težav z
opioidi, medtem ko se pri tistih, ki v program zdravljenja centrov za
preprečevanje in zdravljenje odvisnosti od prepovedanih drog vstopajo zaradi
težav s kokainom in konopljo, število vstopov viša. Konoplja je druga
najpogosteje navajana prepovedana droga, zaradi katere uporabniki prvič
vstopajo v programe zdravljenja, heroin je na prvem mestu. V EU je bil heroin
glavna prepovedana droga pri 77 % osebah, ki so se prvič vključile v
obravnavo zasvojenosti s prepovedanimi drogami in navedle konkreten opioid, med
slovenskimi uporabniki je delež podoben, 80-odstoten.
Delež uporabnikov, vključenih v obravnavo zasvojenosti od
prepovedanih drog, je sorazmerno velik. Ocenjuje se, da je približno 15.000 do
17.000 uporabnikov prepovedanih drog letno vključenih v socialnovarstvene
programe na področju zasvojenosti (podatki iz obdobja pred pandemijo
covida-19). To so predvsem uporabniki stimulansov (približno 10.000–12.000) in
opioidov (približno 4500), ki iščejo pomoč v socialnovarstvenih programih
nizkega praga in centrih za preprečevanje in zdravljenje odvisnosti od
prepovedanih drog. V storitev zamenjave sterilnega pribora za uporabo
prepovedanih drog pa je vključenih več kot 2000 različnih uporabnikov.
Podatki kažejo, da uporaba prepovedanih drog z vbrizgavanjem
v Evropi v zadnjih desetih letih upada. Med uporabniki v EU, ki so se v letu
2000 prvič vključili v zdravljenje zasvojenosti od prepovedanih drog in so kot
glavno prepovedano drogo navedli heroin, jih je 22 % poročalo o vbrizgavanju
kot glavnem načinu uporabe, slovenski podatki pa kažejo, da je bilo za
30 % uporabnikov vbrizgavanje najpogostejši način, na katerega so
uporabljali glavno prepovedano drogo v zadnjih 30 dneh pred vstopom v programe
zdravljenja.
Po letu 2017 opažamo upad izdanih sterilnih brizg in igel,
kar pripisujemo staranju populacije, ki se odloča za manj tvegane načine
uporabe prepovedanih drog in se vse pogosteje stabilizira na substitucijskem
zdravljenju, podatki kažejo tudi na upad zabeleženih stikov z visoko tveganimi
uporabniki prepovedanih drog (slika 1).
Slika 1: Število stikov in število uporabnikov storitve
zamenjave sterilnega pribora za uporabo prepovedanih drog, 2014–2020
4.4 Spremljanja umrljivosti zaradi prepovedanih drog
V EU se ocenjuje, da je bilo leta 2020 najmanj 5800 smrtnih
primerov zaradi predoziranja s prepovedanimi drogami, kar pomeni, da za odraslo
prebivalstvo stopnja umrljivosti zaradi prevelikega odmerka znaša 16,7 smrti na
milijon. V Sloveniji od leta 2015 opažamo trend naraščanja števila umrlih
zaradi prepovedanih drog (slika 2), stopnja umrljivosti zaradi predoziranj v
letu 2019 med uporabniki, starimi od 15 do 64 let, je 51 umrlih na milijon
prebivalcev, kar Slovenijo uvršča med države EU z najvišjo stopnja umrljivosti
zaradi predoziranj.
Slika 2: Število smrti, povezanih z uporabo prepovedanih
drog, 2008–2021
Večina teh smrti je povezana z uporabo več prepovedanih drog
hkrati, ki običajno vključuje kombinacije prepovedanih opioidov, drugih
prepovedanih drog, zdravil in alkohola. Med zdravili so najpogostejši opioidni
analgetiki in benzodiazepini. Opioidi so prisotni pri približno treh četrtinah
(74 %) vseh predoziranj s smrtnim izidom v EU, v Sloveniji pri dobri
polovici vseh smrti (57 %). V Sloveniji se je od leta 2010 število smrti
povečalo za 180 %, pri čemer se je število smrti zaradi kokaina v tem času
potrojilo, upadlo pa je število smrti zaradi metadona (slika 3). Vedno večje
število smrti je opredeljenih kot zasvojenost, saj gre za uporabo več
prepovedanih drog hkrati in s toksikološkimi analizami ni mogoče opredeliti
glavne prepovedane droge, ki je povzročila smrt.
Slika 3: Smrti, povezane z uporabo prepovedanih drog,
2008–2021
Povprečna starost ob smrti je v EU 41 let, v Sloveniji 44
let. Večina smrti zaradi predoziranj je prezgodnjih; petina vseh umrlih v letu
2020 v Sloveniji je bilo starih med 35 in 49 let in 84 % umrlih je bilo
moških.
Od leta 2012 do leta 2020 se je v EU število smrtnih primerov
v starostni skupini od 50 do 64 let zaradi predoziranja povečalo za 82 %.
Kažeta se trend staranja med tveganimi uporabniki prepovedanih drog ter v
nekaterih državah povečano število smrtnih primerov med ženskami, ki
zlorabljajo zdravila in predpisane opioide za lajšanje bolečin. Ta trend
opažamo tudi v Sloveniji, saj spremljanje podatkov v zadnjih desetih letih
kaže, da ljudje zaradi uporabe prepovedanih drog umirajo vse starejši (slika
4); povprečna starost moških v letu 2021 je bila 41,7 leta in žensk 56,5 leta.
Večina smrti zaradi predoziranj se zgodi doma, kar nas usmerja na še
doslednejše izvajanje ukrepa nalokson za domov med uporabniki in njihovimi
svojci.
Slika 4: Deleži umrlih po starostnih skupinah, 2015–2021
4.5 Ostali načini epidemiološkega spremljanja po posameznih
vrstah prepovedanih drog
Kokain
Uporaba v splošni populaciji: Podatki Nacionalne
raziskave o uporabi tobaka, alkohola in drugih prepovedanih drog 2018 kažejo,
da so ekstazi, kokain in amfetamini najbolj razširjena poživila med prebivalci
Slovenije, starimi od 15 do 64 let. V starostni skupini 15–64 let je 2,9 %
prebivalcev poročalo, da so kdaj v življenju uživali ekstazi, 2,6 % jih je
poročalo, da so uživali kokain, in 2,3 %, da so uživali amfetamin;
4,5 % prebivalcev, starih 15–34 let, je poročalo, da so kdaj v življenju
uživali kokain, 1,8 % pa, da so ga uživali v zadnjem letu. Primerjava z EU:
Raziskave v EU kažejo, da je kokain v zadnjem letu uporabljalo skoraj 2,2
milijona 15- do 34-letnikov, kar je 2,2 % oseb iz te starostne skupine.
Uporaba v različnih podskupinah prebivalstva: V
zadnjih letih podatki kažejo povečano dostopnost kokaina v različnih skupinah
prebivalstva. Uživanje kokaina je namreč zabeleženo med srednješolci, pomembno
prisotnost kokaina v okoljih nočnega življenja pa potrjujejo podatki manjših
raziskav in podatki, zbrani z analizo odpadnih voda. Visoko razširjenost
uživanja kokaina je potrdila tudi letna raziskava, opravljena med uporabniki
programov zmanjševanja škode zaradi uporabe prepovedanih drog.
Med anketiranimi uporabniki programov za zmanjševanje škode
zaradi uporabe prepovedanih drog, ki so poročali, da so v zadnjem letu
uporabljali kokain (59,2 %), jih je 46,2 % to prepovedano drogo
vbrizgavalo.
Vstopi v zdravljenje: Kokain je že nekaj let
tisto poživilo, zaradi katerega se uporabniki najpogosteje vključijo v program
zdravljenja ali terapevtske obravnave ali uporabijo druge oblike pomoči. Kokain
je bil drugi najpogostejši vzrok za zdravljenje uporabnikov v okviru mreže
centrov za preprečevanje in zdravljenje odvisnosti od prepovedanih drog v letu
2020. Leta 2020 je kokain kot drugo najpogostejšo problematično prepovedano
drogo pri osebah, ki so se prvič vključile v obravnavo zasvojenosti od
prepovedanih drog, navedlo 14.000 uporabnikov v EU oziroma 15 % vseh oseb,
ki so se prvič vključile v zdravljenje, v Sloveniji je bilo takšnih 7 %
oseb.
Zastrupitve in smrti: Kokain povzroči tudi največje
število zastrupitev in smrti med poživili. V letih 2018 in 2019 je bil glavni
vzrok smrti, povezanih s prepovedanimi drogami. Med 22 državami, ki so
predložile podatke, je bil leta 2020 kokain, večinoma v prisotnosti opioidov,
povezan s 13,4 % smrti zaradi prevelikega odmerka, v Sloveniji je bil v
letu 2020 ta delež 17,1-odstoten. Poleg tega ostaja visoko število zastrupitev
s kokainom, kokain pa je bil na drugem mestu po številu zastrupitev s
prepovedanimi drogami, ki so jih v letu 2020 obravnavali v UKC Ljubljana. Bil
je druga najpogostejša snov, o kateri so leta 2020 poročale bolnišnice iz mreže
Euro-DEN Plus, prisoten pa je bil v 21 % primerov akutne zastrupitve z
drogo, v Sloveniji v 34 %.
Testiranja in zasegi: V zadnjih petih letih na
trgu prepovedanih drog zaznavajo zelo čist kokain in močne tablete ekstazija,
poleg tega nevladne organizacije poročajo o veliki dostopnosti kokaina v
okoljih nočnega življenja in med različnimi skupinami uporabnikov, vključno z
mladimi.
V zadnjih petih letih je bilo pri nadzoru psihoaktivnih
substanc v okviru sistema zgodnjega opozarjanja na nove psihoaktivne snovi
opazno povečanje čistosti kokaina s stalnim pojavljanjem vzorcev s 70- in
90-odstotno vsebnostjo kokaina (sIovenska mesečna poročila EWS). Povprečna
čistost kokaina na maloprodajni ravni se je v celotni Evropi leta 2020 gibala
od 31 do 80 %, polovica držav pa je poročala o povprečni čistosti med 54
in 68 %.
Amfetamin in metamfetamin ter ekstazi
Uporaba v splošni populaciji: Podatki Nacionalne
raziskave o uporabi tobaka, alkohola in drugih prepovedanih drog 2018: v
starostni skupini 15–34 let je 4,7 % prebivalcev potrdilo, da so kdaj v
življenju uporabili ekstazi, 1,3 % pa ga je uporabljalo v zadnjem letu. V
starostni skupini 15–34 let je 4,2 % prebivalcev poročalo, da so kdaj v
življenju uporabili amfetamin, 1,1 % pa, da so ga uporabili v zadnjem
letu. Razširjenost uporabe ekstazija, kokaina in amfetamina je večja med
moškimi kot med ženskami.
Približno 6,3 % 15- do 16-letnikov v raziskavi ESPAD je
kdaj v življenju poskusilo enega od teh poživil (4,9 % leta 2015). Ekstazi
je uporabilo 2,9 % anketirancev, amfetamine 1,3 %, metamfetamine
2 %, kokain 2,9 % in crack kokain 0,9 %.
Uporaba v različnih podskupinah prebivalstva: Med
anketiranimi uporabniki programov za zmanjševanje škode zaradi uporabe
prepovedanih drog, ki so poročali, da so v zadnjem letu uporabljali amfetamin
in metamfetamin (22,1 %), jih je 11,8 % prepovedano drogo
vbrizgavalo, med uporabniki ekstazija (15,9 %) je bilo največ (66,7 %)
takih, ki so ga uživali oralno (jedlo/pilo), 30,2 % jih je poročalo, da so
to vrsto prepovedane droge uporabljali večkrat na mesec, 43,4 % jih je
poročalo, da so jo uporabljali le nekajkrat na leto, medtem ko jih je
13,2 % poročalo, da so jo uporabljali enkrat na teden ali pogosteje.
Največji delež uporabnikov amfetaminov in metamfetaminov je bilo starih od 40
do 44 let (30,4 %). Največji delež uporabnikov ekstazija je bilo starih od
40 do 44 let (27 %). Večina (64,1 %) jih je ekstazi zaužila le
nekajkrat na leto. Uporaba amfetamina, metamfetamina in ekstazija je v letu
2020 upadla glede na leto 2019.
Vstopi v zdravljenje: Značilnosti oseb, ki so v
program zdravljenja vstopile prvič ali ponovno: vstopila je 1 oseba (0,8 %
vseh).
Zastrupitve in smrti: Trend umrljivosti zaradi
predoziranja s stimulansi se ne spreminja in ostaja enak do leta 2020, ko smo
zabeležili dva smrtna primera, pred tem pa leta 2017 en smrtni primer in tri v
letu 2019. Trend zastrupitev: leta 2016 je bilo oskrbovanih 27 oseb, 22 v letu
2017, 34 v letu 2018, od leta 2019 opažamo upad (28 oseb) in v letu 2020 je
bilo s stimulansi amfetaminskega tipa zastrupljenih 13 oseb.
Testiranja in zasegi: Število zasegov: količina:
13.029 tablet in 0,49 kg ekstazija, 20 tablet in 107,81 kg amfetaminov, 0,08 kg
in 977 tablet metamfetamina.
Heroin 
V Sloveniji se skupina opioidov v okviru uporabe prepovedanih
drog nanaša predvsem na heroin, pa tudi na zdravila za nadomestno zdravljenje
(metadon, buprenorfin). V zadnjih treh letih smo zaznali primere uporabe
fentanila in tramadola.
Uporaba v splošni populaciji: Podatki Nacionalne
raziskave o uporabi tobaka, alkohola in drugih prepovedanih drog 2018 kažejo,
da je 0,5 % prebivalcev Slovenije, starih od 15 do 64 let, poročalo o
uporabi heroina kdaj v življenju in 0,1 % o uporabi heroina v zadnjem
letu. V raziskavi HBSC 2018 je 0,8 % 17-letnih dijakov poročalo, da so
heroin zaužili vsaj enkrat v življenju. Po ocenah je opioide uporabljajo
0,34 % prebivalstva EU, tj. približno milijon visokotveganih uporabnikov
opioidov.
Uporaba v različnih podskupinah prebivalstva: V anketi
o uporabi prepovedanih drog med uporabniki programov zmanjševanja škode zaradi
uporabe prepovedanih drog, izvedeni leta 2020, je 91,7 % anketiranih
navedlo, da so v zadnjem letu uporabljali opioide (substitucijska zdravila,
heroin). Heroin jih je uporabljalo 63,3 %. Skupaj 70,9 % uporabnikov
heroina si je drogo vbrizgavalo, 12,7 % teh oseb jo je tudi kadilo ali
inhaliralo, 12,7 % pa jo je njuhalo. Največ anketiranih je heroin
uporabljalo večkrat na mesec (28,8 %) ali večkrat na leto (26 %).
Največ uporabnikov heroina je starih od 35 do 39 let (28 %), med osebami v
starosti od 40 do 44 let pa je ta delež nekoliko nižji (26,1 %).
V letu 2020 je bilo v Sloveniji 4443 visoko tveganih
uporabnikov opioidov. Razširjenost visoko tvegane uporabe opioidov je v zadnjih
letih stabilna. Med udeleženci nočnega življenja jih je v zadnjem mesecu
uživalo heroin 2,4 %.
Vstopi v zdravljenje: Opioidi tudi v letu 2020
ostajajo glavni vzrok iskanja pomoči in vstopa v zdravljenje v mreži centrov za
preprečevanje in zdravljenje odvisnosti. V istem letu je 75,7 %
uporabnikov prvič ali ponovno vstopilo v zdravljenje zaradi opioida kot glavne
prepovedane droge, kar je podobno kot v EU, kjer je bil heroin glavna
prepovedana droga pri 8500 (77 %) osebah od 11.200, ki so se prvič vključile
v obravnavo zasvojenosti s prepovedanimi drogami. Med uporabniki, ki iščejo
pomoč zaradi opioidov, prevladujejo tisti, ki uporabljajo heroin kot glavno
prepovedano drogo (62,5 %), pred tistimi, ki uporabljajo buprenorfin
(6 %), metadon, kupljen na črnem trgu (7 %), in druge opioide
(1 %). Uporabniki, ki zaradi težav z opioidi vstopijo v programe
zdravljenja, so večinoma moški (77,3 %). Povprečna starost pri prvi
uporabi je bila 23,6 leta, povprečna starost ob začetku prvega zdravljenja pa
29,4 leta. Število iskalcev zdravljenja v zadnjem desetletju upada.
Zastrupitve in smrti: Število zastrupitev s
heroinom je med letoma 2007 in 2012 postopoma upadalo, v letu 2013 pa je
ponovno začelo naraščati in je naraščalo vse do leta 2015. Število zastrupitev
s heroinom je v letu 2017 močno upadlo, sicer prehodno, nato pa spet začelo
naraščati: 26 oseb je bilo oskrbovanih v letu 2017, 38 v letu 2018, leta 2019
je število upadlo (32 oseb) in v letu 2020 je bilo oskrbovanih 42 s heroinom
zastrupljenih oseb. Heroin je bil leta 2020 še vedno tretja najpogostejša
prepovedana droga, ki je bila prisotna pri 18 % primerov akutnih
zastrupitev s prepovedanimi drogami v bolnišnicah EU, v Sloveniji je na tretjem
mestu, za kanabisom in kokainom (v 31,1 % primerov).
Trend umrljivosti zaradi opioidov (heroin, metadon,
sintetični opioidi) raste od leta 2016, ko je bilo 19 smrti, 30 jih je bilo v
letu 2017, 37 v letu 2018 in 49 v letu 2019. Opioidi ostajajo eden izmed
vodilnih vzrokov umrljivosti tudi v letu 2020 (37 smrti), saj je večina smrti
kodirana kot odvisnost od opioidov. Prisotnost opioidov je bila ugotovljena pri
77 % predoziranj s smrtnim izidom v EU, za Slovenijo je ta delež
57-odstoten. Potem ko je bilo v letu 2017 v Sloveniji prvič povečano število
smrti zaradi sintetičnih opioidnih analgetikov (7 smrti), se je število teh
smrti v letu 2018 povečalo kar na 15, v letu 2020 pa je bilo teh smrti 8.
Zastrupitve so bile povzročene s tramadolom ali fentanili.
Testiranja in zasegi: V letu 2020 je bilo
zaseženega 4,89 kg heroina. Maloprodajna cena (EUR/g): od 20 do 40 EUR na 1 g v
letu 2020. Povprečna koncentracija heroina (monitoring prepovedanih drog, ki ga
izvaja Nacionalni forenzični laboratorij): 27,3 % v letu 2019. Povprečna
čistost heroina na maloprodajni ravni se je v Evropi leta 2020 gibala od 13 do
55 %, polovica držav pa je poročala o povprečni čistosti med 17 in
26 %. Indeksirani trendi kažejo, da se je povprečna čistost heroina med
letoma 2010 in 2020 povečala za 9 %, njegova cena pa se je znižala za
8 %.
Konoplja 
Konoplja je v Sloveniji najpogosteje uporabljana prepovedana
droga, poleg tega je tudi zelo dostopna. Slovenija je samozadostna država glede
nedovoljene ponudbe konoplje, pridelane v za to namenjenih objektih. Policija
je ugotovila, da postajajo postopki in načini gojenja konoplje v posebnih
zaprtih prostorih vse bolj izpopolnjeni, tako da se pridela več konoplje na
manjših površinah. Po podatkih policije je konoplja – vrsta marihuane – tista
prepovedana droga, s katero je povezanih največ kaznivih dejanj, povezanih s
prepovedanimi drogami, ter tudi največje število in količina zasegov. V zaporih
pravosodna policija večkrat zaseže tudi sintetične kanabinoide.
Uporaba v splošni populaciji: Najpogosteje
uporabljena prepovedana droga prebivalcev Slovenije je konoplja, ki jo je v
zadnjem letu uporabljalo 5,9 % prebivalcev, starih 15–64 let (7,8 %
moških in 3,6 % žensk), v zadnjem mesecu pa 3 % prebivalcev
(4,3 % moških in 1,6 % žensk). Razširjenost uporabe konoplje je še
posebej visoka med mladimi odraslimi, starimi od 15 do 34 let, saj jih je
33,1 % (36,5 % moških in 29,4 % žensk) poročalo, da so jo kdaj v
življenju uporabili, 12,3 % (15,2 % moških in 9,1 % žensk) pa je
poročalo, da so jo uporabljali v zadnjem letu. Lanskoletna uporaba konoplje med
prebivalci EU v starosti 15–34 let je po ocenah znašala 15,5 %.
Primerjava med letoma 2012 in 2018 razkrije, da se delež
prebivalcev v starostni skupini 15–64 let, ki so kdaj v življenju uživali
konopljo, tako pri moških kot pri ženskah ter v celoti povečal, medtem ko se je
v starostni skupini 15–34 let povečala uporaba konoplje pri ženskah in skupaj.
Uporaba v različnih podskupinah prebivalstva: Konoplja
je zelo razširjena med šolsko populacijo, mladimi odraslimi, v okoljih nočnega
življenja in med uporabniki nizkopražnih programov.
Vstopi v zdravljenje: V letu 2020 je konoplja
zasedla drugo mesto po najpogostejšem vzroku za zdravljenje uporabnikov v mreži
centrov za preprečevanje in zdravljenje odvisnosti od prepovedanih drog.
Povprečna starost pri prvi uporabi: 14,9 leta, povprečna starost ob začetku
prvega zdravljenja: 24,6 leta. V EU so novi uporabniki v obravnavi kot glavno
problematično prepovedano drogo najpogosteje navedli konopljo, in sicer je bilo
takih 45 % vseh oseb v Evropi, ki so se prvič vključile v zdravljenje, v
Sloveniji je bilo takšnih 10,9 %.
Zastrupitve in smrti: med letoma 2011 in 2020 je
bila najpogostejša prepovedana droga, ki so jo odkrili pri odraslih osebah,
zastrupljenih s prepovedanimi drogami, v UKC Ljubljana, konoplja; izjema je
leto 2018, ko je bilo po številu obravnav največ zastrupitev s kokainom.
Število zastrupitev se je izrazito povečalo v letu 2014, ko se je glede na
prejšnje leto podvojilo. V letu 2015 so zdravili 64 uživalcev indijske
konoplje, v letih 2016–2019 pa se je naraščanje števila zastrupitev s konopljo
ustalilo na okoli 60 primerov letno. V letu 2020 se je število zastrupitev s
konopljo zmanjšalo na 48 primerov, kar je verjetno posledica epidemije
covida-19. Snov, o kateri je bolnišnična mreža Euro-DEN Plus najpogosteje poročala
leta 2020, je bila konoplja. Povezana je bila s 23 % primerov akutne
zastrupitve z drogo (26,6 % v Sloveniji).
Prvič sta bili dve smrti, povezani z uporabo konoplje, v letu
2015, prav tako v letu 2016, nato pa sta bila v letu 2019 dva primera in v letu
2020 eden.
Testiranja in zasegi: Slovenija ostaja
samooskrbna država s prepovedano drogo konopljo, predvsem konopljo, proizvedeno
v posebej prirejenih prostorih. Policija je v letu 2020 odkrila 70 prirejenih
prostorov za gojenje konoplje, kar je za 8 več kot leto pred tem. V odkritih
prirejenih prostorih za gojenje konoplje je bilo zaseženih 5121 rastlin
konoplje, skupna zasežena količina pa je bila 23.344 rastlin konoplje,
1.412.918,6 kg marihuane, 0,7 kg in 3294,8 ml hašiša.
4.6 Zastrupitve s prepovedanimi drogami
Heroin je bil v EU leta 2020 še naprej tretja najpogostejša
prepovedana droga, ki je bila prisotna pri 18 % primerov akutnih
zastrupitev s prepovedanimi drogami v bolnišnicah v mreži Euro-DEN Plus, medtem
ko je bil istega leta v Sloveniji heroin prisoten pri 32 % primerov
akutnih zastrupitev s prepovedanimi drogami v UKC Ljubljana. V Sloveniji bomo
še naprej spremljali podatke glede zastrupitev s konopljo, saj je najpogostejša
prepovedana droga, ki so jo odkrili pri odraslih zastrupljenih osebah.
GHB je bil peta najpogostejša prepovedana droga, o kateri so
leta 2020 poročale bolnišnice iz mreže Euro-DEN Plus. GHB je bil prisoten v
11 % primerov akutnih zastrupitev s prepovedano drogo, v Sloveniji je bil
GHB prisoten v 15 % primerov akutnih zastrupitev.
Podatki zadnjih let za Slovenijo kažejo, da se je trend
naraščanja števila obravnav zaradi zastrupitev s prepovedanimi drogami v
zadnjih dveh letih umiril (slika 5).
Zloraba zdravil na recept je spregledan javnozdravstveni
problem. V preteklih 12 mesecih je psihoaktivna zdravila na recept v
nemedicinske namene vsaj enkrat uporabilo 2 % prebivalcev Slovenije v
starosti 15–64 let, kar je približno 27.100 oseb v tej populaciji. Opioidni
analgetiki in pomirjevala so tista zdravila, ki so jih prebivalci Slovenije v
najvišjem odstotku uporabljali neustrezno.
Slika 5: Število obravnavanih bolnikov zaradi zastrupitev s
heroinom, kokainom in konopljo v UKC Ljubljana, 2010–2020
4.7 Spremljanje prepovedanih drog v odpadnih vodah
Med stimulativnimi prepovedanimi drogami sta v Sloveniji
najbolj razširjena kokain in ekstazi, sledi pa jima amfetamin. Te skupine
prepovedanih drog so najpogostejše med uporabniki stimulativnih prepovedanih
drog v nočnem življenju in med visoko tveganimi uporabniki prepovedanih drog.
V letu 2020 je sedem občin, in sicer Ljubljana, Maribor,
Domžale, Kamnik, Koper, Novo mesto in Velenje, sodelovalo v raziskavi o
vsebnosti stimulativnih prepovedanih drog (kokaina, MDMA, amfetamina in
metamfetamina) v odpadnih vodah, ki jo je izvedel Institut »Jožef Stefan«.
Analiza vzorcev je pokazala, da je bila uporaba kokaina, MDMA, metamfetamina in
konoplje/THC najvišja v Ljubljani, medtem ko je bila v Velenju najvišja uporaba
amfetamina. Pri primerjavi slovenskih občin, ki sodelujejo v raziskavi o
vsebnosti stimulativnih prepovedanih drog z evropskimi mesti in drugimi
svetovnimi prestolnicami, so se slovenske občine glede vsebnosti kokaina uvrstile
v zgornjo polovico oziroma v sredino. Evropska analiza odpadnih voda kaže, da
je v času omejitev zaradi covida-19 domnevno prišlo do skromnega zmanjšanja
uporabe kokaina. To je bilo verjetno povezano z zaprtjem prizorišč nočnega
življenja in prizorišč za zabavo, ki so povezana z uporabo te prepovedane
droge. Kljub temu novejši podatki iz različnih virov kažejo, da se je uporaba
zdaj vrnila na predpandemične ravni. Poleg tega so bile v EU leta 2020 zasežene
rekordne količine kokaina.
4.8 Kazniva dejanja s področja prepovedanih drog
V obdobju med letoma 2014 in 2021 je bil zaznan 23,7-odstotni
statistični upad kaznivih dejanj neupravičene proizvodnje prepovedanih drog,
nedovoljenih snovi in predhodnih sestavin za izdelavo prepovedanih drog in
prometa z njimi ter postopkov v športu po 186. členu KZ-1 in omogočanja
uživanja ali uporabe prepovedanih drog ali nedovoljenih snovi ali postopkov v
športu po 187. členu KZ-1, ki jih je obravnavala slovenska policija. V
istem obdobju je bil zaznan 16,2-odstotni upad prekrškov po 33. členu
ZPPPD.
Tabela 1: Število kaznivih
dejanj po 186. in 187. členu KZ-1 v obdobju od leta 2014 do leta 2021


2014

2015

2016

2017

2018

2019

2020

2021


186. člen
  KZ-1

1662

1737

1437

1650

1517

1252

1369

1293


187. člen
  KZ-1

195

135

144

134

102

120

127

124


Skupaj

1857

1872

1581

1784

1619

1372

1496

1417


Slika 6: Upad števila kaznivih dejanj s področja prepovedanih
drog v obdobju od leta 2014 do leta 2021
Tabela 2: Število prekrškov po
33. členu ZPPPD v obdobju med letoma 2014 in 2021


2014

2015

2016

2017

2018

2019

2020

2021


33. člen
  ZPPPD

3815

3431

3416

4521

4485

4610

3816

3196


Slika 7: Število prekrškov s področja prepovedanih drog
v obdobju od leta 2014 do leta 2021
Statistični upad kaznivih dejanj ne odraža dejanskega stanja
problematike na področju prepovedanih drog v Sloveniji. Ostali, spremljajoči
podatki, ki se nanašajo na količine zaseženih prepovedanih drog ter čistosti
prepovedanih drog, kažejo na razpoložljivost prepovedanih drog na slovenskem
trgu. Poleg tega je treba omeniti, da je s prepovedanimi drogami povezana tako
imenovana prikrita kriminaliteta. Gre za kriminaliteto, ki jo policija odkrije
na podlagi lastnega dela, lastne samoiniciative.
Med udeleženci je poseben odnos, v katerem zaradi medsebojne
odvisnosti ni klasično podanih naznanil policiji, tako da skorajda ni primerov,
da bi posameznik, vpleten v neko kaznivo ravnanje, to tudi naznanil organom
pregona. Podatki o kriminaliteti, povezani s prepovedanimi drogami, izkazujejo
samo odkrito kriminaliteto, torej tisto, ki jo policija odkrije na podlagi
lastnega in samoiniciativnega dela. Ob tem pa se je treba zavedati, da je temno
polje na tem področju izredno veliko.
Poleg tega je na odkrivanje tovrstne kriminalitete vplivala
tudi epidemija covida-19. Nastale razmere so vplivale tako na povpraševanje po
prepovedanih drogah kot tudi na njihovo ponudbo. Zaradi omejitve zbiranja je
bilo manj javnih prireditev in tako imenovane odprte scene. Ravno tako so
razmere vplivale na spremembo načinov distribucije prepovedanih drog
uporabnikom. Povečala se je na primer dostava prepovedanih drog s poštnimi
pošiljkami, kar pa pomeni težje odkrivanje in posledično manj odkritih kaznivih
dejanj in prekrškov. Na področju nadzora cestnega prometa se je za 120,3 %
povečalo število odrejenih strokovnih pregledov za ugotavljanje prisotnosti
prepovedanih drog v telesu voznikov, in sicer s 757 v letu 2014 na 1668 v letu
2020. Večjih odstopanj pri pozitivnih rezultatih strokovnih pregledov ni bilo.
V opazovanem obdobju pa je zelo naraslo število odklonov strokovnega pregleda,
in sicer kar za 464,6 %.
Število zasegov in količina zaseženih prepovedanih drog v
Sloveniji naraščata. Pri tem je treba posebej omeniti geostrateški položaj
Slovenije, saj leži na tako imenovani balkanski poti, po kateri poteka
nezakonit promet s heroinom iz držav jugovzhodne Evrope v srednje- in
zahodnoevropske države. V obratni smeri pa poteka promet s sintetičnimi
prepovedanimi drogami in predhodnimi sestavinami za izdelavo prepovedanih drog.
Pojavile so se tudi nove oblike trgovanja s prepovedano drogo, kot so na primer
digitalno podprti nezakoniti trgi s prepovedanimi drogami. Spremenili so se
načini distribucije prepovedanih drog. Prav tako je zaznano povečano delovanje
organiziranih kriminalnih združb, ki se ukvarjajo s trgovanjem s prepovedanimi
drogami. Slovenijo lahko označimo kot državo uporabnico prepovedanih drog, saj
je na njenem ozemlju sorazmerno veliko povpraševanja po prepovedanih drogah, pa
tudi kot tranzitno državo, saj na njenem ozemlju delujejo organizirane
kriminalne združbe, ki se ukvarjajo z organizacijo, logistično podporo in
izvajanjem kriminalne dejavnosti pri oskrbi evropskega tržišča s prepovedanimi
drogami. Glede na število evidentiranih prirejenih prostorov za gojenje
prepovedane droge konoplje in zunanjih nasadov prepovedane droge konoplje lahko
ugotovimo, da se Slovenija že pojavlja kot samooskrbna država.
5 Vizija nacionalnega programa
Z nacionalnim programom
uresničujemo vizijo, da se


do leta 2050 vzpostavijo in nadgradijo programi za
  izboljšanje zdravja in socialne blaginje ljudi in s tem na ravni države
  ustvarijo zdravju naklonjene življenjske razmere ter pogoji za dostojno,
  vključujoče, mirno in varno življenje vseh prebivalcev Republike Slovenije.


Prizadevamo si za družbo socialnega blagostanja, boljšega
zdravja ter zmanjšanja neenakosti v zdravju vseh prebivalcev, vključno z
uporabniki prepovedanih drog. Z vizijo gradimo družbo, ki bo poskrbela, da bodo
uporabniki prepovedanih drog lahko neovirano dostopali do storitev in
programov, ki jih bodo opolnomočili za samostojno in kakovostno življenje v
skupnosti. S tem jim bo omogočena socialna vključenost na vseh področjih
življenja in vzpostavljeni bodo pogoji, ki jih bodo spodbujali k zdravim
izbiram.
Z nacionalnim programom ohranjamo vizijo celostne, kakovostne
in dostopne obravnave, ki sledi individualnim potrebam uporabnikov prepovedanih
drog, ter potrjujemo zavezanost širšim evropskim vrednotam, kot so spoštovanje
človekovega dostojanstva, solidarnost, pravičnost, enakost in svoboda.
6 Načela nacionalnega programa
Temeljna načela, na katerih temeljijo nacionalni program na
področju prepovedanih drog v Sloveniji, vključno z akcijskimi načrti, izhajajo
iz Ustave RS, zakonodaje, konvencij OZN, predpisov EU, določil Sveta Evrope in
konkretnih ciljev, ki jih naša družba želi doseči v obdobju 2023–2030. Načela
so enakovredna in niso našteta po prednostnem vrstnem redu:
-       
Načelo ustavnosti in zakonitosti
V skladu z Ustavo Republike Slovenije in zakonskimi določbami
Resolucija o nacionalnem programu izhaja iz načel veljavne zakonodaje ter
ratificiranih mednarodnih konvencij in pogodb, ki jih je Republika Slovenija
sprejela v svoj pravni red.
-       
Načelo varovanja človekovih pravic
Pravica otrok in mladostnikov do zaščite pred takimi
življenjskimi okoliščinami, ki pogojujejo uporabo prepovedanih drog, je eno od
temeljnih izhodišč. Po drugi strani je pravica do dostojne in strokovne
obravnave ter pomoči ena temeljnih pravic vsakega človeka, takšna obravnava pa
mora biti tudi dostopna vsem, ki jo potrebujejo. Država je dolžna poskrbeti za ustavno
zagotovljeno pravico do zdravstvenega varstva in socialne varnosti svojih
državljanov in hkrati zmanjševati socialno izključenost posameznikov ali skupin
prebivalstva. Izrekanje alternativnih kazni uporabnikom prepovedanih drog je
zakonsko in podzakonsko natančno urejeno v skladu z ustavnim načelom enakosti
pred zakonom. Vsi izvajalci različnih programov so dolžni varovati osebne
podatke posameznika v skladu z Ustavo RS, poklicno etiko in zakonom, ki ureja
osebne podatke. Načelo tudi zagotavlja enakopravno vključevanje uporabnikov
prepovedanih drog, zdravljencev in rehabilitiranih nekdanjih uporabnikov
prepovedanih drog v družbene aktivnosti in procese. Zagotavlja enakopravno
vključevanje odvisnikov v izobraževalni, socialni in zdravstveni sistem ter sistem
zaposlovanja in pomeni tudi enakopravno in korektno obravnavo odvisnih v
predkazenskem postopku, med sojenjem in prestajanjem kazni zapora. Načelo
utemeljuje spremembo odnosa okolice do različnih programov zdravljenja in
socialne obravnave odvisnih od prepovedanih drog in tudi spremembo odnosa do
samih uporabnikov prepovedanih drog.
-       
Načelo celovitega in sočasnega reševanja problematike prepovedanih drog
Reševanje problematike prepovedanih drog zahteva celosten
pristop, ki upošteva problematiko uporabe in zlorabe prepovedanih drog kot
posledico sočasnega večplastnega dogajanja na individualnem in širšem socialnem
področju, v katero so vključeni različni akterji ter različne ravni delovanja
in usklajevanja. Reševanje problematike prepovedanih drog je naloga različnih
sektorjev s področij socialnega varstva, zdravstva, šolstva, pravosodja,
notranjih zadev, financ in obrambe ter posledično različnih delov civilne
družbe in splošne (laične) javnosti. Tako oblikovanih ukrepov torej ne more
usklajevati samo en nosilec, ampak je to lahko le naloga skupnih usklajevalnih
teles. Na ravni Vlade RS sta to Komisija za droge in medresorska skupina, na
ravni lokalnih skupnosti pa so to območne enote NIJZ in LAS.
-       
Načelo globalnega sodelovanja
Pojav uporabe in zlorabe prepovedanih drog je v sodobni
družbi globalen, z njim se spoprijemajo praktično vse države sveta. Iskanje
rešitev za težave, ki so posledica uporabe in zlorabe prepovedanih drog ter
njihove velike ponudbe na nezakonitem globalnem trgu, poteka tudi na mednarodni
ravni. Država je dolžna zagotavljati izvajanje in usklajevanje različnih
konvencij, deklaracij, resolucij, priporočil in smernic ter strategij številnih
mednarodnih organizacij (OZN, EU, Svet Evrope, SZO, različne krovne
organizacije), spremljati mednarodne procese in tvorno prispevati k odločitvam
na mednarodni ravni. Te dejavnosti v državi usklajujeta Komisija za droge in
pristojno ministrstvo.
-       
Načelo decentralizacije
To načelo zagovarja enakomerno porazdelitev različnih
programov in vsebin po vsej Sloveniji glede na dejanske potrebe v posameznih
lokalnih skupnostih. Podpira mreženje različnih programov in usklajevanje
dejavnosti na področju prepovedanih drog na vseh ravneh. S tem se zagotavljata
centralizacija dejavnosti, ki so skupne, in decentralizacija dejavnosti, ki so
potrebne v lokalni skupnosti.
-       
Načelo zagotavljanja varnosti prebivalcev Republike Slovenije
To načelo izhaja iz ustavno zagotovljene osebne varnosti in
varovanja premoženja državljanov Slovenije. Pomeni tudi zmanjševanje sekundarne
kriminalitete, povezane z uporabo in preprodajo prepovedanih drog. Načelo
temelji na slovenski zakonodaji in konvencijah Združenih narodov ter na drugih
mednarodnih aktih. Država je dolžna zagotoviti tako politiko do prepovedanih
drog, ki bo ščitila prebivalce pred škodljivimi posledicami uporabe
prepovedanih drog.
-       
Načelo prilagojenosti različnim skupinam prebivalstva
Razviti je treba prilagojene vsebine dela za različne ciljne
skupine prebivalstva in njihove potrebe, od preventivnih programov, programov
zmanjševanja škode zaradi uporabe prepovedanih drog in visokopražnih programov
do ustreznih oblik zdravljenja odvisnosti, socialne obravnave, okrevanja in
rehabilitacije (vključno s stanovanjskimi skupinami za uporabnike programov
zmanjševanja škode zaradi uporabe prepovedanih drog in programov predpisovanja
heroina na recept ter programom vzpostavitve varnih sob). Prav tako je pomembno
krepiti programe reintegracije ter socialno aktivacijo in zaposlovanje
uporabnikov prepovedanih drog, ki so vključeni v obravnavo.
-       
Načelo zagotavljanja pogojev za odgovorno sprejemanje odločitev glede
uporabe prepovedanih drog, še posebej med otroki in mladostniki
Država je dolžna z ustreznimi ukrepi otroke in mladostnike
zaščititi pred ponudbo in uporabo prepovedanih drog. Podpirati jih mora pri
sprejemanju odločitev o neuporabi prepovedanih drog, in sicer s pristopi, ki
morajo biti utemeljeni na sodobnih znanstvenih spoznanjih ter strokovno
izvajani in evalvirani. Ti pristopi zajemajo preprečevanje uporabe prepovedanih
drog (cilj je popolna abstinenca oziroma odlaganje iniciacije v kasnejšo
starost), zmanjševanje tveganj, povezanih z uporabo prepovedanih drog (varnejša
uporaba, če pride do uporabe prepovedanih drog), in nadzor nad ponudbo ter si
morajo prizadevati za višanje socialnih in čustvenih kompetenc otrok in
mladostnikov, vključno z učenjem socialnih veščin, razvijanjem ustreznih
strategij za obvladovanje življenjskih izzivov, stisk in kriz ter spodbujanjem
osebnostnega razvoja. Država to načelo uresničuje tako, da otrokom in
mladostnikom ter staršem in vzgojiteljem omogoča dostop do objektivnih
informacij, znanj in veščin. Otroci in mladostniki morajo vedeti, kako
prepovedane droge vplivajo na družbo in posameznika, razumeti morajo tveganja,
povezana z uporabo prepovedanih drog, imeti morajo možnost proučevati, kako bi
lahko zmanjšali individualne in družbene težave zaradi prepovedanih drog, prav
tako pa tudi možnost pogovarjati se o teh vsebinah z odraslimi, ki jim zaupajo,
ter z vrstniki v skladu s svojo razvojno stopnjo. Obenem morajo imeti možnost
živeti zdravo ter vplivati na svoje socialno okolje in v njem soodločati.
-       
Načelo uravnoteženosti pristopov
Ukrepanje na področju prepovedanih drog vključuje
najrazličnejše pristope, ki morajo biti med sabo povezani v celovito politiko.
Ta vključuje univerzalno in zgodnjo preventivo, zmanjševanje tveganj in škode,
povezane z uporabo prepovedanih drog, psihosocialno obravnavo, rehabilitacijo,
okrevanje, socialno reintegracijo in zdravljenje ter preprečevanje ponudbe
prepovedanih drog. Cilj države je naravnan v dve smeri – v zmanjševanje
povpraševanja po prepovedanih drogah in zmanjševanje ponudbe prepovedanih drog
med državljani. Naloga države je, da podpira uravnotežen razvoj vseh strokovno
in znanstveno utemeljenih pristopov in programov. Načeloma noben pristop na
področju prepovedanih drog nima večje prednosti, temveč se vsi smiselno
dopolnjujejo in povezujejo v usklajene dejavnosti na različnih ravneh.
Resolucija o nacionalnem programu nadgrajuje in konkretizira usklajevanje dejavnosti
na področju prepovedanih drog tudi z vidika proračunske porabe in na podlagi
študij o stroškovni upravičenosti in učinkovitosti izvajanja različnih
programov.
7 Cilji nacionalnega programa
Cilji nacionalnega programa so opredeljeni za celotno načrtovano
obdobje njegovega izvajanja. Prednostne naloge za uresničevanje ciljev so
definirane v akcijskih načrtih, ki jih sprejme Vlada Republike Slovenije.
Krovni cilj Nacionalnega programa Slovenije na področju
prepovedanih drog za obdobje 2023–2030 je:


zmanjšati in omejiti tveganja in
  škodo, ki jo posamezniku, družini in družbi povzroča raba prepovedanih drog.


Za uresničitev tega krovnega cilja je treba v okviru
nacionalnega programa uresničiti še naslednje cilje:
1.     
okrepiti preventivno dejavnost, dejavnost zgodnje preventive,
informiranje, zgodnje intervencije na področju prepovedanih drog in različne
programe zmanjševanja povpraševanja po prepovedanih drogah ter ob tem
upoštevati preventivne dejavnosti kot celostne pristope s koordiniranimi ukrepi
za preprečevanje uporabe alkohola in tobaka, da bi tako zmanjševali število
novih uporabnikov drog med mlajšo generacijo ter število prekrškov in kaznivih
dejanj, povezanih z drogami, preprečevali prvi stik s prepovedanimi drogami in
zvišali starostno mejo prvega stika z njimi ob hkratnem višanju socialne
kompetentnosti, znanja in socialnih veščin ter razvijanju učinkovitih strategij
za obvladovanje življenjskih težav;
2.     
nadgraditi mrežo programov zmanjševanja škode zaradi uporabe
prepovedanih drog in obvladovanja števila okuženih s HIV oziroma zmanjševanja
števila okuženih z virusoma hepatitisov B in C ter preprečevanja smrtnih
primerov zaradi prevelikih odmerkov;
3.     
razviti specifične programe za posebej ranljive skupine: mlajše
mladoletnike, otroke iz družin, v katerih so starši zasvojeni, otroke in
mladostnike v strokovnih centrih za otroke s čustvenimi in vedenjskimi težavami
in motnjami, uporabnike prepovedanih drog s pridruženo duševno motnjo,
uporabnice, starejše uporabnike prepovedanih drog, uporabnike prepovedanih
drog, ki so starši, romsko skupnost idr., ter za področja novih psihoaktivnih
snovi;
4.     
zagotoviti več kakovostnih programov zdravljenja in socialne obravnave
uporabnikov prepovedanih drog z uvedbo različnih pristopov, ki vključujejo tudi
nadgradnjo in širitev programov zdravljenja, vključno s kokainsko odvisnostjo;
5.     
zagotoviti kontinuirano izobraževanje strokovnjakov, ki delajo na
področju prepovedanih drog, in strokovnjakov, ki se pri svojem delu srečujejo z
ranljivimi skupinami;
6.     
nadgraditi mrežo in dostopnost programov psihosocialne obravnave
uporabnikov prepovedanih drog, terapevtskih skupnosti in komun ter programov
okrevanja, reintegracije in socialnega zaposlovanja bivših zasvojenih oseb ter
s tem prispevati k zmanjševanju socialne izključenosti uporabnikov prepovedanih
drog;
7.     
še naprej razvijati in nadgrajevati vse oblike pomoči in storitev pri
obravnavi uporabnikov prepovedanih drog v zavodih za prestajanje kazni zapora
ter za otroke in mladostnike, nameščene v strokovnih centrih za otroke s
čustvenimi in vedenjskimi težavami in motnjami;
8.     
graditi, povezovati in združevati zbirke podatkov državnih institucij in
javnih zavodov (zdravstveni, socialni, kriminološki podatki ipd.) ter
nadgraditi delujoči informacijski sistem na področju zbiranja, urejanja, obdelovanja
in dajanja podatkov s področja prepovedanih drog in sistema zgodnjega
odkrivanja novih prepovedanih drog ter obveščanja;
9.     
razvijati dejavnosti na področju prepovedanih drog na lokalni ravni ter
jih usklajevati z dejavnostmi na državni ravni;
10.  
zagotoviti sodelovanje različnih akterjev, zlasti civilne družbe, na
vseh področjih usklajevanja in odločanja ter podpirati programe, ki jih
izvajajo nevladne organizacije na podlagi strokovne samostojnosti;
11.  
krepiti mednarodno sodelovanje na področju prepovedanih drog s tretjimi
državami in regijami (zahodni Balkan, sredozemske države idr.), mednarodnimi in
regionalnimi organizacijami z integriranim, multidisciplinarnim in
uravnoteženim uresničevanjem ciljev strategije ter spodbujanjem k spoštovanju
mednarodnih standardov in obveznosti na področju človekovih pravic;
12.  
okrepiti dejavnosti proti organizirani kriminaliteti, prometu s
prepovedanimi drogami, pranju denarja in drugim oblikam kriminalitete v
povezavi s prepovedano drogo s pristopom na podlagi dokazov; okrepiti
sodelovanje policije, carine in pravosodja ter spodbujati njihovo usklajeno
sodelovanje v državi in mednarodnem okolju.
8 Vsebinska področja nacionalnega programa
Nacionalni program namenja posebno pozornost naslednjim
področjem in jih vsebinsko nadgrajuje:
-       
preventivi na področju prepovedanih drog,
-       
vključevanju posameznika v življenje in skupnost,
-       
zdravstveni obravnavi uporabnikov prepovedanih drog,
-       
zmanjševanju škode zaradi uporabe prepovedanih drog,
-       
zmanjševanju dostopnosti prepovedanih drog,
-       
informatizaciji in digitalizaciji področja.
8.1 Preventiva na področju prepovedanih drog
Na področju preventive je v zadnjih letih v Sloveniji opazen
pozitiven trend opuščanja neučinkovitih praks in razvoj dokazano učinkovitih
preventivnih programov. Ta trend je posledica večje ozaveščenosti o preventivi
med odločevalci, strokovnjaki in izvajalci programov. Pomembno je, da so vsi,
ki so vključeni v razvoj in izvajanje preventivnih programov, seznanjeni z
znanstveno utemeljenimi smernicami in najboljšimi praksami ter se nanje
opirajo, saj se lahko z neprimernimi pristopi spodbudi vedenje, ki ga želimo
preprečiti. Sistem izvajanja celovitih, z dokazi podprtih preventivnih
strategij, ki vključuje več sektorjev (izobraževanje, sociala, zdravje,
pravosodje …), je stroškovno najučinkovitejši in prinaša velike koristi.
Nadaljnja krepitev medresorskega sodelovanja ostaja pomemben predpogoj za
izvajanje učinkovitih preventivnih aktivnosti.
Preventivne aktivnosti morajo biti usmerjene v različna
okolja (družinsko, šolsko, delovno okolje, lokalno skupnost), poleg tega morajo
glede na potrebe ciljne skupine in okolja zajemati ustrezno vrsto preventive
(okoljsko, univerzalno, selektivno, indicirano). Okoljska preventiva je
usmerjena v spreminjanje neposrednega socialnega, kulturnega, fizičnega in
gospodarskega okolja, v katerem se ljudje na podlagi različnih okoliščin
odločajo o lastni (ne)uporabi prepovedane droge. Univerzalna preventiva zajame
veliko ljudi in je namenjena splošni populaciji ali veliki skupini ljudi. Selektivna
preventiva je usmerjena v specifično ranljivo skupino ali skupnost, v
kateri je prisotnih več dejavnikov tveganja za začetek uporabe prepovedanih
drog. Indicirana preventiva pa z interdisciplinarnimi pristopi
individualno obravnava posamezniki, pri katerih je zaznano tveganje za kasnejši
razvoj zasvojenosti.
Pomen kakovostne in na dokazih temelječe preventive v zadnjem
obdobju prepoznavajo številne svetovne in evropske institucije. Na ravni OZN in
EU so bili oblikovane meritorne strokovne podlage za delo tudi že v našem
prostoru, saj odločevalcem, oblikovalcem politik in izvajalcem nudijo ključna
znanja o najučinkovitejših, na dokazih temelječih preventivnih intervencijah in
pristopih. Preprečevanje uporabe prepovedanih drog in ozaveščanje o njihovih
škodljivih učinkih je ena od prednostnih nalog Strategije EU na področju drog
za obdobje 2021–2025.
V Sloveniji si želimo še izboljšati kakovost preventivnih
programov tudi na podlagi relevantnih mednarodnih standardov kakovosti. Ker
veliko univerzalnih preventivnih programov poteka v šolah pod vodstvom zunanjih
izvajalcev, je te in zaposlene v šolah pomembno opolnomočiti na področju načel
preventivnih pristopov, ki so podprti z dokazi.
Krovni cilj:
Vzpostavitev nacionalne koordinacije vseh deležnikov na
področju preventive v okviru Komisije Vlade RS za droge. Koordinacija naj
vzpostavi pogoje za kontinuiran znanstveni razvoj področja preventive in za
izvajanje preverjeno učinkovitih programov v vzgojno-izobraževalnem sistemu.
Prednostni ukrepi:
-       
Krepitev infrastrukture in sodelovanja med deležniki iz različnih
resorjev za boljšo dostopnost učinkovitih in preverjenih preventivnih programov
za različne ciljne skupine in različna okolja.
-       
Vzpostavitev nacionalnega sistema kakovosti izvajanja in financiranja
programov preventive, ki bodo zagotavljali trajnost, kakovost in stroškovno
učinkovitost.
-       
Preoblikovanje najboljših in stroškovno najučinkovitejših programov v
redne dejavnosti z ustrezno institucionalno, kadrovsko in proračunsko podporo.
-       
Oblikovanje individualiziranih načrtov dela za osebe, ki se znajdejo v
obravnavi zaradi duševnih stisk.
-       
Vzpostavitev protokolov ustreznega ravnanja in sodelovanja med
pristojnimi službami ter oblikovanje trajnejših strokovnih povezav med
svetovalnimi službami v šolah in drugimi (zunanjimi) strokovnimi službami, kot
so centri za socialno delo, centri za duševno zdravje otrok in mladostnikov,
centri za krepitev zdravja.
-       
Stalna kakovostna in z dokazi podprta izobraževanja pedagoškega (in
nepedagoškega) kadra o psihosocialnih stiskah, njihovi umeščenosti v ožji in
širši kontekst oziroma sopogojenosti z njim ter pedagoških ravnanjih, ki
delujejo varovalno, in ravnanjih, ki krepijo dejavnike tveganja ali so sama po
sebi dejavnik tveganja.
-       
Vzpostavitev posebnih protokolov za obravnavanje duševnih težav mladih.
-       
Omogočiti mladim, ki se znajdejo v duševnih stiskah, različne vire in
oblike pomoči ter podporo.
-       
Okrepitev obstoječih in novih programov za doseganje mladih na temo
duševnih stisk.
-       
Okrepitev in uvajanje vrstniških podpornih delavcev (z lastnimi
izkušnjami) kot sodelavcev v okviru integrirane oskrbe.
-       
Uvedba celostno usmerjenega dela z mladimi v psihosocialnih stiskah.
-       
Razvoj mreže na področju podpore mladim v psihosocialnih stiskah.
8.1.1 Razvoj in krepitev programov zgodnje preventive
Zgodnja preventiva je namenjena otrokom in mladostnikom v
vseh starostnih obdobjih, pa tudi staršem in bodočim staršem ter delovno
aktivnemu prebivalstvu in drugim za otroke in mladostnike pomembnim odraslim.
Otroci in mladostniki v procesu socializacije namreč vstopajo v različna okolja
in imajo interakcije z različnimi ljudmi, zato je ključno, da so ta okolja in
interakcije z ljudmi za otroke in mladostnike zdravi in varni. Pomembno je, da
so preventivne aktivnosti dokazano učinkovite ter da otroke in mladostnike
obravnavajo celostno, krepijo njihove socialne in druge veščine za življenje,
jim omogočajo izbire zdravega življenjskega sloga ter prispevajo k njihovemu
splošnemu dobremu počutju ter zdravemu in varnemu razvoju. Preventiva je namreč
namenjena omogočanju in krepitvi zdravega in varnega razvoja otrok in
mladostnikov ter polnemu udejanjanju njihovih talentov in potencialov. S
preventivnimi programi to dosegamo na način, da otrokom in mladostnikom
omogočimo pozitivno vključevanje v družino, šolo, med vrstnike, v delovna
okolja in družbo. Na področju uporabe psihoaktivnih snovi so preventivne
aktivnosti usmerjene v prizadevanja za preprečevanje uporabe psihoaktivnih
snovi oziroma za zvišanje starosti, pri kateri mladi te snovi začnejo
uporabljati. Preventiva lahko pomaga tudi preprečevati nadaljnjo uporabo
psihoaktivnih snovi in razvoj različnih težav, povezanih z njihovo uporabo.
Programi na področju zgodnje preventive pomenijo odmik od
tradicionalnih metod zgolj ozaveščanja in predstavljanja dejstev o škodljivosti
uporabe prepovedanih drog, ki so se izkazale za neučinkovite. Novejši, z dokazi
podprti preventivni programi so osredotočeni na krepitev življenjskih veščin in
vzpostavljanje varnih okolij za odraščanje. V primerjavi z zgodnjo intervencijo
se zgodnja preventiva ne osredotoča samo na ranljivo populacijo, ampak na vse
otroke in mladostnike ter uvaja ukrepe, še preden bi se lahko razvili zdravju
škodljive navade, vedenjski vzorci in osebnostne značilnosti. V otroštvu se
namreč gradijo temelji – človek izkušnje, stališča in vzorce vedenja, ki jih
pridobi kot otrok, obdrži vse življenje oziroma potrebuje za njihovo
spreminjanje pozneje bistveno večji vložek časa in energije. Odrasli so za
otroke pomemben vzor vedenja, zato jim morajo biti v pozitiven zgled. Dejstvo
pa je, da vzgoja otrok postaja vedno bolj zahtevna naloga, razumevanje
posameznikovega psiho-fizičnega razvoja je vedno bolj celovito in vzgojni
prijemi, ki so jih bile deležne pretekle generacije, niso več ustrezni. Tudi
zato je razvoj zgodnje preventive in njeno vključevanje v vzgojno-izobraževalni
proces velikega pomena. Starši, šolski, socialni in zdravstveni delavci se tu
lahko oprejo na vedno bolj napredna dognanja in priporočila znanosti o
preventivi.
Zavedanje o pomenu zgodnje preventive in na njeno izvajanje
vezanih izzivov je prisotno tudi v širši mednarodni skupnosti, Slovenija si
zato tudi na tej ravni z različnimi aktivnostmi prizadeva za krepitev tovrstnih
razprav ter razvoj in uveljavitev programov zgodnje preventive. Leta 2022 je na
65. zasedanju Urada Združenih narodov za droge in kriminal (UNODC) uspešno
predložila Resolucijo o promoviranju celovite in na znanstvenih podlagah
utemeljene zgodnje preventive.6 To je prva resolucija v okviru
Komisije za droge, ki je namenjena izključno preventivi, s čimer ta postaja del
splošno priznanega pristopa k reševanju globalnih izzivov na področju
prepovedanih drog. Določena sta bila opredelitev in obseg zgodnje preventive, v
okviru UNODC pa je bilo tudi prvič omenjeno socialno in čustveno učenje. To
vključuje pridobivanje socialnih in čustvenih kompetenc samouravnavanja,
samozaznavanja, socialnega zaznavanja, medosebnih odnosov in odgovornega
sprejemanja odločitev. Resolucija države spodbuja, naj intervencije socialnega
in čustvenega učenja sistematično vključijo v svoje programe in strategije
zgodnje preventive, namenjene otrokom. Države članice so se s to resolucijo
odločile, da bodo nadaljevale razprave o zgodnji preventivi in zapolnile
vrzeli na tem področju. Prav tako so UNODC naložile, naj na podlagi Mednarodnih
standardov za preprečevanje uporabe prepovedanih drog7 pripravi
smernice in priporočila za področje zgodnje preventive.
Prednostni ukrepi:
-       
Vzpostaviti nacionalni register programov za krepitev socialnih in
čustvenih kompetenc, ki so podprti z dokazi in so stroškovno učinkoviti.
-       
Povečati kapacitete za izvajanje programov zgodnje preventive v šolskem,
socialnem in zdravstvenem sektorju.
-       
Izvesti pregled stanja o dostopnosti programov zgodnje preventive ter
razviti in uveljaviti ukrepe za večjo dostopnost za najranljivejše skupine.
-       
Krepiti preventivne programe zgodnje intervencije za otroke in starše
ter družine, v katerih je ugotovljena uporaba prepovedanih drog.
8.1.2 Preventiva v družini, vzgoji in izobraževanju
Temeljni cilj preventive v vzgoji in izobraževanju je
ustvarjanje takih družbenih razmer, ki posamezniku dajejo možnosti za
razvijanje življenjskega sloga brez uporabe prepovedanih drog in drugih oblik
tveganega obnašanja. Realistično obravnavanje problematike rabe prepovedanih
drog v vzgojno-izobraževalnih ustanovah zahteva vključevanje tudi selektivnih
(rizične skupine otrok in mladostnikov) in indiciranih (rizični posamezniki)
preventivnih intervencij, saj ni realno pričakovati ohranjanja abstinence za
vse posameznike. Zato si preventiva v vzgoji in izobraževanju prizadeva tudi za
to, da bi posameznika, ki že eksperimentira s prepovedanimi drogami oziroma jih
uporablja na tvegan in škodljiv način, seznanila s tveganji in škodo, ki so s
tem povezani, vendar ne v sklopu univerzalnih preventivnih intervencij, ki so
namenjene vsem otrokom in mladostnikom. Pri tem moramo upoštevati starost in
stopnjo tveganja ter temu primerno prilagoditi ukrepanje.
Med vzgojno-izobraževalnimi institucijami je šola še posebej
pomemben prostor preventive, saj jo obiskuje velik delež otrok in mladostnikov.
Šola je prostor, ki posredno in neposredno sooblikuje izkušnje, stališča,
znanje, vrednote in ravnanje učencev v zvezi s prepovedanimi drogami.
Izobraževanje in različne preventivne dejavnosti lahko zmanjšujejo
sprejemljivost prepovedanih drog med otroki in mladostniki. To pomeni, da se
otroci in mladostniki ne odločijo za uporabo prepovedanih drog, tudi kadar se
znajdejo v zahtevnih življenjskih okoliščinah, oziroma da otroke in
mladostnike, če po prepovedanih drogah posežejo, obravnavamo individualno s
pomočjo selektivnih in indiciranih pristopov v preventivi ter z zgodnjimi
intervencijami. Zato velja, da vzgojno delovanje šole, ki vzpostavlja odgovorne
posameznike, deluje hkrati preventivno s preprečevanjem nezaželenih ravnanj med
učenci, tako tudi pred rabo prepovedanih drog.
Poleg preventivnih programov za učence je treba razviti
programe za starše, ki ne vključujejo le vsebin v zvezi z zasvojenostjo, temveč
tudi o odgovornem starševstvu ter o razvoju in vzgoji otrok ipd. V programe za
starše je treba vključevati tudi pridobivanje in krepitev veščin staršev za
podporo otrokom in mladostnikom za življenje brez prepovedanih drog. Starše je
treba seznaniti s sodobnimi spoznanji različnih ved (psihologija, pedagogika,
sociologija, antropologija …), ki ugotavljajo, da je šibka socializacijska
praksa, ki ne postavlja meja dovoljenega in nedovoljenega vedenja v skladu s
starostjo otrok, vključno s pomanjkljivo promocijo pozitivnega celovitega
razvoja čustvenih, socialnih in moralnih kompetenc, eden ključnih dejavnikov
mogoče poznejše uporabe prepovedanih drog pri otrocih. Prav tako je pomembno,
da so starši seznanjeni z dejavniki v družini, ki vplivajo na razvoj
zasvojenosti, in da so za otroka zgled zdravega načina življenja. Zanemarjanje
učenja, socialnih in akademskih veščin ali nezagotavljanje možnosti, da bi
otrok vse to razvil, ter izostanek prenosa prosocialnih vrednot in
neodobravanja uporabe alkohola ali drugih prepovedanih drog na otroke so po ugotovitvah
različnih strok dejavniki, ki spodbujajo uporabo prepovedanih drog pri
mladostnikih.
V prihodnje je treba krepiti razvoj programov, s pomočjo
katerih se bodo starši učencev in dijakov seznanili s problematiko uporabe
prepovedanih drog med mladimi, sodobnim znanjem o tej problematiki, predvsem pa
z varovalnimi dejavniki in možnostjo iskanja ustreznih rešitev v primerih
stiske.
Prednostni ukrepi:
-       
Okrepiti kakovostne preventivne, informativne in izobraževalne programe
za starše otrok in mladostnikov, ki vključujejo tudi vsebine s področja
krepitve duševnega zdravja.
-       
Razviti mrežo informacijsko-svetovalnih programov za starše, učitelje in
svetovalne delavce, ki se srečujejo s problematiko uporabe prepovedanih drog
pri otrocih in mladostnikih.
8.1.3 Preventiva na delovnem mestu
Ko prepovedane droge uporabljajo zaposleni, so ogroženi
zdravje in varnost uporabnikovih sodelavcev, pa tudi podjetja, gospodarstvo in
celotna družba zaradi izgubljene produktivnosti, nezgod in poškodb v delovnem
okolju, odsotnosti delavcev, nizke delovne morale in povečane obolevnosti
uporabnikov prepovedanih drog. Delavcem na delovnem mestu je treba zagotoviti
ustrezne pogoje dela, saj ti pogosto vplivajo na uporabo oziroma zlorabo
prepovedanih drog (predvsem pretirane zahteve po večji storilnosti in predolgem
delovnem času).
Zdravo delovno okolje prispeva k boljšim odnosom tako v
zasebnem in družinskem življenju kot tudi k splošni družbeni kohezivnosti.
Prednostni ukrepi:
-       
Okrepiti je treba preventivne programe za preprečevanje uporabe
dovoljenih in nedovoljenih prepovedanih drog na delovnem mestu.
-       
Nenehno je treba usposabljati izvajalce preventivnih programov na
delovnem mestu oziroma v podjetjih.
-       
Oblikovati je treba programe zgodnjega posredovanja za tiste zaposlene,
pri katerih se pojavlja občasna uporaba prepovedanih drog, ki vpliva na njihovo
delovanje v delovnem okolju, pa tudi informacijske aktivnosti in zdravstvene
preglede ter omogočiti zdravljenje in socialno obravnavo teh posameznikov.
-       
Zagotavljati je treba zakonske pogoje, ki ne bodo izločali uporabnikov
prepovedanih drog iz delovnega procesa, ampak spodbujali njihovo zdravljenje,
rehabilitacijo in aktivno zaposlovanje.
-       
Vzpostaviti je treba soodgovornost delodajalcev in sindikatov za razvoj
in uporabo teh programov.
8.1.4 Preventiva v nočnem okolju
Nočno življenje ima pomembno vlogo v sodobnem življenju
mladih ter je eden od kritičnih vidikov preživljanja njihovega prostega časa.
Poleg pozitivnih učinkov prinaša tudi zdravstvene in socialne probleme, kot so
tvegano in škodljivo pitje alkohola, uporaba prepovedanih drog in druge oblike
tveganega vedenja mladih. Ustvarjanje varnejšega in bolj zdravega okolja za
nočno zabavo mladih je vse pomembnejša prednostna naloga številnih držav in
lokalnih skupnosti (zlasti mest) po vsej Evropi in drugod. Učinkovito
upravljanje nočnega življenja je ključnega pomena za varovanje zdravja mladih
ter za zmanjševanje številnih bremen, ki jih tvegano vedenje mladih prinaša
javnim službam in družbi kot celoti.
Prednostni ukrepi:
-       
Razviti je treba različne kakovostne preventivne programe ter programe
zmanjševanja tveganj in škode na področju nočnega življenja mladih, ki
temeljijo na znanstvenih dognanjih.
-       
Izboljšati je treba kakovost, zbiranje in obdelavo podatkov o dejanskem
stanju na področju tveganega vedenja mladih v okoljih za preživljanje prostega
časa.
-       
Promovirati je treba zdravstvene in varnostne standarde za gostinske
lokale, ki obratujejo v nočnem času.
-       
Uveljaviti je treba celovit koncept ter razvijati različne kakovostne
programe usposabljanja za osebje v gostinskih lokalih, ki obratujejo v nočnem
času.
8.1.5 Preventiva v okoljih za preživljanje prostega
časa
Prosti čas je pomemben del življenja mladostnikov. Zato je
pomembno, da okolja, v katerih ga preživljajo, spodbujajo zdrav način življenja,
krepijo varovalne dejavnike pred uporabo psihoaktivnih snovi ter so hkrati tudi
varen prostor za udeležbo v organiziranih, strukturiranih in nadzorovanih
aktivnostih. Nestrukturirano in nenadzorovano preživljanje prostega časa v
družbi z vrstniki je namreč lahko tvegano, saj lahko ustvarja priložnosti za
udeležbo v različnih tveganih vedenjih, med drugimi tudi za uporabo
psihoaktivnih snovi.
Številne raziskave so opozorile, da imajo mladostniki iz
socialno deprivilegiranih okolij večje tveganje za razvoj različnih vedenjskih
in čustvenih težav ter za izpostavljenost tveganim situacijam, hkrati pa so v
manjši meri udeleženi v organiziranih, strukturiranih in nadzorovanih
prostočasnih aktivnostih. Slednje je pogosto povezano s slabšimi ekonomskimi
viri. Zato je pomembno, da se za to skupino mladostnikov zagotovijo brezplačne
organizirane, strukturirane in nadzorovane prostočasne aktivnosti v skupnostih,
kjer živijo.
Cilji:
-       
Vzpostaviti varna in zdrava okolja za preživljanje prostega časa v
socialno deprivilegiranih skupnostih.
-       
Razviti in zagotavljati različne brezplačne preventivne programe za
kakovostno preživljanje prostega časa, ki se bodo hkrati posvečali tudi
dejavnikom tveganja, ki so jim izpostavljeni otroci in mladostniki iz socialno
deprivilegiranih skupnosti.
Prednostni ukrepi do leta 2030: 
-       
Pregledati potrebe po izvajanju preventivnih programov za kakovostno
preživljanje prostega časa v socialno deprivilegiranih okoljih in potencialnih
okoljih/prostorih, primernih za izvajanje programov.
-       
Razviti ali prenesti/prilagoditi na znanstvenih dokazih temelječ
preventivni program za kakovostno preživljanje prostega časa za otroke in
mladostnike iz socialno deprivilegiranih okolij ter izvesti pilotni preventivni
program v vsaj eni socialno deprivilegirani skupnosti.
8.1.6 Ozaveščanje, informiranje in zagovorništv
Ozaveščanje, informiranje in zagovorništvo na področju
preventive so ključne podporne aktivnosti, ki prispevajo k uspešnosti
preventivnih programov. Evropski center za spremljanje drog in zasvojenosti z
drogami (EMCDDA) zagovorništvo opredeljuje kot eno najpomembnejših strategij
pri promociji javnega zdravja. Običajno ga opredeljujemo kot politična
prizadevanja skupine ali posameznika za spremembo politik in dodeljenih
sredstev znotraj določenih družbenih podsistemov in nanje vezanih institucij.
Čeprav se tovrstna prizadevanja praviloma osredinjajo na
spremembo obstoječih in/ali uvedbo novih politik, se vloga zagovorništva tu ne
konča. Enako pomembno je, da najnovejša, na dokazih temelječa znanstvena dognanja
podpirajo, usmerjajo in po potrebi spreminjajo že obstoječe politike. Konkretno
v slovenskem družbenem prostoru je prav zagovorništvo, tako nevladnega kot tudi
vladnega sektorja, eno ključnih orodij za spreminjanje uveljavljenih praks na
področju preventive in podpora postopnemu prehodu v stanje, ko bodo družbeno
sprejemljivi in finančno podprti samo programi, ki so znanstveno dokazano
učinkoviti.
Ključna za učinkovito ozaveščanje sta poznavanje ciljnih
skupin, ki jih želimo doseči, in uporaba ustreznih komunikacijskih kanalov. Med
ključnimi ciljnimi skupinami na področju preventive so mladi, starši,
odločevalci na nacionalni in lokalni ravni, nevladne organizacije in drugi
deležniki na področju zdravstva, socialnega varstva in šolstva. Država in lokalna
skupnost morata zato še naprej podpirati razvijanje vrstniškega izobraževanja
na področju prepovedanih drog ter različne preventivne dejavnosti mladinskih
centrov, statusnih mladinskih organizacij, statusnih društev, prostovoljskih
organizacij in zavodov, športnih društev, verskih in drugih organizacij civilne
družbe, programa PUM-O (projektno učenje mlajših odraslih) itd.
Prednostni ukrepi: 
-       
Izvesti komunikacijske aktivnosti za večjo informiranost ranljivih
skupin o programih pomoči, ki so jim na voljo.
-       
Izvesti komunikacijske aktivnosti o principih učinkovite preventive, ki
so usmerjene v strokovne delavce in odločevalce.
-       
Izvesti komunikacije aktivnosti o socialno-čustvenem učenju za starše in
skrbnike.
-       
Izvesti komunikacije aktivnosti o tveganjih redne uporabe konoplje.
-       
Izvesti komunikacijske aktivnosti med zdravniki o varnem predpisovanju
zdravil, ki imajo potencial za zasvojenost.
-       
Izvesti komunikacijske aktivnosti, ki bodo podpirale programe za vračilo
neuporabljenih zdravil s pretečenim rokom uporabe.
-       
Podpreti zagovorniške aktivnosti nevladnih organizacij na področju
javnega zdravja v procesih sprejemanja zakonodaje in drugih politik na področju
prepovedanih drog.
8.2 Vključevanje posameznika v življenje in skupnost
Vključevanje ljudi, ki se soočajo s težavami in stiskami v
svojem življenju, v družbo mora (p)ostati pomemben cilj nacionalnih politik. Na
področju socialnega varstva so osnovna vodila pri delu z ranljivimi skupinami
večja dostopnost, socialna vključenost in aktivno vključevanje v programe pomoči,
še posebej na področju zasvojenosti.
Dobro delujoč sistem socialnega varstva in socialna varnost
sta ključnega pomena za zaščito ranljivih skupin prebivalstva in njihovo
vključevanje v skupnost. Zajeti mora ukrepe tako na nacionalni kakor tudi na lokalni
ravni.
Strokovno delo z ljudmi, ki se srečujejo z odvisnostjo, se
izvaja v okviru socialnovarstvenih storitev v centrih za socialno delo,
socialnovarstvenih programih in drugih oblikah pomoči (v skladu z zakonodajo s
področja socialnega varstva in v sodelovanju z drugimi relevantnimi resorji). V
okviru socialnovarstvenih storitev se izvajajo zlasti prva socialna pomoč in
osebna pomoč, v okviru programov pa javni socialnovarstveni programi in
razvojni programi, ki se izvajajo na podlagi javnih razpisov, (so)financiranih
iz nacionalnih sredstev, in vključujejo različne metode dela, kot so
svetovanje, informiranje, ozaveščanje, terensko delo in zgodnja prepoznava
stisk.
Na področju zasvojenosti se v okviru socialnovarstvenih
programov izvajajo programi, namenjeni posamezniku, družinam in skupinam
prebivalstva pri premagovanju socialnih stik in težav, povezanih z
zasvojenostjo. Pretežno jih izvajajo nevladne organizacije, pa tudi centri za
socialno delo, z različnimi pogoji oziroma merili vstopa. Delijo se na: (i)
visokopražne programe, ki vključujejo terapevtske programe, terapevtske
skupnosti, sprejemne centre, programe, namenjene preprečevanju razvoja
različnih oblik zasvojenosti pri že ogroženih otrocih in mladostnikih, in
terapevtske programe brez nastanitve; (ii) nizkopražne programe, ki vključujejo
zavetišča, programe za ranljive uporabnice prepovedanih drog s prenočitvenimi
kapacitetami, svetovanje in terensko delo ter mrežo centrov za svetovanje s
terenskim delom; (iii) programe za osebe v socialnih stiskah zaradi
alkoholizma, ki vključujejo informacijske in svetovalne programe, terapevtske
programe, dnevne centre, skupine za samopomoč, programe zmanjševanja škode na
področju alkohola za mladostnike, svetovanje s terenskim delom; in (vi)
programe za osebe, ki imajo težave na področju motenj hranjenja ali drugih
oblik zasvojenosti (na primer zasvojenost z igrami na srečo, zasvojenost z
digitalnimi napravami, spletom in spletnimi storitvami – tj. nekemične
zasvojenosti). Na področju otrok in mladoletnikov so prav tako v okviru
socialnovarstvenih programov organizirani: (i) dnevni centri za otroke in
mladostnike s terenskim delom in dnevni centri za otroke in mladostnike s
terenskim delom, ki vključujejo tudi svetovanje, ter (ii) skupnostno svetovalno
delo in telefonsko svetovanje.
Stiske ljudi se v (vse bolj tveganih) družbenih okoliščinah
povečujejo in postajajo vse bolj kompleksne, nekatere skupine ljudi pa so še
posebej izpostavljene. Kot odziv na spremenjene potrebe se bo v prihodnje mreža
socialnovarstvenih programov (v skladu z ReNSPV22–30) preoblikovala glede na
intenzivnost, kontinuiteto in obliko pomoči ter podpore, ki se zagotavlja
uporabnikom. Posodobitev mreže programov se bo izvedla z namenom zagotovitve
celovite, kontinuirane pomoči uporabnikom ter regijske dostopnosti programov,
ki so usklajeni s specifičnimi situacijami in potrebami v posameznih lokalnih
okoljih.
Resolucija o nacionalnem programu socialnega varstva
2022–2030 (v nadaljnjem besedilu: ReNPSV22–30) zasleduje splošni cilj zmanjševanja
povpraševanja po prepovedanih drogah in njihove uporabe ter ozaveščanje o
posledicah uporabe prepovedanih drog s pomočjo preventivnih ukrepov,
zmanjševanja škode zaradi uporabe prepovedanih drog, ustrezne obravnave
uporabnikov prepovedanih drog in dejavnosti družbe v smeri vključevanja
posameznika v življenje in skupnost, s poudarkom na prehodu iz institucionalne
obravnave v skupnost oziroma na njegovem okrevanju. Cilji in celostni pristop,
ki jih zasleduje ReNPSV22–30, so nadgradnja Nacionalnega programa na področju
prepovedanih drog 2014–2020 v smeri celostnega in integriranega pristopa. Z
aktivnim sodelovanjem, ki vključuje izvajalce programov, skupine iz različnih
resorjev/sektorjev, lahko z možnostjo podpore v akademskih krogih dosežemo
optimalne rezultate in učinkovitejše rešitve. Celostni pristop zajema celovito
okrevanje, tj. tako reintegracijo kot resocializacijo ljudi, s poudarkom na
socialni vključenosti, zato sta usklajevanje in povezovanje različnih politik,
ki posredno ali neposredno vplivajo na socialni položaj ljudi, izjemnega
pomena. Pri tem velja poseben poudarek nameniti močni medsebojni povezanosti
socialnega varstva in zdravstvenega področja.
Prednostni ukrepi:
1.     
Celostna reintegracija uporabnikov in uporabnic v skupnosti, s poudarkom
na povečevanju socialne vključenosti.
2.     
Zagotavljanje kakovosti – upoštevanje standardov obravnave na področju
prepovedanih drog, izvajanje na znanosti temelječih programov, spremljanje in
evalvacija ter informiranje strokovne in širše javnosti.
8.2.1 Celostna reintegracija uporabnikov v skupnosti,
s poudarkom na povečevanju socialne vključenosti
Sistem socialnega varstva in socialna politika z ukrepi za
zmanjševanje družbenih neenakosti in socialne izključenosti pomembno prispevata
h kakovosti življenja posameznika, dolgoročni, trajnostni in vključujoči rasti
v družbi ter ne nazadnje k doseganju razvojnih ciljev Slovenije. Poleg socialne
politike, ki se z ukrepi neposredno osredotoča na ranljive skupine prebivalstva
in njihov položaj, so za socialni položaj prebivalstva pomembne tudi politike
na drugih področjih, kot na primer zdravstveno varstvo, izobraževanje, kultura,
trg dela in zaposlovanje, invalidsko varstvo, družinska politika, stanovanjska
politika idr.8
Koncept krepitve moči vključuje številne povezujoče procese,
kot so normalizacija, deinstitucionalizacija in socialno vrednotenje vlog ter
koncept perspektive moči.9 V zadnjih letih je stroka socialnega
dela priča soustvarjanju sodobne teorije socialnega dela, v katerem udeleženci
v procesu postajajo najpomembnejši akterji. Sodobno socialno delo spreminja
odnos strokovnega delavca do uporabnika, ki postaja ekspert z izkušnjami, in
vzpostavlja enakopravnejši odnos vseh udeležencev v procesu. Posameznik je
aktivno udeležen pri soustvarjanju ustreznih rešitev. Koncept krepitve je
vodilo v strokovnem delu na področju socialnega varstva in temeljna naravnanost
v delitvi moči med udeleženci v procesu.10
Na področju mreže programov se izkazujejo potrebe po širitvi,
posodobitvi ter večji dostopnosti storitev in programov vseh deležnikov na
področju reintegracije uporabnika v družbo.
Na področju socialne rehabilitacije mladih je zasvojenost
pojav, ki je večinoma najprej viden v družini. Brez ustrezne obravnave svojcev
je socialne rehabilitacija zasvojenega večinoma neuspešna, saj ostaja njegovo
okolje nespremenjeno. Zato je pomembno v programe vključevati tako starše kot
mladostnika, saj je brez spremenjenih pogojev v domačem okolju (redne podpore
staršev oziroma pomembnih drugih, njihove aktivne vključenosti v program)
izboljšanje težko pričakovati.
Kljub večjemu številu programov za reintegracijo je še naprej
potrebna širitev programov reintegracije in programov, ki bodo zagotovili
celostne programe rehabilitacije, reintegracije in resocializacije po izhodu iz
visokopražnih programov. Zagotoviti je treba večjo podporo na področju
kontinuirane varne nastanitve s podporo za različne ranljive skupine
uporabnikov v skupnosti. V skladu s tem ReNPSV22–30 zasleduje cilj »Najprej
stanovanje!« (Housing first!), saj je za uspešen proces okrevanja (tj.
rehabilitacije, reintegracije in resocializacije) ustrezna namestitev s
strokovno podporo predpogoj za dostojno življenje ter uspešno vključitev v
družbo in skupnost.
Poleg zgoraj omenjenih skupin je v prihodnje treba pozornost posvetiti
razvoju in uveljavitvi celostnih rešitev na področju brezdomstva in uporabe
prepovedanih drog v javnih prostorih, skrbi za uporabnice nedovoljenih
prepovedanih drog, ki so žrtve nasilja, ranljive uporabnice prepovedanih drog
ter mlajšo »skrito« populacijo, ki še ni brezdomna, ima pa težave z
zasvojenostjo, starejšo populacijo uporabnikov prepovedanih drog in osebe, pri
katerih se problematika zasvojenosti pojavlja skupaj s pridruženimi težavami v
duševnem zdravju ali motnjami v duševnem razvoju, ter ostale marginalizirane
skupine. S pojavom vedno bolj digitalizirane družbe je pereča tudi problematika
nekemičnih oziroma vedenjskih zasvojenosti v povezavi z drugimi zdravstvenimi
težavami.
Ključni cilj:
-       
Opolnomočeni strokovni delavci in sodelavci na področju socialnega
varstva.
-       
Večji delež uporabnikov, ki so vključeni v različne programe.
-       
Večje število uporabnikov, ki se po zaključku zdravljenja aktivno
vključijo v različne aktivnosti, zaposlitvene programe in na trg dela.
-       
Potrebam uporabnikov prilagojeni programi v skupnosti za uporabnike s
kompleksnejšimi in pridruženimi težavami.
-       
Zgodnja prepoznava uporabnikov in njihova čim hitrejša vključenost v
družbo po zaključeni terapevtski obravnavi.
-       
Večja vključenost uporabnikov v skupnost, prepoznane potrebe skupine
uporabnikov prepovedanih drog in posledično alocirana finančna sredstva.
Prednostni ukrepi:
-       
Kontinuirana usposabljanja in izobraževanja zaposlenih v socialnem
varstvu ob upoštevanju redefinicije koncepta pomoči v koncept podpore,
skupnostnih konceptov dela.
-       
Razvoj, širitev in nadgradnja programov za reintegracijo in
resocializacijo posameznika v skupnost za različne ciljne skupine s pristopom
celostne obravnave.
-       
Razvoj in nadgradnja programov okrevanja11 ter storitve
in programi, povezani s podporo po institucionalni obravnavi.
-       
Razvoj srednjepražnih programov, ki omogočajo lažje prehajanje med
visokopražnimi in nizkopražnimi programi ter omogočajo dostop uporabnikov do
detoksikacije.
-       
Preventivni programi za različne ciljne skupine.
8.2.2 Destigmatizacija in aktivacijski programi
Pomanjkanje znanja in predsodki, ki jih imajo ljudje o
uporabnikih prepovedanih drog in posledicah uporabe prepovedanih drog, so med
glavnimi dejavniki, ki povečujejo ranljivost posameznikov. Med drugimi
dejavniki tveganja so še genetska nagnjenost, osebnostne lastnosti (na primer
impulzivnost, iskanje čutnih spodbud), prisotnost duševnih in vedenjskih
motenj, zanemarjanje in zloraba v družini, slaba povezanost s šolo in
skupnostjo, okolja, ki spodbujajo uporabo prepovedanih drog (tudi vpliv
medijev) ter odraščanje v marginaliziranih in prikrajšanih skupnostih.
Nasprotno so psihološka in čustvena blaginja, osebne in socialne kompetence,
močna navezanost na skrbne in učinkovite starše oziroma zakonite skrbnike
oziroma pomembne druge povezave s šolami in skupnostmi, ki so dobro
organizirane, dejavniki, ki prispevajo k temu, da so posamezniki manj
občutljivi za uporabo prepovedanih drog in druga tvegana vedenja.
Eden bistvenih elementov za (ponovno) vključenost posameznika
v družbo je aktivno reševanje svoje stiske. To je mogoče doseči, ko je
uporabnik dovolj opolnomočen, da lahko k temu tudi sam prispeva. Pomemben del
ponovnega vključevanja v družbo je vključitev v različne aktivnosti v lokalnem
okolju, prostovoljske programe, programe socialne aktivacije in ustrezna
zaposlitev. Te aktivnosti morajo biti prilagojene na način, da ranljivemu
uporabniku omogočajo vključevanje v družbo in opravljanje aktivnosti. Navedeno
je tudi pomemben dejavnik pri destigmatizaciji uporabnikov pri vključevanju v
družbo in na trg dela.
Na področju socialnega varstva so uporabnikom prepovedanih
drog ter njihovim bližnjim in drugim zainteresiranim osebam na voljo
organizirane oblike pomoči. Zaključku terapevtske obravnave sledita socialna
reintegracija ali ponovno vključevanje nekdanjih uporabnikov prepovedanih drog
v družbo in življenje. V okviru socialnega varstva je to zadnji korak v procesu
okrevanja, zato je kot odgovor na družbene spremembe treba še naprej razvijati
socialnovarstvene programe. Nekateri programi so namenjeni uporabnikom v
različnih fazah izraženosti zasvojenosti, nekateri pa le uporabnikom v
posamezni fazi (na primer nizkopražni programi so namenjeni aktivnim
uporabnikom prepovedanih drog). Ponovno vključevanje nekdanjih uporabnikov v družbo
pomeni njihovo vključevanje na vseh ravneh in področjih, s poudarkom na
razvijanju socialnih veščin ter spodbujanju izobraževanja in zaposlovanja,
oziroma njihovo vrnitev na trg dela.
Ob zasledovanju aktivnega vključevanja v družbo je v
prihodnje treba razširiti aktivnosti, ki bi omogočile postopno in prilagojeno
vključevanje na trg dela, ter krepiti organizirano pomoč po izhodu iz
institucionalne obravnave, ki osmišlja vsakdan in vrača občutek vrednosti ter
omogoča napredovanje in vključitev v družbo. Informiranje je lahko in mora
postati močno in pomembno orodje, ki služi za destigmatizacijo uporabnikov
prepovedanih drog, s čimer lahko z ustrezno strategijo informiranja
detabuiziramo določena področja oziroma ranljive skupine.
Ključni cilji do leta 2030 na tem področju so:
-       
okrepljeni in prilagojeni zaposlitveni programi za aktivne uporabnike
prepovedanih drog oziroma težje zaposljive osebe, oblike zaposlitev za nekdanje
in aktivne uporabnike prepovedanih drog;
-       
večje število vključenih uporabnikov v nove oblike zaposlitvenih in
aktivacijskih programov po zaključeni institucionalni obravnavi;
-       
večje število samostojnih in opolnomočenih uporabnikov;
-       
zmanjšano število uporabnikov prepovedanih drog;
-       
večje število uporabnikov, ki se po zaključku zdravljenja aktivno
vključijo v različne aktivnosti, zaposlitvene programe in na trg dela.
Prednostni ukrepi:
-       
Krepitev prilagojenih aktivacijskih in zaposlitvenih programov za
aktivne uporabnike prepovedanih drog oziroma težje zaposljive osebe.
-       
Vzpostavitev pogojev za nove, bolj prilagodljive oblike zaposlitev za
nekdanje in aktivne uporabnike prepovedanih drog.
-       
Spodbujanje delodajalcev k zaposlovanju kadra z različnih področij v
programih rehabilitacije in integracije (socialni delavci, psihologi,
psihiatri, terapevti).
-       
Krepitev sodelovanja z Zavodom Republike Slovenije za zaposlovanje in
relevantnimi deležniki, resorji in agencijami za zaposlovanje.
-       
Informiranje in senzibiliziranje delodajalcev za aktivno zaposlovanje
ranljivih posameznikov.
-       
Nadgradnja programov za vzpostavitev storitve in aktivnosti, namenjene
različnim skupinam uporabnikov: mladim v nočnem življenju, abstinentom v času
reintegracije, abstinentom v fazi zdravstvene rehabilitacije, uporabnikom
substitucijske terapije ter drugim aktivnim uporabnikom prepovedanih drog.
-       
Podpora in načrtovanje zaposlitvenih programov za težje zaposljive,
aktivne uporabnike prepovedanih drog.
8.3 Zdravstvena obravnava uporabnikov prepovedanih
drog
Zdravstvena obravnava uporabnikov prepovedanih drog obsega
diagnostične postopke, zdravljenje vključno z zdravstveno in psihosocialno
rehabilitacijo ter preprečevanje tveganj in škodljivih posledic uporabe
prepovedanih drog. Sem spada tako preprečevanje zdravstvenih zapletov pri samem
uporabniku kot tudi preprečevanje širjenja nalezljivih bolezni v populaciji.
Zdravstvena obravnava uporabnikov prepovedanih drog je reden
program zdravstvenega varstva, ki se financira iz sredstev Zavoda za
zdravstveno zavarovanje Slovenije (v nadaljnjem besedilu: ZZZS). Ministrstvo za
zdravje ob pojavu novih prepovedanih drog, tudi t. i. novih psihoaktivnih snovi
(rastline ali sintetične snovi, ki niso regulirane, lahko pa imajo psihoaktivni
potencial in ogrožajo zdravje ali celo življenje uporabnika oziroma pomenijo
nevarnost za širjenje nalezljivih bolezni med prebivalstvom), ali drugih
zdravstvenih tveganj zagotovi hitro uvajanje novih programov obravnave
uporabnikov prepovedanih drog, obveščanje in usposabljanje zdravstvenih
delavcev, obveščanje javnosti, ustrezno pomoč ter sodelovanje.
Krepitev znanstveno podprtih programov zdravljenja
odvisnosti
Doktrino obravnave uporabnikov prepovedanih drog v zdravstvu
predlaga Koordinacija centrov za preprečevanje in zdravljenje odvisnosti od
prepovedanih drog, ki koordinira izvajanje doktrine in strokovno sodelovanje
med terapevtskimi centri. Doktrina temelji na tujih in domačih izkušnjah ter na
znanstvenih spoznanjih in analizah o učinkovitosti obstoječih in novih
programov zdravljenja. Nova spoznanja na področju nevroznanosti nakazujejo na
možnosti dodatnih oziroma novih programov zdravljenja odvisnosti.
Z ustreznimi strokovnimi telesi se zagotovi usklajevanje
sodelovanja vseh strok, ki obravnavajo uporabnike prepovedanih drog v
zdravstvu. Hkrati se zagotavlja usklajenost zdravstvenih programov s socialno
obravnavo uporabnikov pred vstopom v zdravstvene programe, med obravnavo in po
končani obravnavi v zdravstvu. Enako velja za kontinuiteto zdravljenja
odvisnosti v času policijskega pridržanja, v priporih in zaporih, ki mora biti
usklajena z drugimi programi zdravljenja odvisnosti od prepovedanih drog, v
katere je bil uporabnik vključen pred odvzemom prostosti. Po prestani kazni
zapora se uporabniku omogoči ustrezno nadaljevanje zdravljenja.
Krepitev izvajalcev v programih zdravljenja in izboljšanje
infrastrukture za zdravljenje in okrevanje
Strokovni, upravni in finančni nadzor nad izvajalci se izvaja
v skladu z zdravstveno zakonodajo. Nadzor nad strokovnim delom zdravstvenih
delavcev izvajajo za to pristojne zbornice. Na predlog ustreznih strokovnih
teles se lahko iz proračunskih sredstev začasno sofinancira tudi uvajanje novih
oblik zdravljenja odvisnosti, pri čemer imajo prednost programi in metode, ki
so usmerjeni v abstinenco od prepovedanih drog, ter tisti, ki preprečujejo
škodljive posledice uporabe prepovedanih drog, vključno z obravnavo kokainske
odvisnosti in zlorabo novih psihoaktivnih snovi, in preprečujejo širjenje
nalezljivih bolezni.
Na primarni ravni zdravstvenega varstva obravnavajo
uporabnike nedovoljenih prepovedanih drog glede odvisnosti in drugih
zdravstvenih težav, povezanih z uporabo prepovedanih drog, v za to
specializiranih centrih za preprečevanje in zdravljenje odvisnih od
prepovedanih drog ter v ambulantah splošne in družinske medicine ter šolske
medicine.
Na sekundarni in terciarni ravni zdravstvenega varstva
obravnavajo uporabnike prepovedanih drog specializirane enote, ki zagotavljajo
posebne zdravstvene storitve, kot so specialistična ambulantna dejavnost,
bolnišnično zdravljenje, obravnava kriznih stanj, obravnava odvisnosti pri bolnikih
s soobstoječimi duševnimi motnjami, obravnava v dnevni bolnišnici ter
podaljšana bolnišnična obravnava z rehabilitacijo.
Vse programe zdravljenja odvisnih od prepovedanih drog v
zdravstvu je treba prilagajati potrebam in specifikam posameznika in ob zdravstveni
zagotoviti tudi psihoterapevtsko in psihosocialno obravnavo. Slednjo izvajajo
strokovnjaki, usposobljeni za obravnavo uporabnikov prepovedanih drog in za
reševanje socialne problematike. Za vsak program mora biti zagotovljena
ustrezna povezava s službami socialnega varstva.
Odstranjevanje ovir pri dostopnosti zdravljenja
Skupine, ki se v zdravstvu posebej obravnavajo, so uporabniki
prepovedanih drog s soobstoječimi duševnimi motnjami, nosečnice, matere z
otroki, okuženi z virusom HIV ter virusoma hepatitisov B in C, brezdomci,
otroci in mladostniki ter uporabniki prepovedanih drog s kroničnimi telesnimi
obolenji. Tistim uporabnikom prepovedanih drog, ki so hkrati odvisni od
alkohola in/ali zdravil ter hlapljivih snovi in/ali imajo vedenjsko/nekemično
odvisnost, se v zdravstvu zagotovita usklajena obravnava in sodelovanje
strokovnjakov za vsa področja.
Po tej resoluciji med preventivne aktivnosti štejemo tudi
aktivnosti za zmanjševanje tveganj, povezanih z morebitno uporabo prepovedanih
drog pri mladih, ki z prepovedano drogo eksperimentirajo oziroma jo uporabljajo
občasno, zato se v zdravstvu zagotavljajo programi za zmanjševanje tovrstnih
tveganj v obliki zgodnjega odkrivanja in obravnave v pedopsihiatričnih
ambulantah, centrih za duševno zdravje, šolskih dispanzerjih in ambulantah
družinske medicine ter v obliki zdravstveno-vzgojnih programov in informacij za
preprečevanje tveganj, povezanih z uporabo prepovedanih drog med mladimi.
Ob uvajanju novih programov in za presojo ustreznosti
obstoječih programov obravnave uporabnikov prepovedanih drog v zdravstvu se
zagotovita sprotno spremljanje in vrednotenje programov. Na primarni,
sekundarni in terciarni ravni zdravstvenega varstva in v procesu
univerzitetnega izobraževanja se spodbuja znanstvenoraziskovalna dejavnost na
področju bolezni odvisnosti od prepovedanih drog in uporabe prepovedanih drog
tako na kliničnem kot na javnozdravstvenem področju.
Celostni pristop k zmanjševanju tveganja za okužbo z virusi,
ki se prenašajo s krvjo
Razširjenost okužbe s HIV med injicirajočimi uporabniki
prepovedanih drog v Sloveniji ostaja nizka in vsem s prepoznano okužbo je na
voljo zdravljenje. Podatki o testiranju na označevalce okužbe z virusoma
hepatitisov B in C ter o razširjenosti kroničnih hepatitisov B in C med
injicirajočimi uporabniki prepovedanih drog pa so veliko bolj nezanesljivi. Vse
tri diagnoze okužb je treba prijaviti v skladu z Zakonom o nalezljivih boleznih
(Uradni list RS, št. 33/06 – uradno prečiščeno besedilo, 49/20 – ZIUZEOP,
142/20, 175/20 – ZIUOPDVE, 15/21 – ZDUOP, 82/21, 178/21 – odl. US in 125/22) in
Zakonom o zbirkah podatkov s področja zdravstvenega varstva (Uradni list RS,
št. 65/00, 47/15, 31/18, 152/20 – ZZUOOP, 175/20 – ZIUOPDVE, 203/20 –
ZIUPOPDVE, 112/21 – ZNUPZ, 196/21 – ZDOsk, 206/21 – ZDUPŠOP, 141/22 – ZNUNBZ in
18/23 – ZDU-1O). Ker so injicirajoči uporabniki prepovedanih drog ključna
skupina pri načrtovanju odprave hepatitisov B in C, bo v tej skupini nujno
zagotoviti visoko precepljenost proti hepatitisu B in tudi boljši dostop do testiranja
na označevalce okužbe z virusoma hepatitisov B in C ter za tiste z indikacijami
za zdravljenje koničnega hepatitisa B in za vse z diagnozo kroničnega
hepatitisa C tudi zdravljenje. Strateško ukrepanje se naslanja na specifična
cilja Nacionalne strategije preprečevanja in obvladovanja okužbe s HIV
2017–2025 ter usklajuje z njima. EU in vse njene države članice so zavezane
ciljem trajnostnega razvoja in večina držav je sprejela politike za odpravo
virusnega hepatitisa C kot grožnje javnemu zdravju do leta 2030. Temu bo že z
ukrepi in sprejetjem nove strategije na področju prepovedanih drog sledila tudi
Slovenija.
V Sloveniji so se ocene deležev med injicirajočimi uporabniki
prepovedanih drog z diagnosticirano okužbo z virusom hepatitisa C (po rezultatih
presejalnega in/ali potrditvenega testa na protitelesa proti virusu hepatitisa
C (anti-HCV)) gibale od najnižje, 15 %, med injicirajočimi uporabniki
prepovedanih drog, ki so vstopili v program leta 2019, do najvišje,
48,1 %, med injicirajočimi uporabniki prepovedanih drog, ki so vstopili v
program leta 2016, kar lahko v bližnji prihodnosti povzroči visoko obolevnost
in umrljivost zaradi hepatitisa C.
Nacionalna strategija preprečevanja in obvladovanja okužbe s
HIV 2017–2025 v primeru hepatitisa C v akcijskem načrtu določa zmanjšanje
stopnje razširjenosti kot prednostno nalogo za našo državo, saj razpoložljivi
podatki kažejo, da je izboljšanje testiranja in zdravljenja ljudi, ki si
prepovedane droge injicirajo, osrednja zahteva za doseganje cilja odprave virusnega
hepatitisa C v Evropi do leta 2030.
Cilj strategije je trajnostni pristop za zajezitev širjenja
virusa HIV ter virusov hepatitisov B in C, kot tudi drugih (spolno)
prenosljivih okužb (sifilis, gonoreja, klamidija, HPV in tuberkuloza). S tem se
izboljša splošno zdravje prebivalstva, saj se preprečujejo resna obolenja, kot
so aids, rak ali ciroza jeter, prav tako pa se preprečujejo neplodnost, pojav
spontanih splavov in bolezni pri novorojenčkih. S temi intervencijami ohranjamo
zdravje posameznikov in družbe, poleg tega pa preprečevanje okužb in zgodnje
diagnosticiranje prispevata k zmanjšanju izdatkov za zdravstvo.
Nadzor nad okužbami s HIV ter virusoma hepatitisov B in C
koordinira NIJZ. Nadzor temelji na rednem zbiranju, analiziranju in interpretaciji
podatkov o diagnosticiranih primerih. Vse tri diagnoze okužb je treba prijaviti
po Zakonu o nalezljivih boleznih in Zakonu o zbirkah podatkov o zdravstvenem
varstvu.
V prihodnje želimo izboljšati stopnjo presejalnega testiranja
na virus hepatitisa C in zdravljenje okužbe s tem virusom ter opolnomočiti
deležnike (zlasti centre za preprečevanje in zdravljenje odvisnosti od
prepovedanih drog in zdravstvene domove, ki opravljajo zdravstveno dejavnost v
zavodih za prestajanje kazni zapora), da spodbujajo in olajšajo dostop do
testiranja in nadaljnje oskrbe tudi s pomočjo mobilnih enot. Cilj bo preseči
glavne ovire za presejalna testiranja na virus hepatitisa C in dostop do
zdravljenja, ob upoštevanju informiranosti in motivacije uporabnikov, ter
predlagati seznam ukrepov, ki odražajo prednostne naloge in njihovo
izvedljivost.
Testiranje je med najpomembnejšimi ukrepi za preprečevanje
okužb, in evropske smernice priporočajo prostovoljno testiranje pri
injicirajočih uporabnikih prepovedanih drog.
Zmanjševanje škode zaradi uporabe prepovedanih drog med
visoko tveganimi uporabniki je sestavni del celostnega pristopa pri
zmanjševanju tveganja za okužbo z virusi, ki se prenašajo s krvjo. Uspešen bo
le, če bomo izvedli vrsto intervencij, usmerjenih v različne vidike tveganega
vedenja, vključno s spodbujanjem spolnega zdravja in spodbujanjem cepljenja
proti virusu hepatitisa C ter s presejalnimi programi testiranja.
Krovni cilj:
-       
Zagotoviti nadaljnjo vsebinsko, kadrovsko, prostorsko in geografsko
diverzifikacijo programov zdravljenja.
Prednostni ukrepi:
-       
Nadgradnja in krepitev sodelovanja izvajalcev različnih programov
zdravljenja in psihosocialne obravnave odvisnosti ter razvoj novih integriranih
oblik pomoči za otroke in mladostnike, ki so nameščeni v strokovnih centrih za
otroke s čustvenimi in vedenjskimi težavami in motnjami, t. i. vzgojnih
zavodih.
-       
Razvoj integriranih storitev, ki hkrati obravnavajo različne okužbe za
preprečevanje prenosa (in sočasnih okužb) ter zgodnje prepoznavanje in
zdravljenje in so na voljo kot usklajene storitve preventive, testiranja in
oskrbe.
-       
Nadaljevanje in izpopolnjevanje dejavnosti in kampanj za zmanjševanje
stigme.
-       
Zagotavljanje enake dostopnosti programov zdravljenja tako zaprtim
osebam kot osebam zunaj zapora, v skupnosti, vključno z dostopnostjo naloksona
po odpustu.
-       
Vzpostavitev nacionalnega registra okužb s hepatitisoma B in C, ki bi
vključeval podatke o že izzvenelih ali pozdravljenih okužbah, o še vedno
aktivnih okužbah in o zdravljenjih ter zanesljivejše podatke o obsegu testiranja.
-       
Zagotavljanje sprotnega spremljanja programov zdravljenja na vseh ravneh
in v vseh okoljih, kjer zdravljenje poteka, in na podlagi tako pridobljenih
ugotovitev izvajanje sprejetih priporočil.
-       
Zagotavljanje sistemsko urejenega rednega usposabljanja, izobraževanja
in supervizije za zaposlene na področju zdravljenja odvisnosti.
-       
Povečanje razpoložljivosti za zdravljenje hepatitisa C (vsebinsko,
kadrovsko, prostorsko in geografsko).
Varno predpisovanje zdravil ter širitev programov za vračilo
neuporabljenih zdravil in zdravil s pretečenim rokom uporabe
Ob povečanem obsegu metod in postopkov zdravljenja se
povečujejo poraba zdravil, predpisanih na recept, in izdatki zanje. V obdobju
zadnjih dvajsetih let (2001–2021) so se poraba zdravil, predpisanih na recept,
in izdatki zanje podvojili.
Zaradi povečevanja porabe zdravil in naraščajočih izdatkov
zanje prihajajo v ospredje vprašanja varnosti, kakovosti in stroškovne
učinkovitosti, kasneje pa tudi vprašanja vračila neuporabljenih zdravilih in
zdravil s pretečenim rokom uporabe.
Pogoje za zbiranje in odstranjevanje neuporabnih zdravil in
ostankov zdravil (v nadaljnjem besedilu: odpadna zdravila) ureja Uredba o
ravnanju z odpadnimi zdravili.
Odpadna zdravila so neuporabna zdravila (neuporabljena
zdravila, embalirana za končno uporabo, ki so bila dana v promet, vendar jih je
treba zavreči zaradi preteka roka uporabnosti ali drugih razlogov) in ostanki
zdravil (zdravila, ki so končnemu uporabniku ostala po uporabi zdravil in jih
končni uporabnik ali njihov imetnik zavrže, namerava zavreči ali mora zavreči),
vključno z njihovo stično ovojnino in embalažo, ki ovija stično ovojnino
neuporabnega zdravila ali ostanke zdravil.
V skladu z uredbo končni uporabnik ne sme prepuščati odpadnih
zdravil izvajalcu javne službe kot mešani komunalni odpadek. Končni uporabnik
lahko odpadna zdravila, ki se uvrščajo med ločeno zbrane frakcije komunalnih
odpadkov, prepušča izvajalcu javne službe v zbirnih centrih ločeno zbranih
frakcij komunalnih odpadkov ali v premičnih zbiralnicah nevarnih ločeno zbranih
frakcij komunalnih odpadkov. Končni uporabnik lahko odpadna zdravila prepusti
imetniku dovoljenja za opravljanje prometa z zdravili na drobno v posebnih
zabojnikih za odpadna zdravila ter zbiralcu odpadnih zdravil ob kampanjah
prepuščanja odpadnih zdravil.
Imetnik dovoljenja za opravljanje prometa z zdravili na
drobno (na primer lekarna) mora v sklopu poslovnega prostora zagotoviti prostor
za zabojnik, s katerim se opravlja brezplačen prevzem odpadnih zdravil. Lekarna
mora na vidnem mestu namestiti obvestilo o možnostih in pogojih brezplačnega
prepuščanja odpadnih zdravil. Prevzeta zdravila mora oddati zbiralcu odpadnih
zdravil ali veletrgovcu z zdravili, če mu veletrgovec z zdravili dobavlja ta
zdravila za izvajanje njegove dejavnosti in je oddaja takšnih odpadkov
dogovorjena z njim. Odpadna zdravila so opremljena z evidenčnim listom, ki mora
biti priložen vsaki pošiljki.
V zbiralnike končni uporabniki oddajajo zdravila v originalni
stični ovojnini brez embalaže. Medicinski pripomočki, kemikalije (učinkovine in
snovi) in ostri predmeti (igle, lancete, noži in skalpeli, odprte in prazne
steklene ampule ipd.) ne spadajo v zbiralnike za odpadna zdravila.
Ključni cilji:
-       
Preveriti možnost uvedbe elektronskega predpisovanja zdravil z
narkotičnimi in psihotropnimi snovmi v eReceptu ter pripraviti tehnično izvedbo
e-narkotičnega recepta in e-uradno pečateno knjigo evidence predpisanih in
izdanih zdravil, ki bo usklajena z zakonodajo s tega področja.
-       
Spodbuditi zdravnike k spremljanju svojih kazalnikov kakovosti
predpisovanja zdravil in podatkov o predpisanih zdravilih, še posebej zdravil z
narkotičnimi in psihotropnimi snovmi iz skupin II, IIIa in IIIc ZPPPD.
-       
Okrepiti ozaveščanje strokovne javnosti o varnem predpisovanju in
izdajanju narkotičnih zdravil.
-       
Posodobiti Pravilnik o razvrščanju, predpisovanju in izdajanju zdravil
za uporabo v humani medicini.
-       
Vzpostaviti program za vračilo neuporabljenih zdravil in zdravil s
pretečenim rokom uporabe (t.i. dnevi prevzema zdravil, ki bi potekali po državi
dvakrat letno), s čimer se krepijo preventivna prizadevanja strokovne skupnosti
in odločevalcev.
8.4 Zmanjševanje škode zaradi uporabe prepovedanih
drog 
V Sloveniji imamo na področju zmanjševanja škode zaradi
uporabe prepovedanih drog dolgoletne in dobre izkušnje ter učinkovito mrežo
programov. Programi zmanjševanja škode na področju prepovedanih drog izvajajo z
dokazi podprte ukrepe, s katerimi preprečujejo nastanek zdravstvene, socialne
in družbene škode zaradi uporabe prepovedanih drog. Ti programi prispevajo k
preprečevanju prenosa okužb z nalezljivimi boleznimi ter s tem tudi nadaljnje
slabšanje zdravstvenega in socialnega stanja oseb, ki uporabljajo prepovedane
droge. Z metodo nizkega praga omogočajo zgodnejši vstop v programe pomoči in s
tem prehod v višjepražne programe ter socialno vključenost uporabnikov
prepovedanih drog in njihovo celovito okrevanje in sodelovanje. Omenjeni
programi postavljajo uporabnika prepovedanih drog v središče obravnave (case
management) in izvajajo različne dejavnosti, ki vključujejo obveščanje in
izobraževanje uporabnikov prepovedanih drog o nevarnostih pri uporabi
prepovedanih drog, informiranje o varnejših načinih uporabe prepovedanih drog,
svetovanje in vrstniško pomoč. Sem spadajo tudi programi, ki vključujejo
zamenjavo sterilnega pribora za uporabo prepovedanih drog, terensko delo,
dnevne centre za uporabnike prepovedanih drog, varno hišo za uporabnice
prepovedanih drog in zavetišče za uporabnike prepovedanih drog. Z izvajanjem
omenjenih dejavnosti pomembno prispevajo k varovanju javnega zdravja oziroma
zdravja skupnosti ter javnega reda in miru.
V Sloveniji je po oceni od 6000 do 10.400 tveganih
uporabnikov prepovedanih drog, medtem ko je ocena števila tveganih uporabnikov
opioidov že nekaj let stabilna in je v letu 2020 znašala približno 4500
uporabnikov (glej poglavje 4 Epidemiološki podatki na področju prepovedanih
drog). Kljub temu je občutek obremenjenosti s problematično uporabo
prepovedanih drog v skupnosti večji. Uporaba prepovedanih drog v skupnosti
postaja vidnejša, populacija uporabnikov programov zmanjševanja škode zaradi
uporabe prepovedanih drog pa vse starejša, s kompleksnejšimi zdravstveni
težavami in slabšim socialno-ekonomskim položajem, vključno z brezdomstvom. S
kontinuiranim izvajanjem aktivnosti za preprečevanje, obvladovanje in
zdravljenje okužb z virusi nalezljivih bolezni ter aktivnosti za preprečevanje
in zmanjševanje socialnih in družbenih posledic uporabe prepovedanih drog
(»odprtih scen«) bomo še naprej krepili mrežo programov na področju zmanjševanja
škode zaradi uporabe prepovedanih drog in povečali dostopnost mobilnih enot na
terenu.
Obstoječe ukrepe na področju zmanjševanja škode zaradi
uporabe prepovedanih drog je treba v prihodnje okrepiti in hkrati nadgraditi z
vzpostavitvijo varnih sob za uporabo prepovedanih drog, različnih oblik
namestitvenih prostorov za bolne, brezdomne in ostarele uporabnike prepovedanih
drog in pristopov celovitega okrevanja ter z izvajanjem zdravstvene obravnave
na terenu. Ob tem je treba nadalje krepiti sodelovanje med programi zdravstvene
in socialnovarstvene obravnave uporabnikov prepovedanih drog ter v izvajanje
programov vključiti laične delavce in nekdanje oziroma aktivne uporabnike
prepovedanih drog.
Ključni cilji:
-       
Lažja dostopnost programov zmanjševanja škode zaradi uporabe
prepovedanih drog, programov zdravljenja, socialne obravnave in okrevanja ter
hitro vključevanje vanje.
-       
Nadgradnja programov zmanjševanja škode zaradi uporabe prepovedanih drog
za različne ranljive skupine uporabnikov (brezdomni, LGBT, mladi, starejši,
ženske, romska skupnost).
-       
Krepitev sodelovanja in povezovanja med zdravstvenimi in
socialnovarstvenimi programi pomoči.
Prednostni ukrepi:
-       
Koordinacija programov zmanjševanja škode zaradi uporabe prepovedanih
drog ter svetovanje in podpora tem programom.
-       
Kontinuirano izvajanje zamenjave sterilnega pribora za uporabo
prepovedanih drog v dnevnih centrih in na terenu ter v drugih okoljih.
-       
Brezplačno cepljenje visoko tveganih uporabnikov prepovedanih drog proti
nalezljivim boleznim.
-       
Lažja dostopnost prostovoljnega testiranja na HIV ter na virusa
hepatitisov B in C.
-       
Lažja dostopnost zdravljenja okužbe s HIV in hepatitisov za aktivne
uporabnike prepovedanih drog.
-       
Krepitev zdravstvene oskrbe v dnevnih centrih programov zmanjševanja
škode zaradi uporabe prepovedanih drog in na terenu med skrito populacijo.
-       
Nadgradnja mreže mobilnih enot za izvajanje programov na terenu.
-       
Vzpostavitev varnih sob za uporabo prepovedanih drog.
-       
Razvoj različnih oblik nastanitvenih programov za uporabnike
prepovedanih drog ne glede na status uporabe prepovedanih drog.
-       
Zmanjševanje brezposelnosti in tveganja revščine uporabnikov
prepovedanih drog z vključevanjem v javna dela oziroma druge oblike aktivacije
in zaposlovanja.
-       
Nadaljnji razvoj sistema za testiranje drog ter ozaveščanje o škodljivih
posledicah uporabe prepovedanih drog.
-       
Kontinuirano usposabljanje zaposlenih in uporabnikov programov
zmanjševanja škode zaradi uporabe prepovedanih drog.
8.4.1 Izboljšanje odzivanj na predoziranja in
umrljivost
V zadnjih letih zaznavamo trend povečevanja števila smrtnih
žrtev med populacijo uporabnikov prepovedanih drog, zlasti med tveganimi
uporabniki. Te smrti so pogosto povezane z vbrizgavanjem prepovedanih drog, v
večini primerov gre za kombinacijo različnih psihoaktivnih snovi. Razmeroma veliko
število smrtnih žrtev je posredno povezanih z uporabo prepovedanih drog; to so
okužbe s HIV ter virusoma hepatitisov B in C, nezgode, nasilje, zdravstvene
težave in samomori.
Heroin je prepovedana droga, ki je najpogosteje povezana s
prevelikim odmerjanjem, čeprav so ob prevelikem odmerjanju običajno prisotne
tudi druge prepovedane droge in alkohol. Predoziranje je glavni vzrok smrti, ki
se mu je mogoče izogniti. Preveliki odmerki zaradi opioidov so v številnih
državah EU in tudi Sloveniji eden glavnih vzrokov smrti med moškimi v poznih
tridesetih letih, ki prihajajo iz urbanih okolij. Nekateri so brezdomni in
odrinjeni na rob družbe, vendar se večina smrti zgodi doma. Skupna umrljivost
uporabnikov opioidov, predvsem tistih, ki si heroin vbrizgavajo, je približno
za 10- do 20-krat višja od umrljivosti v splošni populaciji pri enaki starosti.
Raziskave kažejo, da je tretjina do polovica smrti med uporabniki prepovedanih
drog povzročena s predoziranjem. Stopnja umrljivosti zaradi predoziranja z
opioidi je višja med starejšimi uporabniki.
Število in način smrti zaradi predoziranja lahko razumemo kot
odraz trenutnih vzorcev uporabe prepovedanih drog v družbi. Na smrtnost
vplivajo tvegani vzorci uporabe več prepovedanih drog hkrati ter souporaba
alkohola in pomirjeval, med dejavniki tveganja pa predvsem starost,
vbrizgavanje ter somatska in psihiatrična soobolevnost. Tudi samomor je velik
izziv za strokovnjake, ki delajo na področju zdravljenja odvisnih od
prepovedanih drog. Nekatere raziskave ocenjujejo, da je samomorov približno 10
do 20 % smrti med uporabniki prepovedanih drog.
Zato je treba razviti strategijo preprečevanja predoziranja s
ciljno usmerjenimi preventivnimi odzivi za vse skupine uporabnikov prepovedanih
drog z večjim tveganjem. Preprečevanje predoziranja je sestavni del celostnega
pristopa, ki bo uspešen le, če bomo izvedli vrsto intervencij, usmerjenih v
različne vidike tveganega vedenja, intervencije v sklopu zdravljenja in
ciljanje na poznana obdobja tveganja, kot sta izpustitev iz zapora in opustitev
zdravljenja zasvojenosti.
Prednostni ukrepi: 
-       
Zmanjševanje predoziranj, umrljivosti in zastrupitev.
-       
Razvijanje sinergij med področji preprečevanja predoziranj,
problematične uporabe drog, zdravljenja in duševnega zdravja.
-       
Dostopnost naloksona za uporabnike, njihove vrstnike in družine,
dostopnost testiranja na pojav novih in nevarnih snovi na trgu ter vzpostavitev
varnih sob za uporabo prepovedanih drog.
8.4.2 Razvoj in uvajanje programov za preprečevanje
in obravnavo brezdomstva in vidne uporabe prepovedanih drog v skupnosti
Za brezdomne uporabnike prepovedanih drog je značilno
dolgotrajno brezdomstvo. Gre za ranljivo ciljno skupino uporabnikov, ki ima
pogosto težave z zdravjem in psihosocialnim stiskami ter pogosto zgodovino
bivanja v institucijah ter v socialni izolaciji. Slednje je povezano tudi s
kriminalom, prosjačenjem ter uporabo alkohola in prepovedanih drog na javnih
površinah. Poleg tega brezdomni uporabniki prepovedanih drog zaradi stigme ter
sistemskih in osebnih ovir dolgo odlašajo z iskanjem pomoči.
Uporaba prepovedanih drog ter z njimi povezane aktivnosti na
javnih prostorih, kot so zadrževanje večje skupine ljudi na določenem javnem
prostoru in s tem povezan hrup, nedostojno vedenje in uporaba prepovedanih drog
pred očmi drugih, so tiste motnje v okolju, ki jih ljudje doživljajo kot
ogrožajoče tako za zdravje posameznikov kot tudi za osebno varnost ljudi.
Problematična uporaba prepovedanih drog na javnih mestih je tako zdravstveni
problem kot problem upoštevanja določenih družbenih pravil. Na eni strani
uporabniki prepovedanih drog nimajo pravice s svojim vedenjem motiti drugih, na
drugi strani pa imajo enake pravice do vključevanja v družbo in enake posamezne
pravice, ki jim pripadajo kot članom skupnosti. Ukrepi za preprečevanje vidne
problematike prepovedanih drog v skupnosti oziroma odprtih scen in brezdomstva
morajo temeljiti na spoštovanju človekovih pravic, preprečevanju stigmatizacije
in izolacije brezdomnih uporabnikov prepovedanih drog.
Z namenom zmanjševanja vidne problematike prepovedanih drog v
skupnosti in brezdomstva je treba razviti tako storitve in programe, ki
zagotavljajo ukrepanje ob izrednih razmerah, ki se lahko zgodijo posamezniku,
in nudijo brezdomnim uporabnikom prepovedanih drog začasno nastanitev, kakor
tudi programe za preprečevanje trajnega brezdomstva ter ukrepe za
vzpostavljanje reda in miru na ulici. Ob tem je treba upoštevati koncept
integriranih storitev, saj so težave in izzivi uporabnikov, s katerimi se
ukvarjajo programi pomoči, večnivojske, kompleksne in po definiciji segajo v
več sektorjev.
Na področju preprečevanja brezdomstva je treba spodbujati
razvoj ukrepov usmerjenega preprečevanja brezdomstva, kot na primer ob
deložacijah, odpustih iz bolnišnic in s prestajanja kazni zapora, ter ukrepe
sistematičnega preprečevanja brezdomstva na področju izobraževanja,
zaposlovanja in splošne stanovanjske politike. Slediti je treba načelu »Najprej
stanovanje!« kot novi rešitvi za preprečevanje dolgoročnega brezdomstva.
Ustrezna nastanitev je izhodiščna točka in predpogoj za reševanje drugih
socialnih in zdravstvenih težav.
Ob tem je treba poskrbeti za zdravje vseh prebivalcev in
zagotoviti varnost v mestih. Učinkoviti ukrepi odziva na odprte scene
upoštevajo politike javnega zdravja in ničelne tolerance do izgredov na ulici.
Temeljijo na družbenem konsenzu in vzpostavitvi sistema formalne koordinacije
in informiranja na ravni lokalne skupnosti.
Prednostni ukrepi: 
-       
Razvoj trajnih in varnih namestitvenih programov za učinkovito podporo
za brezdomne uporabnike prepovedanih drog.
-       
Preprečevanje konfliktov med uporabniki prepovedanih drog, znotraj
uporabniških subkultur in med drugimi člani skupnosti z razvojem integrativnih
programov pomoči in kontinuiranim asertivnim izvajanjem terenskega dela.
-       
Razvoj alternativnega prostora za srečevanje zasvojenih in brezdomnih
oseb.
8.4.3 Ženske kot uporabnice prepovedanih drog
Ocenjuje se, da je v EU 35 milijonov žensk in 54 milijonov
moških, starih od 15 do 64 let, kdaj v življenju poskusilo prepovedano drogo.
Na splošno so razlike med spoloma pri skupni uporabi prepovedanih drog med
mladimi manjše in zdi se, da se v mnogih državah Evrope zmanjšuje vrzel med
mlajšimi starostnimi skupinami. Pri intenzivnejših in problematičnih oblikah
uživanja prepovedanih drog pa je razlika med spoloma večja.
Približno četrtina vseh ljudi, ki imajo resne težave s
prepovedanimi drogami, in približno 20 % vseh, ki se vključijo v
specialistično zdravljenje odvisnosti od prepovedanih drog v Evropi, so ženske.
V nekaterih študijah je bilo ugotovljeno, da je bolj verjetno, da bodo ženske
dostopale do zdravljenja zaradi potreb, ki izhajajo iz nosečnosti ali
starševstva, ali zaradi splošne težnje, da so ženske bolj pripravljene poiskati
oskrbo. Druge študije so pokazale, da bodo ženske zaradi stigme manj verjetno
iskale specializirane storitve kot moški. Obseg in narava vrzeli v zdravljenju
v različnih regijah in podskupinah v Evropi zahteva nadaljnje študije.
Ženske se od moških s težavami s prepovedanimi drogami
razlikujejo po socialnih značilnostih, posledicah uživanja substanc ter po
razvoju in napredovanju odvisnosti. Ženske kot uporabnice prepovedanih drog se
srečujejo s posebnimi težavami, kot so:
-       
Stigma: Ženske, ki uporabljajo prepovedane droge, so bolj stigmatizirane
kot moški, ker se jih dojema kot osebe, ki kršijo vlogo matere in negovalke.
Stigma lahko poslabša krivdo in sram, medtem ko lahko nepodporne storitve
ženske odvračajo od iskanja pomoči.
-       
Socialno-ekonomske obremenitve: Težje so za ženske, ki uporabljajo
prepovedane droge, ker imajo nižjo stopnjo zaposlenosti in nižji dohodek.
Stroški zdravljenja odvisnosti so lahko ovira, če storitev ne zagotavlja država
in če oseba ni zavarovana, prav tako lahko stroški prevoza ovirajo dostop do
zdravljenja.
-       
Socialna podpora: Ženske, ki uporabljajo prepovedane droge, imajo lahko
manj socialne podpore kot moški, ker je večja verjetnost, da prihajajo iz
družin s težavami pri uživanju substanc ali imajo partnerja, ki uporablja
prepovedane droge.
-       
Otroci: Odnosi z otroki so zelo pomembni in imajo lahko osrednjo vlogo
pri uporabi prepovedanih drog in okrevanju žensk. Ženske, ki se začnejo
zdraviti, pogosteje živijo s svojimi otroki kot moški.
-       
Partnerji, ki uporabljajo prepovedane droge: Imeti partnerja, ki
uporablja prepovedane droge, ima lahko pomembno vlogo pri začetku, nadaljevanju
in ponovitvi uporabe prepovedanih drog pri ženskah. Prav tako vpliva na njihovo
izpostavljenost krvno prenosljivim virusnim okužbam in nasilju. Moški, ki
uporabljajo psihoaktivne snovi, morda ne podpirajo zdravljenja, ženske pa se lahko
bojijo izgube odnosa, če prenehajo jemati prepovedane droge.
-       
Poleg tega je v primerjavi z moškimi večja verjetnost, da bodo ženske,
ki uporabljajo prepovedane droge, kot otroci ali odrasli doživele spolni in
fizični napad in zlorabo ter da bodo izpostavljene nasilju s strani intimnega
partnerja.
-       
Posttravmatske stresne motnje in druge duševne težave, kot sta
anksioznost in depresija, so pogostejše pri uporabnicah prepovedanih drog.
Posledično lahko izključitev oseb iz storitev s to diagnozo bolj vpliva na
ženske kakor na moške.
-       
Ženske, ki si injicirajo prepovedane droge, so posebej ranljive za krvno
prenosljive virusne okužbe. Pri njih je razširjenost okužbe z virusom HIV višja
kot pri moških, ker si bodo pribor za injiciranje verjetno delile z več ljudmi.
Prav tako je večja verjetnost, da bodo seks zamenjale za mamila ali denar in da
bodo imele težave pri pogajanjih o uporabi kondoma s spolnimi partnerji.
Prednostni ukrepi: 
-       
Nadgradnja in okrepitev obstoječih in novih programov pomoči za
uporabnice prepovedanih drog.
-       
Razvoj mreže informacijsko-svetovalnih programov za uporabnice
prepovedanih drog.
-       
Razvoj različnih oblik pomoči in zaščite pred preprodajalci prepovednih
drog in zvodniki.
-       
Informiranje širše javnosti in strokovnih skupnosti o specifikah obravnave
žensk, ki so uporabnice prepovedanih drog.
8.5 Vloga in pomen nevladnih organizacij na področju
prepovedanih drog 
Nevladne organizacije, ki pri nas formalizirajo civilno
družbo, več kot tri desetletja izvajajo ključne programe pomoči na področju
preventive in obravnave uporabnikov prepovedanih drog, zmanjševanja škode
zaradi uporabe prepovedanih drog in reintegracije ter pomenijo pomembno
partnerstvo programom obravnave, ki jih zagotavlja država. Poleg tega posamezno
ali organizirane v zveze vplivajo na politiko na področju prepovedanih drog v
državi ter zagotavljajo napredek z razvijanjem in izvajanjem ključnih
inovativnih programov na prej omenjenih področjih. Ukvarjajo se z raziskovanjem
in skrbijo za prenos ugotovitev raziskav v vsakodnevno prakso in delo z
uporabniki. Nevladne organizacije so zaradi svoje fleksibilnosti in
občutljivosti za spremembe pogosto edine, ki se lahko hitro odzivajo na
spreminjajoče se potrebe in zahteve uporabnikov. Odzivajo se hitro in
učinkovito ter prenašajo in ustvarjajo dobre prakse v mednarodnem merilu.
Sodelovanje nevladnih organizacij je pri oblikovanju politik
in pri procesih odločanja zelo pomembno z vidika legitimnosti vladnih
odločitev. Organizacije znotraj civilne družbe so pomembne predstavnice in
posredovalke glasov posameznih državljanov, strokovnjakov in uporabnikov
storitev v tem procesu. Nevladne organizacije tako zagotavljajo, da se poleg
javnega interesa uresničuje tudi skupni interes pogosto marginaliziranih
skupin, uporabnikov prepovedanih drog.
Nevladne organizacije pomenijo pomembno partnerstvo javnim
zdravstvenim in socialnovarstvenim programom obravnave odvisnosti na področju
prepovedanih drog. So aktivne sogovornice pri oblikovanju politike na področju
prepovedanih drog v državi in pomembno prispevajo k razvoju inovativnih
programov na tem področju. Ukvarjajo se tudi z raziskovanjem in skrbijo za
prenos ugotovitev raziskav v vsakodnevno prakso in delo z uporabniki.
Nevladne organizacije se zaradi svoje fleksibilnosti in
občutljivosti za spremembe pogosto hitro odzivajo na spreminjajoče se potrebe
in zahteve uporabnikov, kar se je izkazalo tudi v času epidemije covida-19.
Odzivajo se hitro in učinkovito ter prenašajo in ustvarjajo dobre prakse tudi v
mednarodnem merilu.
Z namenom kontinuiranega izvajanja ukrepov na področju
preprečevanja uporabe prepovedanih drog ter zmanjševanja zdravstvenih,
socialnih in družbenih posledic uporabe prepovedanih drog je med prioritete
tega nacionalnega programa treba umestiti zagotavljanje dolgoročnega
financiranja nevladnih organizacij, ki bo omogočalo njihovo kontinuirano delo
in učinkovitejše opravljanje njihove primarne vloge.
Prednostni ukrepi: 
-       
Zagotavljanje dolgoročnega financiranja nevladnih organizacij na
področju prepovedanih drog.
-       
Sistematično spremljanje in evalviranje nevladnih organizacij na
področju prepovedanih drog.
-       
Spodbujanje sodelovanja med nevladnimi organizacijami samimi ter med
nevladnimi organizacijami in vladnimi institucijami.
-       
Redna in brezplačna usposabljanja in izobraževanja za zaposlene v nevladnih
organizacijah.
-       
Vzpostavitev portala kakovostnih programov in javne predstavitve vseh
programov.
-       
Redno ocenjevanje stanja oziroma potreb na področju problematike
prepovedanih drog v skupnosti v povezavi z epidemiološkimi podatki, pregled
pokritosti s programi in storitvami, ki jih izvajajo nevladne organizacije.
-       
Izdelava seznamov storitev na področju prepovedanih drog, ki jih
nevladne organizacije opravljajo lažje kot javni sektor.
-       
Priprava strokovnih usmeritev in kompetenc za izvajanje aktivnosti na področju
preprečevanja uporabe prepovedanih drog, zmanjševanja škode zaradi uporabe
drog, socialne rehabilitacije in reintegracije.
8.6 Alkohol kot najpogostejša droga v našem kulturnem
okolju
Čezmerno pitje alkoholnih pijač, opijanje in uporaba
prepovedanih drog so povezani s pomembnimi škodljivimi posledicami za zdravje
in dobrobit prebivalcev, z obolevnostjo in prezgodnjo umrljivostjo ter visokimi
stroški za posameznika in družbo. Svetovna zdravstvena organizacija (SZO)
uvršča pitje alkohola med najpomembnejše dejavnike tveganja za breme bolezni in
prezgodnjo umrljivost ter povezuje škodljivo rabo alkohola z več kot 200
bolezenskimi stanji, poškodbami in zastrupitvami. Alkohol je peti
najpomembnejši dejavnik tveganja za izgubljena leta zdravega življenja. Poraba
alkohola v Sloveniji je med najvišjimi v Evropi in dosega okoli 11 litrov
registrirane porabe čistega alkohola na prebivalca, starega nad 15 let.
V svetu je alkohol šesti najpomembnejši vzrok za prezgodnjo
umrljivost in obolevnost. V Evropi je tretji, med mladimi pa prvi vzrok
umrljivosti. Pitje alkohola je eden glavnih dejavnikov tveganja za kronične
nenalezljive bolezni, poškodbe in nasilje ter peti najpomembnejši dejavnik
tveganja za izgubljena leta zdravega življenja zaradi slabega zdravja, invalidnosti
ali prezgodnjih smrti. S pitjem alkohola je povezana tudi večja pojavnost
številnih drugih bolezni, kot so rakava obolenja, mišično-skeletne in
srčno-žilne bolezni, bolezni želodca in prebavil. Poznamo najmanj 60 kategorij
bolezni ali zdravstvenih stanj, ki jih povzroča alkohol. Pri polovici teh stanj
je je že v diagnozi navedeno, da so posledica pitja alkohola. Pri več kot 200
dodatnih zdravstvenih stanjih je alkohol eden od pomembnejših dejavnikov
tveganja. Mednarodna agencija za raziskovanje raka (IARC) je alkohol (skupaj s
tobakom) uvrstila v prvo skupino rakotvornih snovi.
Začetek uporabe prepovedanih drog in/ali alkohola je navadno
povezan s spletom različnih dejavnikov ali priložnosti ter z vplivom vrstnikov
in socialnega okolja. Mladostnik se za uporabo prepovedane droge/alkohola
običajno odloči zavestno, potem ko ju začne poskušati oziroma eksperimentirati
z njima. Četudi je vzrokov za uživanje prepovedanih drog ali alkohola navadno
več, so na začetku najpogostejši radovednost, želja po tveganem vedenju in
premikanju meja, zgled vrstnikov, neuspeh v življenju, konflikti, osamljenost,
potrtost, zloraba ali negotovost in občutljivost (želja, da se počutijo dobro
ali boljše) ter želja, da zmorejo več.
Tako iz kroga pokuševalcev po navadi preidejo med uporabnike
prepovedanih drog tiste osebe, ki imajo v osebnostnem razvoju več težav, kar je
večinoma odvisno od življenja v družini, odnosov, ki vladajo v njej, in
pozitivnih potrditev v širšem socialnem okolju. V svet zasvojenosti se
pogosteje zatečejo tisti, ki ne zmorejo odložiti ugodja ali ga ne znajo doseči
na zdrav, neškodljiv način. Uživanje prepovedanih drog ni nikoli zdravo in
vedno ga spremljajo določene nevarnosti (mešanje prepovedanih drog in alkohola,
predoziranje, težave v duševnem ali fizičnem zdravju, vožnja pod vplivom
prepovedanih drog ali alkohola …).
Krovni cilj na področju alkohola za obdobje 2022–2030 je
20-odstotno zmanjšanje registrirane porabe čistega alkohola na prebivalca,
starega 15 let in več, do leta 2030, glede na izhodiščno leto 2010.
Prednostni ukrepi:
1.     
Okrepitev ozaveščanja o škodljivosti pitja alkohola v javnosti ter
relevantnih akterjih (zdravstveni sistem, šolski sistem, gostinstvo ipd.).
2.     
Boljša ozaveščenost v populaciji in pri posameznih skupinah prebivalstva
o obsegu in naravi zdravstvenih, socialnih in ekonomskih posledic tvegane in
škodljive rabe alkohola in ukrepanju države.
3.     
Celovito spremljanje tveganega in škodljivega pitja alkohola in njegovih
posledic v Sloveniji, vključno s spremljanjem nezakonite in neregistrirane
proizvodnje in rabe alkohola.
4.     
Okrepitev kakovostnih preventivnih programov za zmanjševanje porabe
alkohola in škodljive rabe (v predšolskem, šolskem, delovnem okolju, v prometu
itd.).
5.     
Okrepitev kakovostnih programov zdravljenja bolezni odvisnosti od alkohola
za osebe, ki potrebujejo tovrstno pomoč.
8.6.1 Vožnja pod vplivom prepovedanih drog, zdravil
in drugih psihoaktivnih snovi
Prisotnost psihoaktivnih substanc (prepovedanih drog,
psihoaktivnih zdravil ipd.) je med udeleženci v cestnem prometu iz leta v leto
večja. Uporaba psihoaktivnih snovi (prepovedanih in dovoljenih) je pomemben
dejavnik, ki vpliva na varnost v cestnem prometu. Najpomembnejša posledica
zmanjšane varnosti so prometne nezgode, še posebej tiste s smrtnim izidom.
Različne psihoaktivne snovi imajo različne vplive na vožnjo, kar je povezano s
kognitivnimi in/ali psihomotoričnimi motnjami, ki jih povzročajo, in s tem na
zmanjšanje vozne zmogljivosti. Vožnja pod vplivom alkohola povečuje tveganje
tako za prometno nezgodo kot tudi za resnost poškodbe v njej. Učinek drugih
prepovedanih drog na vožnjo je za zdaj veliko manj znan, predvsem zaradi težav
z njihovim zaznavanjem in določevanjem njihove koncentracije v telesnih
tekočinah. Kljub temu so v kar nekaj raziskavah opisani učinki zmanjšane zmožnosti
za vožnjo pri osebah, ki so pod vplivom konoplje, ekstazija (MDMA),
antidepresivov (na primer benzodiazepinov) in drugih prepovedanih drog. Število
psihoaktivnih snovi, ki jih ljudje uporabljajo, se povečuje, nedavne študije pa
nudijo dokaze o njihovi povečani uporabi tudi med vozniki.
Rezultati eksperimentalnih študij kažejo, da bi lahko več
prepovedanih drog vplivalo na vožnjo; učinki nekaterih, vendar ne vseh, so
odvisni od odmerka. Konoplja lahko ogrozi nekatere kognitivne in psihomotorične
sposobnosti, ki so potrebne za vožnjo; 3,4-metilendioksimetilamfetamin (MDMA)
ima opisane negativne in pozitivne učinke na učinkovitost vožnje; študije, ki
preučujejo učinke kombinacije alkohola in prepovedanih drog, so ugotovile, da
lahko nekatere prepovedane droge (na primer konoplja) delujejo aditivno z
alkoholom in povečajo učinek, medtem ko druge (na primer kokain) lahko delno
obrnejo oslabljene zmožnosti zaradi alkohola. MDMA lahko zmanjša nekatere
škodljive učinke alkohola, vendar ne vseh, medtem ko lahko druge negativne
učinke alkohola okrepi.
Uporabniki prepovedanih drog največkrat ne reagirajo dovolj
hitro, imajo moteno koncentracijo, so nepozorni pri prehitevanju, saj je motena
njihova ocena časa in razdalje, imajo omejeno gibljivost oči, prepozno zavirajo.
Opazimo tudi povečano pripravljenost za tveganje, agresijo do okolice oziroma
soudeležencev v prometu. Nevarnost v cestnem prometu pa zaradi abstinenčnih
težav pomenijo tudi vsi tisti, ki prenehajo jemati prepovedane droge. Vožnja
pod vplivom konoplje pomeni vsaj dvakrat večje tveganje za prometno nezgodo12.
Po podatkih policije se je v letu 2021 (podatki za enako
obdobje leta 2020 so v oklepajih) zgodilo 17.050 (15.039) prometnih nesreč, v
katerih je umrlo 114 (80) udeležencev, 784 (691) je bilo hudo telesno
poškodovanih in 5654 (5041) lahko telesno poškodovanih. Alkoholizirani
udeleženci so povzročili 1504 (1362) prometnih nesreč, od tega 37 (27) s
smrtnim izidom, 105 (119) s hudimi telesnimi poškodbami in 456 (370) z lahkimi
telesnimi poškodbami.
Pod vplivom prepovedanih drog in drugih psihoaktivnih snovi
je prometno nesrečo povzročilo 76 (64) udeležencev, 33 (19) povzročiteljev
prometne nesreče pa je odklonilo strokovni pregled. Navedeni udeleženci so
povzročili 7 (4) prometne nesreče s smrtnim izidom, 18 (10) s hudo telesno
poškodbo in 17 (20) z lahko telesno poškodbo.
Udeleženci pod vplivom prepovedanih drog in drugih
psihoaktivnih snovi so v letu 2021 povzročili 0,5 % prometnih nesreč.
Glede na posledice so povzročili 6,1 % smrtnih prometnih nesreč,
2,5 % prometnih nesreč s hudimi telesnimi poškodbami in 0,4 %
prometnih nesreč z lahkimi telesnimi poškodbami. Udeleženci pod vplivom
prepovedanih drog povzročijo sorazmerno malo prometnih nesreč, vendar so
posledice v teh nesrečah hujše; v letu 2021 so bili udeleženi v vsaki petnajsti
prometni nesreči s smrtnim izidom.
V letu 2021 so pri 1339 udeležencih v cestnem prometu
ugotavljali prisotnosti prepovedanih drog, od tega pri 360 udeležencih v
prometnih nesrečah in pri 943 udeležencih v prometu.
Prednostni ukrepi: 
-       
Organiziranje informativnih in preventivnih akcij z jasnim sporočilom,
da je udeležba v prometu pod vplivom prepovedanih drog in drugih psihoaktivnih
snovi v kakršnikoli količini nesprejemljiva.
-       
Redni naključni in poostreni nadzori zaradi vožnje pod vplivom
prepovedanih drog in drugih psihoaktivnih snovi.
-       
Preventivni programi v osnovnih in srednjih šolah, promoviranje zdravega
življenjskega sloga s ponujanjem alternativ za preživljanje prostega časa ter
usposabljanje čustvenih in socialnih veščin za opremljanje mladih za
odgovornejši odnos do uporabe prepovedanih drog.
-       
Stalno ozaveščanje mladih s preventivnimi programi mladinskih
organizacij, društev in drugih nevladnih organizacij, ki delujejo na področju
zmanjševanja povpraševanja po prepovedanih drogah in drugih psihoaktivnih
snoveh.
-       
Ciljan in koordiniran poostren nadzor uporabe drog in drugih
psihoaktivnih snovi voznikov motornih vozil v bolj tveganih obdobjih.
-       
Izvajanje, spremljanje in vrednotenje zdravstvenih pregledov s
svetovanjem, kontrolnih zdravstvenih pregledov in napotitev v rehabilitacijske
programe v okviru prometne zakonodaje.
8.7 Zmanjševanje ponudbe prepovedanih drog
Problematika, povezana s prepovedano drogo, je pomemben
družbeni problem, ki posega v vse pore družbe. Pri reševanju tovrstne
problematike je pomemben usklajen in celosten medinstitucionalni pristop
državnih in nevladnih organizacij. Eno izmed področij, na katerem se
spoprijemamo s problematiko prepovedanih drog, je tudi preprečevanje ponudbe
prepovedanih drog, s čimer se ukvarjajo predvsem organi odkrivanja in pregona.
Mednarodna narava organiziranega prometa s prepovedanimi
drogami zahteva dinamičen in usklajen odziv širše mednarodne skupnosti in tudi
Slovenije. Sproti je treba spremljati in analizirati posledice prometa s
prepovedanimi drogami kot celote in opredeljevati vloge posameznih
organiziranih kriminalnih združb. To zahteva operativne in empirične podatke o
profilu, motivih in načinu dela storilcev kaznivih dejanj, dinamiki delovanja
trga prepovedanih drog, nezakonitih poteh, obsegu organizirane kriminalitete
ter ne nazadnje o vplivu, ki ga ima promet s prepovedanimi drogami na družbo.
V prihodnosti lahko pričakujemo:
-       
povečano ponudbo oziroma razpoložljivost različnih vrst prepovedanih
drog ter novih psihoaktivnih snovi,
-       
povečano pridelavo prepovedane droge konoplje, ki se goji v prirejenih
prostorih na območju Slovenije,
-       
povečano ponudbo različnih prepovedanih drog in predhodnih sestavin za
izdelavo prepovedanih drog ter povečan promet z njimi kot posledico zemljepisne
lege Slovenije,
-       
spremembe v načinu prodaje in distribucije prepovedane droge (splet,
temni splet, poštne pošiljke, letalski promet, ladijski promet, cestni promet),
-       
povečano uporabo šifrirnih komunikacijskih sredstev pri komunikaciji v
zvezi z nezakonitim trgovanjem s prepovedano drogo,
-       
pogostejšo uporabo nasilja med člani organiziranih kriminalnih združb,
ki se ukvarjajo z nezakonitim trgovanjem s prepovedano drogo.
8.7.1 Odkrivanje tihotapskih poti in preprečevanje
prodaje prepovedanih drog
Za učinkovitejše zatiranje kriminalitete, povezane s
prepovedano drogo, si bomo prizadevali za:
-       
centralno voden pristop k delu na področju prepovedanih drog,
-       
sodelovanje in usklajevanje na vseh ravneh policijskega delovanja,
-       
povečanje dejavnosti s področja zatiranja kriminalitete, povezane s
prepovedanimi drogami, na lokalni ravni,
-       
izboljšanje obveščevalnega in analitičnega dela pri odkrivanju
kriminalitete, povezane s prepovedanimi drogami,
-       
kriminalistično pridobivanje in vrednotenje informacij,
-       
pripravo podlag za operativno odzivanje ob zaznavi pojava novih poti
tihotapljenja, novih načinov trgovanja in distribucije prepovedanih drog,
-       
celovito obravnavanje kaznivih dejanj (operativno analitično, preiskave
na področju odkrivanja, zasega in odvzema premoženja, vzporedne finančne
preiskave, odkrivanje pranja denarja),
-       
krepitev sodelovanja med organi odkrivanja in pregona na operativni
ravni na področju prepovedanih drog in preusmeritve predhodnih sestavin,
-       
povečanje operativne sposobnosti organov odkrivanja in pregona pri
preprečevanju nezakonite proizvodnje prepovedanih drog in prometa z njimi,
-       
nadzor nad cestnim prometom in izločanje voznikov pod vplivom
prepovedanih drog,
-       
celostno obravnavo sekundarne kriminalitete v povezavi z zlorabo
prepovedanih drog,
-       
odkrivanje in preprečevanje kriminalitete, povezane s prepovedano drogo,
s posebnim poudarkom na potrebi po preprečevanju nasilja, omejevanju korupcije
in obravnavanju izkoriščanja ranljivih skupin,
-       
učinkovitejše in okrepljeno delovanje organov odkrivanja in pregona na
področju prepovedanih drog,
-       
izboljšanje strokovnega znanja organov odkrivanja in kazenskega pregona,
predvsem v smislu učinkovitega izvajanja in uresničevanja zavarovanja in
odvzema premoženjske koristi, pridobljene s kaznivim dejanjem ali zaradi njega,
ter premoženja nezakonitega izvora,
-       
specializirano izobraževanje in usposabljanje varnostnih organov s
področja kriminalitete, povezane s prepovedanimi drogami in predhodnimi
sestavinami, na operativni in analitični ravni.
8.7.2 Sodelovanje z nacionalnimi in mednarodnimi
partnerji
Prizadevali si bomo za tesno in učinkovito sodelovanje s
kompetentnimi mednarodnimi in domačimi organizacijami, katerih namen ali cilji
so zatiranje čezmejne kriminalitete s področja prepovedanih drog zaradi
nadgraditve že obstoječega tesnega sodelovanja z gospodarskimi družbami, ki se
ukvarjajo s proizvodnjo predhodnih sestavin in trgovanjem, prevozniki
predhodnih sestavin in drugimi subjekti, ki kakorkoli izvajajo promet s
predhodnimi sestavinami ali sodelujejo v njem, zaradi pravočasnega pridobivanja
informacij o sumljivih transakcijah in preusmeritev predhodnih sestavin, ki bi
se lahko zlorabile za proizvodnjo prepovedanih drog.
Prednostni ukrepi:
-       
Nadgraditev že obstoječega tesnega sodelovanja pristojnih nacionalnih
organov (med drugim policija, Urad za kemikalije, Finančna uprava RS) z
gospodarskimi družbami, ki se ukvarjajo s proizvodnjo predhodnih sestavin za
izdelavo prepovedanih drog in s trgovanjem z njimi, izvajalci in prevozniškimi
podjetji z namenom pravočasnega pridobivanja informacij o sumljivih
transakcijah.
-       
Nadgradnja delovanja specialističnih služb v posamezni organizaciji
zaradi ustanavljanja mešanih preiskovalnih skupinah in sodelovanja v njih.
-       
Nadgradnja že obstoječega tesnega sodelovanja državnih organov na
področju zatiranja kriminalitete, povezane s prepovedanimi drogami in
predhodnimi sestavinami.
8.7.3 Soočanje z nezakonito spletno prodajo in
zlorabo poštnih kanalov
Glede na nove trende pri prodaji in distribuciji prepovedane
droge si bomo prizadevali za:
-       
obravnavo digitalno podprtih nezakonitih trgov s prepovedanimi drogami,
-       
usmeritev v zatiranje nedovoljenega prometa s prepovedanimi drogami prek
poštnih storitev in storitev hitre pošte z izboljšanjem nadzora in postopkov,
vključno z oceno tveganja poštnih pošiljk,
-       
vzpostavitev tesnejšega sodelovanja s Finančno upravo Republike
Slovenije in gospodarskimi družbami, ki se ukvarjajo s poštnimi storitvami.
8.7.4 Krepitev ukrepov proti pretoku prepovedanih
drog preko državnih meja
Pretok prepovedane droge v Slovenijo bomo zajezili z:
-       
okrepitvijo ukrepov za nadzorovanje balkanske poti in drugih
novonastalih tihotapskih poti (cestni, železniški, ladijski in zračni promet) v
Slovenijo in iz nje,
-       
vzpostavitvijo potrebnih ukrepov, temelječih na analizi tveganja, okrepitvijo
nadzora tako nad zunanjimi mejami kot v notranjosti Slovenije z izvajanjem
kontrole blaga in prevoznih sredstev, s poudarkom na letalskem in ladijskem
prometu.
8.7.5 Odkrivanje in preprečevanje proizvodnje
prepovedanih drog
V okviru odkrivanja in preprečevanja proizvodnje prepovedanih
drog si bomo prizadevali za:
-       
preprečevanje preusmerjanja predhodnih sestavin v sodelovanju z drugimi
državnimi organi,
-       
sprejemanje potrebnih ukrepov za zgodnjo prepoznavo novih psihoaktivnih
snovi, proizvodnih postopkov in alternativnih predhodnih sestavin za njihovo
proizvodnjo,
-       
povečanje operativnih in strokovnih kapacitet organov, pristojnih za
nadzor prometa in uporabe predhodnih sestavin za prepovedane droge,
-       
okrepljen nadzor nad zakonito izdelanimi prepovedanimi drogami.
8.7.6 Odkrivanje in preprečevanje finančnih tokov
prodajalcev prepovedanih drog
Odkrivanje in preprečevanje finančnih tokov pri trgovanju s
prepovedanimi drogami je zelo pomembno pri zatiranju kriminalitete, povezane s
prepovedanimi drogami, zato si bomo prizadevali za:
-       
okrepitev ukrepov s področja odkrivanja in preprečevanja pranja denarja,
spremljanja, sledenja, zamrznitve in odvzema pridobljene premoženjske koristi
organiziranih kriminalnih združb, ki so vpletene v trgovanje s prepovedanimi
drogami,
-       
izobraževanje organov pregona s področja odkrivanja in preprečevanja
pranja denarja, spremljanja, sledenja, zamrznitve in odvzema pridobljene
premoženjske koristi.
8.7.7 Krepitev odkrivanja kaznivih dejanj v zvezi s
prepovedanimi drogami
Za učinkovitejši pregon storilcev kaznivih dejanj, povezanih
s prepovedanimi drogami, si bomo prizadevali za:
-       
sprejemanje potrebnih ukrepov za preprečevanje in zmanjšanje nezakonite
proizvodnje prepovedanih drog in prometa z njimi,
-       
posodobitev procesne zakonodaje, ki bi olajšala odkrivanje in pregon
kaznivih dejanj, povezanih s prepovedanimi drogami,
-       
uskladitev zakonodaje s področja proizvodnje prepovedanih drog in
prometa z njimi.
8.7.8 Obravnava uporabnikov prepovedanih drog v
zavodih za prestajanje kazni zapora in prevzgojnem domu
Delo z zaprtimi osebami je usmerjeno v preprečevanje
povratništva in lažjo reintegracijo zaprtih oseb v družbo ter je tudi
organizirano s tem namenom. Zaprte osebe so posebej ranljiva skupina, ki se
pogosto sooča s slabimi socialnimi pogoji, zgodovino različnih zlorab, nasilja
in duševnih težav ter uporabe psihoaktivnih snovi. Pogosto gre za nižje
izobražene, brezposelne osebe brez urejenega bivališča in trdne partnerske
zveze.
Obravnava uporabnikov prepovedanih drog se v zavodih za
prestajanje kazni zapora in prevzgojnih domovih izvaja v skladu z izdelano
strategijo zdravstvene in psihosocialne obravnave uporabnikov prepovedanih
drog, ki obsega zdravstveni del pomoči, programe zmanjševanja škode zaradi
uporabe prepovedanih drog, programe opuščanja uporabe prepovedanih drog,
socialne rehabilitacije ter omejevanja dostopa do prepovedanih drog v zavodih.
Obravnava je celovita in dostopna vsem uporabnikom. Delo temelji na timskem
interdisciplinarnem pristopu, ki poleg strokovnih delavcev v zavodu vključuje
tudi zdravstveni tim in druge strokovnjake iz skupnosti.
Uporabnikom prepovedanih drog se v zavodih za prestajanje
kazni zapora zagotavljajo kontinuirana obravnava ter enaka dostopnost in
kvaliteta zdravstvenih storitev kakor osebam zunaj zapora. Na vseh ravneh
obravnave v okviru zaporskega sistema jim je treba zagotavljati ustrezne
programe obravnave na področju preprečevanja, zdravljenja, zmanjševanja škode
zaradi uporabe prepovedanih drog, socialne rehabilitacije in reintegracije ne
glede na njihov status uporabe prepovedanih drog. Po prestani kazni zapora se
uporabnikom prepovedanih drog omogoča podpora pri vključevanju v skupnost,
nadaljevanju zdravljenja, vključitvi v programe socialne rehabilitacije in
reintegracije ter v ustrezne programe namestitvene podpore. Na področju
preprečevanja uporabe prepovedanih drog, zmanjševanja škode, socialne obravnave
in postpenalne obravnave ter reintegracije v družbo se lahko z aktivnostmi
vključujejo tudi NVO.
Prednostni ukrepi:
-       
Razvijanje preventivnih programov in aktivnosti v okviru javne
zdravstvene mreže z namenom promocije zdravega življenjskega sloga, preventive
pred nalezljivimi boleznimi in zmanjševanja okužb z virusi nalezljivih bolezni.
-       
Vzpostavitev oddelka brez prepovedanih drog kot samostojne enote znotraj
zaporskega sistema z namenom zagotavljanja okolja za vzdrževanje abstinence ter
posledično uspešnejšega socialnega vključevanja v skupnost po prestani kazni
zapora in odvračanja od ponavljanja kaznivih dejanj.
-       
Nadgradnja in krepitev sodelovanja izvajalcev različnih programov
zdravljenja in psihosocialne obravnave ter razvoj novih integriranih oblik
pomoči, vključno s celovitim urejanjem socialnega statusa po izpustu iz zavoda.
-       
Sprotno spremljanje razširjenosti uporabe prepovedanih drog in izvajanja
programov pomoči za uporabnike prepovedanih drog.
8.7.9 Alternativno obravnavanje kaznivih ravnanj na
področju prepovedanih drog
Pravni red Republike Slovenije na področju kazenskega prava
že omogoča alternativno obravnavo storilcev kaznivega dejanja omogočanja
uživanja ali uporabe prepovedanih drog ali nedovoljenih snovi ali postopkov v
športu (187. člen Kazenskega zakonika). Državni tožilec lahko v skladu z
drugim odstavkom 162. člena Zakona o kazenskem postopku (Uradni list RS,
št. 176/21 – uradno prečiščeno besedilo in 96/22 – odl. US.) odloži
kazenski pregon ob sumu storitve kaznivega dejanja omogočanja uživanja ali
uporabe prepovedanih drog ali nedovoljenih snovi ali postopkov v športu po
prvem odstavku 187. člena KZ-1, če se s tem strinja oškodovanec. Če je
osumljenec pripravljen ravnati po navodilih državnega tožilca in izpolniti
določene naloge13, s katerimi se zmanjšajo ali odpravijo škodljive
posledice kaznivega dejanja, državni tožilec zavrže kazensko ovadbo. Na
področju prepovedanih drog sta pomembni dve možnosti izbire nalog, kjer se
lahko obravnava domnevni storilec kaznivega dejanja: zdravljenje v ustreznem
zdravstvenem zavodu ali obiskovanje ustrezne psihološke ali druge
posvetovalnice.
Kazensko pravo v Republiki Sloveniji tudi že pozna alternativne
oblike izvršitve kazni zapora (86. člen Kazenskega zakonika), in sicer t.
i. »vikend zapor« (če je izrečena kazen zapora do treh let), hišni zapor (če je
izrečena kazen zapora do devetih mesecev) ter delo v splošno korist (če je
izrečena kazen zapora do dveh let). Vse tri oblike alternativne izvršitve kazni
zapora se lahko določijo v zvezi s kaznivim dejanjem omogočanja uživanja ali
uporabe prepovedanih drog ali nedovoljenih snovi ali postopkov v športu
(187. člena KZ-1), »vikend zapor« oziroma delo v splošno korist pa tudi v
zvezi s kaznivim dejanjem neupravičene proizvodnje prepovedanih drog,
nedovoljenih snovi, predhodnih sestavin za izdelavo prepovedanih drog in
prometa z njimi ter v zvezi s postopki v športu (186. člen Kazenskega zakonika).
Skupnostne kazenske sankcije se izvršujejo v Upravi za
probacijo. V okviru varstvenega nadzorstva poteka delo z osebami, ki vključuje
pomoč, varstvo in nadzor s ciljem, da oseba ne bi več ponavljala kaznivih
dejanj. Ob varstvenem nadzorstvu imajo lahko izrečeno tudi eno ali več navodil,
najpogosteje zdravljenje v ustreznem zdravstvenem zavodu in obiskovanje
ustrezne psihološke ali druge posvetovalnice. Strokovno delo je usmerjeno v
spreminjanje vedenja in uspešno vključevanje v družbo, hkrati pa tudi v razreševanje
različnih življenjskih situacij, kar lahko zmanjša tveganje ponovitve kaznivih
dejanj. V probaciji so osebe, ki se srečujejo s težavami odvisnosti ali uporabe
prepovedanih drog, obravnavane ob sodelovanju socialnih in zdravstvenih služb
ter nevladnih organizacij. Izrednega pomena je lokalna dostopnost različnih
programov in multidisciplinarno sodelovanje.
Glede na že obstoječe možnosti, ki jih ponuja kazensko
materialno in procesno pravo v zvezi z alternativno obravnavo storilcev
kaznivih dejanj, povezanih s prepovedanimi drogami, je zato pomembno, da se
širša strokovna javnost in pravosodni organi, ki obravnavajo tovrstne primere,
seznanjajo z alternativnimi možnostmi obravnave storilcev kaznivih dejanj,
povezanih s prepovedanimi drogami, ki jih že omogočajo veljavni predpisi, ter
se o teh možnostih kontinuirano izobražujejo, hkrati pa, da se jim tudi
predstavijo primeri dobre prakse iz tujine.
Če mehanizme alternativne obravnave storilcev kaznivih dejanj
pozna slovensko kazensko pravo, pa zakonodaja tovrstnih oblik ne pozna na
drugem področju kaznovalnega prava – prekrškovnega prava. Glede na to, da
nekateri pravni sistemi poznajo alternativno obravnavo storilcev prekrškov kot
manj nevarnih kaznivih ravnanj, bi bilo smotrno razmisliti o možnosti vpeljave
alternativnih načinov obravnave storilcev prekrškov v zvezi s prepovedanimi
drogami tudi v Republiki Sloveniji, pri čemer bi bila alternativna obravnava
storilcev prekrškov ustrezna ne le v zvezi s prepovedanimi drogami, pač pa tudi
glede drugih substanc (na primer alkohola). Pred sprejetjem odločitve za
vpeljavo novih institutov v sistemsko prekrškovno zakonodajo, tudi področno, je
treba opraviti analizo stanja in pregledati ureditve v drugih državah (članicah
EU). Zakon o prekrških (Uradni list RS, št. 29/11 – uradno prečiščeno
besedilo, 21/13, 111/13, 74/14 – odl. US, 92/14 – odl. US, 32/16, 15/17 – odl.
US, 73/19 – odl. US, 175/20 – ZIUOPDVE in 5/21 – odl. US) v 19.a členu
predvideva možnost dela v splošno korist, ki je sicer predvidena kot institut,
s katerim se nadomesti plačilo globe in stroškov postopka, če ju storilec
zaradi svojega premoženjskega stanja ne more plačati. V primeru alternativnega
kaznovanja ravnanj na področju prepovedanih drog pa bi bila pozornost usmerjena
predvsem v socialno obravnavo in zdravljenje odvisnosti.
Ključni cilji:
-       
Kontinuirano usposabljanje in izobraževanje svetovalcev v probaciji o
področju odvisnosti.
-       
Izboljšati ozaveščenost glede možnosti uporabe alternativnih načinov
obravnave storilcev kaznivih ravnanj v zvezi s prepovedanimi drogami na podlagi
opravljene raziskave.
-       
Predstaviti dobre prakse za alternativno obravnavo storilcev kaznivih
ravnanj iz drugih držav.
-       
Proučiti možnosti vpeljave alternativnih načinov obravnave storilcev
prekrškov v zvezi s prepovedanimi drogami.
8.8 Krepitev sistema zgodnjega odkrivanja (EWS)
V zadnjih dveh desetletjih se v svetovnem merilu zaznava
večanje trga prepovedanih drog in njegove kompleksnosti. Ponudba na trgu drog
se je precej razširila, poleg klasičnih prepovedanih drog, kot so konoplja,
kokain in heroin, so se pojavile tudi številne sintetične droge, nove
psihoaktivne snovi, vključno z elektronskimi cigaretami, ki lahko vsebujejo
psihoaktivne snovi, in zdravila na recept, ki se lahko zlorabljajo. Hitrost, s
katero se pojavljajo nove snovi, pojav nekaterih farmacevtskih proizvodov, kot
so na primer opioidna zdravila na črnem trgu, in razlike v zakonodaji, ki
regulira psihoaktivne snovi, med posameznimi državami pogosto ustvarjajo
zamegljeno sliko glede tega, kaj prihaja z legalnega in kaj s črnega trga. Na
črnem trgu so na voljo močnejše prepovedane droge, cene prepovedanih drog se v
splošnem znižujejo, hitro narašča število različnih prepovedanih drog in
mogočih kombinacij uporabe, vse to pa povečuje tveganje za zdravje uporabnikov.
Poleg tega so se spremenili tudi načini, kako uporabniki pridobijo prepovedane
droge, in sicer se je nakup prepovedanih drog do neke mere iz ulične preprodaje
prenesel na splet, tako na vidnega kot temnega. Vse to narekuje potrebo po
sistemu, ki hitro zaznava pojav novih in nevarnih psihoaktivnih snovi, novih
trendov na področju uporabe prepovedanih drog ter možnost izbruha epidemij.
Odgovor na te potrebe daje Sistem za zgodnje opozarjanje na
pojav novih psihoaktivnih snovi (EWS NPS), ki smo ga v Sloveniji začeli
vzpostavljati že v letu 2002 s pomočjo Evropskega centra za spremljanje drog in
zasvojenosti z drogami (EMCDDA). V letu 2016 je bil razvoj sedanjega sistema,
ki ga sestavljata nacionalna in regijska mreža, zaključen. Ta celoviti sistem
povezuje ključne ustanove in nevladne organizacije, ki lahko pomembno vplivajo
na hitro odkrivanje in spremljanje novih psihoaktivnih snovi in nevarnih
psihoaktivnih snovi, novih trendov na področju uporabe novih psihoaktivnih
snovi in drugih prepovedanih drog, na obveščanje strokovne in splošne javnosti
o pojavu novih ali nevarnih psihoaktivnih snovi in ki lahko dajejo predloge za
uvrščanje novih psihoaktivnih snovi na seznam prepovedanih drog ter predloge
drugih ukrepov. V okviru sistema je bilo vzpostavljeno tudi anonimno testiranje
vzorcev psihoaktivnih snovi, ki jih v testiranje prinesejo uporabniki. Vse to
prispeva k zmanjševanju tveganja za zdravje uporabnikov prepovedanih drog,
hkrati pa zakonodajnim in represivnim organom daje možnost za ustrezno ukrepanje
na tem področju.
Slovenski sistem za zgodnje opozarjanje na pojav novih
psihoaktivnih snovi je vključen tudi v Evropsko mrežo za zgodnje opozarjanje, v
okviru katere se med državami članicami EU in Evropskim centrom za spremljanje
drog in zasvojenosti z drogami (EMCDDA) ter Evropskim policijskim uradom
(Europol) hitro izmenjujejo informacije o proizvodnji, prometu, uporabi in o
tveganjih ob uporabi novih psihoaktivnih snovi.
Ker delovanje sistema še vedno temelji na prostovoljnem
sodelovanju nekaterih ključnih partnerjev, kar v precejšnji meri vpliva na
njegovo učinkovitost, se kaže potreba po formalizaciji vključenosti, dolžnosti
in pristojnosti posameznih partnerskih institucij. Vzpostavljena storitev
anonimnega testiranja vzorcev psihoaktivnih snovi, ki jih prinesejo uporabniki
prepovedanih drog, poteka v koordinaciji nevladnih organizacij ter je razkrila
nekatere ranljivosti in možnosti zlorab storitve, zato je ključno, da se nad
izvajanjem storitve vzpostavi učinkovit nadzor, sama storitev pa se še bolj formalizira.
Ključni cilji:
-       
Nadgradnja sistema EWS na nacionalni in lokalni ravni z opredelitvijo
ključnih deležnikov in institucij, ki so vanj vključene.
-       
Razvoj in uvedba regulativnih in preventivnih ukrepov za omejevanje
uporabe elektronskih cigaret med splošno populacijo, še posebej med otroki in
mladimi.
-       
Vrednotenje storitve anonimnega testiranja prepovedanih drog in novih
psihoaktivnih snovi.
8.9 Informatizacija in digitalizacija področja
Informacijski sistem na področju prepovedanih drog je
pomembna sestavina strategije, ki zagotavlja celovitost ter enotno zbiranje,
obdelavo in dajanje informacij in podatkov. Temeljni cilj informacijskega
sistema je zagotavljanje kakovostne informacijske podpore ob odločanju pri
načrtovanju in izvajanju politik države na področju prepovedanih drog.
Informacijski sistem mora temeljiti na uveljavljenih in poenotenih
metodologijah zbiranja ustreznih, primerljivih in kakovostnih podatkov s
področja prepovedanih drog. Dostop do podatkov mora biti zagotovljen javnosti
ter različnim ustanovam in organizacijam na lokalni, državni in mednarodni
ravni.
Za načrtovanje posameznih dejavnosti, ki so opredeljene v
resoluciji o nacionalnem programu ter akcijskih načrtih, se z ukrepi te
resolucije o nacionalnem programu zagotovi informacijski sistem za redno
spremljanje in ocenjevanje obsega uporabe prepovedanih drog in njenih posledic.
Podatke, ki se po enotni metodologiji zbirajo v okviru informacijskih sistemov
različnih ministrstev, vladnih služb, javnih zavodov in nevladnih organizacij,
je treba na ravni države zbrati, obdelati in analizirati s ciljem celovitega
prikaza stanja na področju prepovedanih drog in omogočanja načrtovanja ukrepov
na podlagi podatkov. Redno se spremlja tudi izvajanje resolucije o nacionalnem
programu in akcijskih načrtov na področjih preprečevanja in zdravljenja
odvisnosti od prepovedanih drog, preprečevanja škodljivih posledic uporabe
prepovedanih drog, socialne obravnave uporabe prepovedanih drog in zmanjševanja
ponudbe prepovedanih drog v tekočem proračunskem obdobju ter vrednotijo
programi glede na njihovo ustreznost in učinkovitost.
Za zbiranje in razpošiljanje informacij s področja
uresničevanja nacionalne strategije in akcijskih načrtov, celovite ocene stanja
na področju prepovedanih drog, zakonov in drugih pravnih aktov, raziskav o
uporabi prepovedanih drog in zmanjševanja ponudbe prepovedanih drog, ocen
učinkovitosti programov, strategij in politik se dalje razvije in okrepi
dokumentacijski center znotraj NIJZ.
Posamezni resorji zagotavljajo zbiranje, obdelavo, analizo in
pošiljanje podatkov s svojega področja. Zaradi celovitega spremljanja
epidemiološke situacije in trendov na področju uporabe prepovedanih drog se
podatki oziroma agregati podatkov različnih resorjev zbirajo in analizirajo v
za to pristojni ustanovi, ki jo v skladu z zakonom imenuje minister za zdravje.
Pristojna ustanova obdelane in analizirane podatke pošlje drugim ustanovam v
državi, mednarodnim ustanovam in širši javnosti.
Zagotoviti je treba nadaljnji razvoj posebnih struktur in
postopkov za zgodnje odkrivanje ter hitro in sprotno komuniciranje z ustreznimi
ustanovami doma (informacijska enota za prepovedane droge, enota Europola) in v
tujini (Europol in Evropski center za spremljanje drog in zasvojenosti z
drogami – EMCDDA) ter regulacijo novih psihoaktivnih snovi.
Digitalizacija v zdravstvenih sistemih in možnosti uporabe na
področju prepovedanih drog
Digitalni ekosistem v zdravstvu so vse vrste infrastrukture
digitalne informacijske tehnologije, vzpostavljene na ravni države. Sistem je
interoperabilen in ga uporablja predvsem zdravstvena skupnost; zlasti ponudniki
zdravstvenih storitev, izvajalci zdravstvenih storitev in pacienti, pa tudi
organi javnega zdravstva, univerze in raziskovalne ustanove. Omogoča nemoteno
izmenjavo zdravstvenih podatkov – ki jih večinoma ustvarijo izvajalci
zdravstvenih storitev – med njimi in zdravstveno skupnostjo ter obdelavo teh
podatkov.
To je hitro razvijajoče se področje, ki se je dodatno
razširilo z napredkom številnih obstoječih pobud ter razvojem novih med
epidemijo covida-19. Uporaba digitalnih in mobilnih platform za izvajanje
ustreznih in pravočasnih zdravstvenih posegov ima velik potencial, vendar
obstajajo številni izzivi za uporabnike, razvijalce aplikacij in oblikovalce
politik. Pomanjkanje znanstvenih ocen intervencij e-zdravja, povezanih s
prepovedanimi drogami, lahko vzbuja skrb glede na vse večje zanimanje in
razpoložljivost takih aplikacij. Potrebne bodo raziskave o učinkovitosti teh
intervencij, zlasti med težko dosegljivimi ciljnimi skupinami, kot so mladi z
visokim tveganjem. Pretehtati bo treba tudi, kako takšne intervencije izvajati
na varen in ustrezen način z osebami iz marginaliziranih skupnosti, na primer
uporabniki prepovedanih drog ali ljudmi, ki se soočajo z brezdomstvom, ki morda
nimajo zanesljivega dostopa do interneta ali pametnega telefona.
Napredek v tehnologiji je odprl pomembne možnosti za
neprekinjeno zbiranje podatkov v realnem času in povratne informacije iz
različnih virov (na primer pametni telefoni, družbeni mediji, različni
senzorji, samoporočanje izvajalcev ali sistemov). V tem kontekstu postaja
varstvo podatkov vse pomembnejše, politiko in dobro prakso o varnosti podatkov
na evropski ravni pa je treba še naprej razvijati in uporabljati za vse
intervencije e-zdravja za uporabnike prepovedanih drog.
Obstaja potreba po izboljšanem in usklajenem spremljanju in
analizi groženj, ki jih prinaša digitalizacija, zlasti dostopnosti prepovedanih
drog prek platform družbenih medijev, aplikacij, tržnic na spletu/v temnem
omrežju, pa tudi uporabe spletnih plačil (vključno s kriptovalutami) in
šifrirane digitalne komunikacije.
Ključni cilji:
-       
Zagotavljanje dostopa do zanesljivih in relevantnih podatkov in
informacij v realnem času.
-       
Okrepitev prizadevanj za razvoj, sprejetje in uporaba pristopov za
zgodnje opozarjanje, forenzičnih in novih tehnologij za boljše spremljanje
problematike.
-       
Oblikovanje modelov in analiziranje novih izzivov in nastajajočih
groženj za javno zdravje in varnost ter odzivanje nanje.
-       
Vzpostavitev digitalnega ekosistema v zdravstvu z vsemi vrstami
infrastrukturne digitalne informacijske tehnologije, da bo zagotovil celovite
in učinkovitejše medsektorske intervencije za podporo ljudem v interakcijah z
različnimi službami, pri čemer bo mogoče pravočasno uporabiti povezane anonimne
podatke.
Uporaba digitalne tehnologije med pandemijo covida-19 je
oblikovala nove standarde pristopov za vzpostavitev in vzdrževanje stikov z
uporabniki: izvajali so se diagnosticiranje zdravstvenih stanj in potreb po
zdravljenju, zagotavljanje ali obnavljanje receptov in spremljanje
zagotavljanja intervencij. Telemedicina torej omogoča interaktivne virtualne
pogovore, ki so nadomestili interakcije v živo. Pri obvladovanju težav
odvisnosti ima zagotavljanje podpore, ki je prilagojena uporabniku, ključno
vlogo in zdi se, da tehnološke inovacije lahko zagotovijo takšno vrsto
intervencij.
Digitalne tehnologije zdaj namreč omogočajo združitev
učinkovitosti zdravljenja, ki temelji na dokazih, s prednostmi najširše
dosegljivosti.
Anonimnost intervencij e-zdravja bi lahko olajšala dostop do
uporabnikov, ki se bojijo stigme. Druga prednost e-zdravja oziroma m-zdravja je
večja osredotočenost intervencij na bolnika; pacient se lahko odloči za posvet
prek e-zdravja kadarkoli v dnevu, namesto da bi moral počakati na naslednji
termin sestanka s strokovnjakom, s čimer se tudi spodbuja avtonomnost
uporabnika pri njegovem zdravljenju. Poleg tega e-zdravje ponuja možnosti
interaktivnega stika med izvajalci in uporabniki storitev. Z vidika upravljanja
zdravstvenega varstva dokazi o stroškovni učinkovitosti govorijo v prid uporabi
intervencij e-zdravja.
Večina aplikacij za e-zdravje obravnava tvegana vedenja,
povezana z rabo vseh prepovedanih drog, nekatere pa tudi z uporabo prepovedanih
drog v posebnih okoljih (na primer v okoljih nočnega življenja). Za pogosteje
uporabljene prepovedane droge, kot je konoplja, so na voljo tudi posebne
aplikacije. Predhodno je treba preveriti in zagotoviti digitalno zaupanje,
preglednost in dostopnost ter interoperabilnost med vsemi deležniki.
Ugotovljene so bile tri glavne skupine aplikacij e-zdravja,
povezanih z uporabo prepovedanih snovi:
-       
aplikacije za razširjanje informacij in nasvetov v zvezi s tveganji,
povezanimi z prepovedanih drogami (vključno z EWS),
-       
aplikacije, ki nudijo intervencije in podporo ljudem, ki uporabljajo
prepovedane droge (vključno s preprečevanjem smrti zaradi predoziranj),
-       
aplikacije za podporo in krepitev zmogljivosti med zdravstvenimi
delavci.
Ključni cilji:
-       
Zagotavljati dodatno podporo ljudem, ki uporabljajo prepovedane droge, s
pomočjo digitalne tehnologije.
-       
Izboljšali sodelovanje med uporabniki in zdravnikom/terapevtom.
-       
Omogočali lažje širjenje informacij in opozoril.
9 Mednarodno sodelovanje
Globalna narava problematike prepovedanih drog zahteva okrepljeno
mednarodno sodelovanje zlasti glede reševanja negativnih posledic delovanja
organiziranega kriminala, pranja denarja in korupcije. Mednarodno sodelovanje
na področju prepovedanih drog je razumljeno tudi kot del vsestranskih
prizadevanj za usklajen in celovit razvoj različnih storitev. Na mednarodni
ravni poteka izjemno veliko različnih dejavnosti. Med njimi je najpomembnejše
sodelovanje z različnimi programi Organizacije združenih narodov. Vzpostavljeno
je bilo okrepljeno sodelovanje s strokovno Pompidoujevo skupino pri Svetu
Evrope. Slovenija je priredila pomembna mednarodna srečanja in bila dejavna v
številnih mednarodnih strokovnih združenjih.
Nosilca dejavnosti na področju mednarodnega sodelovanja na
ravni Vlade RS sta Komisija za droge, ki odloča o mednarodnem sodelovanju, in
Ministrstvo za zdravje, pristojno za koordinacijo na področju prepovedanih
drog, ki usklajuje medresorsko sodelovanje na področju prepovedanih drog pri
delu mednarodnih združenj in organizacij, in sicer:
-       
sodelovanje pri delu teles EU,
-       
usklajevanje dejavnosti Pompidoujeve skupine pri Svetu Evrope,
-       
usklajevanje dejavnosti v okviru UNODC,
-       
obravnavo na Evropskem centru za spremljanje drog in zasvojenosti z
drogami (EMCDDA),
-       
dvostranske in večstranske povezave med državami pri raziskovanju
prepovedanih drog, preprečevanju njihove uporabe, zdravljenju odvisnosti od
njih, socialni obravnavi odvisnikov in zmanjševanju ponudbe prepovedanih drog.
Zaradi zemljepisne lege naše države in različnih
sociokulturnih izražanj, ki se prenašajo v naš prostor, je treba spremljati
dogajanja na mednarodnem področju in rešitve, ki se posledično oblikujejo, ter
se neprenehoma prilagajati najsodobnejšim načinom reševanja problematike, ki jo
povzročata uporaba in zloraba prepovedanih drog. Slovenija bo še nadalje
aktivno sodelovala v najpomembnejših mednarodnih organizacijah in programih na
področju obravnave prepovedanih drog in reševanja posledic zaradi njihove
uporabe.
Prednostni ukrepi:
-       
Dejavno vključevanje v reševanje problematike, povezane z uporabo in
zlorabo prepovedanih drog, ter soustvarjanje politike in strokovnih pristopov
na tem področju.
-       
Uspešnejše obvladovanje kriminalnih združb in pranja denarja s pomočjo
mednarodnega sodelovanja.
-       
Nadzorovanje prometa s prepovedanimi drogami in predhodnimi sestavinami,
saj ima tak nadzor zelo pomembno vlogo pri mednarodnem sodelovanju.
10 Organizacijski vidik izvajanja nacionalnega
programa
Nacionalni program zagotavlja sistematično in načrtno
približevanje zastavljenim ciljem in nakazuje načine njihovega doseganja.
Ustvarja podlago za izvajanje nacionalnega programa ter vključitev vseh
dejavnosti in subjektov, ki so dolžni ali želijo kakorkoli prispevati k
zmanjševanju in omejevanju škode, ki jo posamezniku, družini in družbi povzroča
raba prepovedanih drog. Omogoča sinergijo delovanja vseh organov na tem
področju ob nenehnem usmerjanju, usklajevanju, nadzoru in vrednotenju vseh
aktivnosti in ukrepov. Za uveljavitev nacionalni program v splošnem predvideva
uresničitev naslednjih osnovnih strateških nalog na državni in lokalni ravni.
Na državni ravni je treba:
-       
vzpostaviti in zagotoviti kar najboljšo organizacijsko in funkcionalno
sestavo,
-       
zagotoviti horizontalno in vertikalno usklajevanje,
-       
opredeliti finančna sredstva, potrebna za izvedbo strategije, in
zagotoviti sistemske vire,
-       
zagotoviti družbeno-politično podporo programu.
Na lokalni ravni je treba:
-       
na podlagi spremljanja stanja na področju prepovedanih drog v občini,
občinski svet sprejme program celovitega reševanja rabe prepovedanih drog z
opredeljenimi cilji, nosilci in nalogami, ki na lokalni ravni sledi ciljem in
načelom ReNPPD 23-30,
-       
izvajati naloge, ki se nanašajo na izboljšanje determinant zdravja
(uvajanje ukrepov na občinski in regionalni ravni, ki krepijo: socialni in
premoženjski status, socialno podporne mreže, izobrazbo, zaposlitev, socialno
okolje, fizično okolje, razvade in življenjski slog, zdrav razvoj otroka,
zdravstveno oskrbo, kulturno okolje idr.),
-       
zagotoviti sistemski vir financiranja na lokalni ravni,
-       
okrepiti sodelovanje z nosilci programa na njihovem območju.
Nacionalni program je podlaga za:
-       
identifikacijo splošnih in specifičnih problemov rabe prepovedanih drog,
-       
povezavo z ustreznimi mednarodnimi institucijami za spremljanje,
upoštevanje zahtev svetovne in evropske skupnosti pri uresničevanju skupnih
ciljev in sodelovanje pri tem ter upoštevanje in vključitev zahtev v posamezne
strateške programe,
-       
identifikacijo vseh subjektov, ki lahko kakorkoli sodelujejo pri
izvajanju nacionalnega programa, in potencialnih partnerjev,
-       
postopen premik iz akcij v dejavnosti, kar pomeni omogočanje
sistematičnega trajnega izvajanja dejavnosti,
-       
vzpostavitev sistematičnega zbiranja, analiziranja in vzdrževanja
podatkov, potrebnih za spremljanje učinkovitosti izvajanja programa,
-       
sodelovanje in sistemsko vključevanje mednarodnih in domačih raziskav v
operativne rešitve,
-       
prožnost programa, ki bo omogočil neposreden odziv na nepredvidene
razmere,
-       
preglednost ukrepov in aktivnosti, da bo mogoče slediti približevanju
zastavljenim ciljem v vseh časovnih presekih,
-       
nadzor nad učinkovitostjo izvajanja posameznih in skupne strategije ter
izdelavo obdobnih ocen učinkovitosti,
-       
spremljanje učinkov izvajanja strokovno/znanstveno utemeljenih ukrepov,
-       
izobraževanje in usposabljanje za potrebe vseh relevantnih akterjev na
področju prepovedanih drog.
Pri snovanju akcijskih načrtov in izvajanju ukrepov, ki bodo
vpeljani na podlagi resolucije (ReNPPD 23-30), imajo pomembno vlogo tudi javni
zavodi s področja pravosodja, socialnega varstva, vzgoje in izobraževanja ter
zdravstva, ki izvajajo dejavnosti, povezane s področjem drog. Zavodi bodo
vključeni v načrtovanje ukrepov in bodo, na področju na katerem delujejo, eni
od ključnih nosilcev izvajanja nalog, ki so opredeljene v tem dokumentu.
Izrednega pomena je, da vsi programi, ki potekajo v
skupnosti, potekajo tudi v zaporih, še posebej z vidika tistih oseb na
prestajanju kazni zapora, ki so tik pred iztekom kazni. Podatki namreč kažejo,
da je odpust iz zapora za uporabnike prepovedanih drog tesno povezan s
povečanjem različnih tveganj.
Pri zagotavljanju zmanjševanja škodljive rabe prepovedanih
drog dejavno sodelujejo tudi samoupravne lokalne skupnosti in nevladne
organizacije. Lokalne skupnosti v skladu s tem programom oblikujejo svoje
programe, v katerih so zajete pristojnosti in naloge glede na problematiko na
njihovem območju. Na ravni lokalne samouprave so pristojne:
-       
območne enote Nacionalnega inštituta za javno zdravje, ki sodelujejo v
posameznih skupinah za javno zdravje na ravni lokalnih skupnosti.
-       
LAS, ki so ustanovljene kot posvetovalno telo župana/občinskega sveta in
so pristojne za pripravo usklajenih ukrepov lokalnih skupnosti na področju
prepovedanih drog in spremljanje njihovega izvajanja. Ustanovi jih župan
posamezne lokalne skupnosti.
Nevladne organizacije izvajajo temeljne specifične programe
in dopolnitve dejavnostim javnih služb na področju obravnave odvisnosti od
prepovedanih drog in so kot take enakovredne partnerice pri uresničevanju nalog
iz Resolucije o nacionalnem programu. Omeniti je treba še druge ustanove in sklade,
katerih sredstva se namenjajo izvajanju ukrepov na področju prepovedanih drog.
V slovenskem prostoru obstajajo številna usklajevalna telesa,
ki so povezana z uporabo in zlorabo prepovedanih drog. Osrednja usklajevalna
telesa so Komisija za droge, medresorska delovna skupina in Ministrstvo za
zdravje, ki je pristojno za koordinacijo na področju prepovedanih drog. Na
lokalni ravni obstajajo lokalne akcijske skupine, ki usklajujejo dejavnosti na
lokalni ravni, in medsebojno interesno povezane skupine več lokalnih akcijskih
skupin skupaj. Vse štiri ravni se med seboj smiselno povezujejo.
10.1 Komisija Vlade Republike Slovenije za droge
Komisija za droge je medresorski organ, ki usklajuje
politiko, ukrepe in programe, ki jih sprejme Vlada Republike Slovenije. Glede
resolucije o nacionalnem programu na področju prepovedanih drog v Sloveniji bo
Komisija za droge spremljala izvajanje nacionalnega programa in usklajevala
politike med posameznimi resorji. Komisija za droge pospešuje in usklajuje
vladno politiko, ukrepe in programe zmanjševanja ponudbe, zmanjševanja
povpraševanja po prepovedanih drogah, zmanjševanja škode zaradi uporabe
prepovedanih drog, zdravljenja in socialne rehabilitacije. Sestavljajo jo
predstavniki vseh ministrstev, ki so posredno ali neposredno povezani s
problematiko prepovedanih drog. Člana Komisije za droge sta tudi predstavnika
nevladnih organizacij. Komisija za droge opravlja naloge, kot so zapisane v
zakonu in aktu o ustanovitvi.
10.2 Medresorska delovna skupina
Za uresničevanje strateškega cilja, da se zmanjša in omeji
škoda, ki jo posamezniku, družini in družbi povzroča raba prepovedanih drog,
ter za operativno izvajanje aktivnosti in ukrepov se ustanovi medresorska
koordinacijska skupina, ki jo sestavljajo predstavniki ministrstev, pristojnih
za zdravje, delo, družino, socialne zadeve, enake možnosti, pravosodje,
notranje zadeve, zunanje zadeve, izobraževanje, znanost in šport, Nacionalnega
inštituta za javno zdravje ter organiziranega nevladnega sektorja, ki delujejo
na področju prepovedanih drog in zasvojenosti in sodelujejo pri izvajanju
preventivnih programov, programov za socialno obravnavo in zmanjševanje škode
zaradi uporabe prepovedanih drog.
Medresorsko delovno skupino za spremljanje in izvajanje
programa vodi Ministrstvo za zdravje. To ministrstvo je pristojno za
koordinacijo na področju prepovedanih drog in spremlja problematiko
zmanjševanja ponudbe prepovedanih drog, zmanjševanja povpraševanja po
prepovedanih drogah, zmanjševanja škode zaradi uporabe prepovedanih drog ter problematiko
zdravljenja in reševanja socialnih vprašanj, povezanih z uporabo prepovedanih
drog. Skrbi tudi za usklajenost sodelovanja Slovenije z mednarodnimi
organizacijami na področju prepovedanih drog (na primer OZN, EU, Svet Evrope).
Medresorska delovna skupina za operativno spremljanje in
izvajanje programa:
-       
pripravlja in po potrebi obravnava vmesna problemska poročila, ki
zahtevajo dodatne vire za izvedbo načrtovanih ukrepov;
-       
spremlja izvajanje nalog iz nacionalnega programa;
-       
pripravi vsebino akcijskih načrtov do leta 2030;
-       
pripravi poročila o izvajanju akcijskih načrtov;
-       
skrbi za koordinacijo izvajanja akcijskih načrtov, ki zahtevajo
sodelovanje vladnih organov, drugih organizacij, civilne družbe in
strokovnjakov;
-       
pomaga pri delu lokalnih skupin in sodeluje pri usklajevanju programov
za reševanje problemov, ki presegajo lokalno raven;
-       
skrbi za predstavitev in uveljavitev programa.
Ministrstvo za zdravje, ki je pristojno za koordinacijo na
področju prepovedanih drog, opravlja naloge, kot so zapisane v ZPUPD in
izvedbenih predpisih.
10.3 Nacionalne kontaktne točke
Nacionalne kontaktne točke so temelj sistema EU za
spremljanje stanja na področju prepovedanih drog in poročanje o njem. Zbirajo
informacije ter proizvajajo primerljive in znanstveno zanesljive podatke o
nacionalnem stanju, ki se uporabljajo za spremljanje problematike v vsej EU.
Nacionalne kontaktne točke z ustrezno usposobljenimi kadri so tudi ključne v
procesu izboljševanja metodologij in orodij zbiranja podatkov ter razvijajo
ustrezne smernice za njihovo izvajanje, kar vse prispeva k bolj zdravi in varni
lastni državi.
Poleg tega nacionalne kontaktne točke sodelujejo v sistemu
zgodnjega opozarjanja in poročajo o novih trendih pri uporabi obstoječih
psihoaktivnih snovi in/ali o novih vzorcih uživanja kombinacij psihoaktivnih
snovi, ki pomenijo potencialno tveganje za zdravje. Podatki služijo načrtovanju
nacionalnih aktivnosti na področju preprečevanja, zdravljenja in zmanjševanja
škode zaradi uporabe prepovedanih drog, za bolj informirane politike in ukrepe
na področju prepovedanih drog.
Delo nacionalne kontaktne točke v Sloveniji opravlja
informacijska enota, ki je organizacijsko vpeta v Center za proučevanje in
razvoj zdravja na NIJZ. Pri izvajanju svojih nalog se v informacijsko enoto
vključujejo vsa pristojna ministrstva, vladne službe, zlasti zdravstva,
pravosodja in kazenskega pregona, javni zavodi in nevladne organizacije, ki so
dejavni na področju politik prepovedanih drog, ter posamezniki in znanstvena
skupnost, ki lahko z izkušnjami pomembno prispevajo k zagotavljanju
primerljivih, preverjenih epidemioloških podatkov s področja prepovedanih drog
za strokovno javnost in odločevalce v Sloveniji. S tem se zagotavljajo ustrezni
standardizirani podatki za Evropski center za spremljanje drog in zasvojenosti
z drogami (EMCDDA), WHO in druge mednarodne organizacije ter seveda za celostno
obravnavo in nove pristope, ki bodo odgovarjali potrebam ciljnih skupin
uporabnikov.
10.4 Koordinacija v lokalni skupnostni za
razumevanje, preprečevanje in zmanjševanje uporabe prepovedanih drog
LAS so bile na pobudo NIJZ prvič vzpostavljene v začetku
90-ih let prejšnjega stoletja. Njihov namen je prostovoljno povezovanje vseh
lokalnih upoštevnih akterjev lokalne skupnosti s ciljem spremljanja
problematike prepovedanih drog in hitrega odzivanja na ravni občine. LAS
delujejo kot občinski svetovalni organ.
Koordinacija na lokalni ali medobčinski ravni lahko poteka v
okviru LAS, ki delujejo na področju preprečevanja zasvojenosti in so se
vzpostavile kot promotorji doseganja ciljev nacionalnega programa na področju
prepovedanih drog. V skupnost usmerjeni programi na področju varovanja javnega
zdravja pomembno prispevajo k preprečevanju in zmanjševanju uporabe
prepovedanih drog ter zasvojenosti, izboljšanju zdravstvenega in socialnega
stanja posameznikov, ki uporabljajo prepovedane droge, ter povečanju blaginje
lokalnih prebivalcev in socialne povezanosti znotraj lokalne skupnosti, ki je
obremenjena s problematiko prepovedanih drog. Pri uresničevanju teh ciljev je
ključno ustrezno in delujoče koordinativno telo v skupnosti.
V zadnjih letih so se v lokalnih skupnostih v Sloveniji
oblikovali različni skupnostni pristopi na področju krepitve zdravja in
zmanjšanja neenakosti v zdravju (Mreža virov pomoči na področju duševnega zdravja,
projekt MIRA; centri za krepitev zdravja (CKZ) in zdravstvenovzgojni centri
(CVZ); Zdrava mesta, projekt Zdravje v občini; projekt SOPA idr.). Vsi
spodbujajo ključne deležnike v skupnosti k načrtovanju odzivov na različnih
področjih javnega zdravja.
Spremenjeni trendi na področju uporabe prepovedanih drog in
naraščanje uporabe vseh prepovedanih drog med mladimi na zelo tvegan način
zahtevajo tudi oblikovanje novih pristopov v lokalnih skupnostih. Pomanjkanje
lokalnih strategij in akcijskih načrtov na področju preprečevanja zasvojenosti
povzroča neučinkovito odzivanje na potrebe lokalne skupnosti. Da bi lahko
zagotovili celostni pristop na področju zasvojenosti v skupnosti, je treba tudi
določiti ustrezno lokalno koordinativno strukturo in jo nato opolnomočiti za
izvajanje vseh preverjeno učinkovitih aktivnosti na področju obvladovanja
problematike prepovedanih drog.
Ključno koordinativno vlogo pri razvoju skupnostnega pristopa
k zdravju in vključevanja delujočih LAS v skupnosti ali obravnavanja vsebin s
področja zasvojenosti v okviru obstoječih koordinativnih struktur imajo območne
enote NIJZ.
Prednostni ukrepi:
-       
Krepitev infrastrukture in sodelovanja med deležniki iz različnih
resorjev, ki so usmerjeni v boljšo dostopnost do programov in storitev v skupnosti
za ranljive posameznike in skupine.
-       
Strokovna podpora lokalnim akcijskim skupinam v okviru območnih enot
NIJZ.
-       
Določitev mehanizma za izvajanje nacionalnega programa in za
obravnavanje ključnih izzivov na področju preprečevanja uporabe prepovedanih drog
na lokalni ravni.
-       
Sistematična izobraževanja za strokovne delavce in prostovoljce, ki
delajo z ranljivimi skupinami v lokalnih skupnostih.
11 Evalvacije programov, raziskovalno delo in
izobraževanje
Nacionalni program ustvarja podlago za skupno načrtovanje in
izvajanje strategije in za vključitev vseh mogočih dejavnosti in subjektov, ki
so dolžni ali želijo kakorkoli prispevati k zmanjševanju in omejitvi škode, ki
jo posamezniku, družini in družbi povzroči raba prepovedanih drog.
Nacionalni program omogoča sinergijo delovanja vseh organov
na tem področju. Za uveljavitev nacionalnega programa se v splošnem predvideva
uresničitev osnovnih strateških nalog na nacionalni ravni, na kateri bomo z
evalvacijo preverjali njegovo učinkovito izvajanje.
Proces izvajanja nacionalnega programa upošteva potrebo po
trajnosti. Za izvedbo nacionalnega programa (RePPD23-30) bo medresorska delovna
skupina pripravila tri izvedbene oziroma akcijske načrte, ki bodo razdeljeni na
tri časovna obdobja. Akcijske načrte potrjuje Vlada RS. To omogoča sprotno
evalvacijo izvajanja strategije in nas obenem vodi proti zastavljenim
strateškim usmeritvam.
S časovno razdeljenimi izvedbenimi načrti bomo dosegli
nepretrgano spremljanje trenutnega stanja na poti do uresničitve zastavljenega
cilja in vizije. Po vsaki oceni izvajanja programa bomo dobili ustrezne podatke
za odločanje, kako naprej, v skladu z že doseženim napredkom glede na
zastavljene usmeritve.
Zagotavljanje kakovosti programov in storitev je splošni cilj
spremljanja in vrednotenja. Ovrednotenje programov je ena najpomembnejših
aktivnosti, s katerimi preverjamo učinkovitost in uspešnost izvajanja programov
in racionalno porabo finančnih sredstev. V prihodnjem obdobju je treba
nadaljevati vrednotenje vseh proračunsko financiranih programov. Prav tako je v
srednjeročnem obdobju treba vzpostaviti enoten sistem vrednotenja. Pri
načrtovanju in oblikovanju programa se upoštevajo tudi relevantni mednarodni
standardi z določenega vsebinskega področja, ki zagotavljajo dokazano
učinkovite ukrepe in programe pri preprečevanju uporabe prepovedanih drog.
Za zagotavljanje spremljanja uresničevanja ciljev
nacionalnega programa medresorska delovna skupina vsaki dve leti pripravi
poročilo o uspešnosti izvajanja nacionalnega programa. Poročila bodo izhodišče
za načrtovanje prihodnjih izvedbenih načrtov. Ob izteku leta 2030 bo
medresorska delovna skupina pripravila poročilo, vključno z evalvacijo
nacionalnega programa.
Prednostni ukrepi:
-       
Vrednotenje ukrepov in storitev na vseh vsebinskih področjih nacionalnega
programa.
-       
Upoštevanje mednarodnih standardov in raziskovalnih metod pri in
načrtovanju programov in storitev.
-       
Promocija programov, ki delujejo na temeljih mednarodno uveljavljenih
standardov.
-       
Študije o ovrednotenju programov, ukrepov in storitev.
12 Raziskovalno delo
Krepitev in širitev zmogljivosti za zbiranje, ocenjevaje in
analiziranje informacij ostaja ena izmed prednostnih nalog tega nacionalnega
programa. V prihodnje je treba izboljšati odzivanje na nove in ponavljajoče se
izzive ter oblikovati mehanizme za proaktivno delovanje.
Še naprej je treba spremljati pobude za deregulacijo
konoplje, in sicer glede vplivov promocije konoplje na povečanje rabe konoplje
tudi v rekreativne namene, predvsem med mladimi, in na ugotovljeno zdravstveno
škodo. Medresorska delovna skupina za spremljanje in izvajanje nacionalnega
programa bo najkasneje v treh letih preučila družbene učinke ter posledice rabe
konoplje na posameznika in družbo in sicer glede javne varnosti, varovanja
javnega zdravja in zaščite ranljivih skupin ter na podlagi analize
mednarodno-pravne primerjalne ureditve predlagala možnosti za morebitno
vzpostavitev novega regulativnega okvira za pridelavo (vključno s samooskrbo),
proizvodnjo, trženje in prodajo konoplje za osebno uporabo.
Za doseganje cilja razvijanja različnih pristopov,
raziskovalnih skupin in različnih raziskovalnih tematik bi bilo treba
zagotoviti več sredstev. Sredstva, namenjena raziskovanju, v skladu s pravnimi
predpisi razpisujejo različna ministrstva oziroma ARRS. Zaradi učinkovitejšega
in preglednejšega načrtovanja raziskovanja bi (po potrebi) lahko imeli vnaprej
opredeljena določena prednostna raziskovalna področja, vendar bi nujno morali
dopuščati tudi možnost financiranja raziskovanja z neprednostnih področij.
Prednostni ukrepi:
-       
Okrepiti in razširiti raziskovalne zmogljivosti in izmenjavo rezultatov
ter njihovo uporabo.
-       
Raziskovati potrebe po novih programih pomoči za različne ciljne skupine
uporabnikov prepovedanih drog.
-       
Zagotoviti finančna sredstva za permanentne študije.
-       
Izdelati vsakoletni pregled vseh raziskovalnih del na tem področju.
-       
Podpirati osrednjo vlogo Informacijske enote za prepovedane droge v
okviru NIJZ na področju raziskav in inovacij ter spodbujati proaktivne odzive.
13 Izobraževanje
Zagotoviti je treba stalno usposabljanje na dodiplomski in
podiplomski ravni tako na področju preventive kot za obravnavo odvisnih od
prepovedanih drog. Podiplomsko izobraževanje naj se načrtuje in izvaja
usklajeno z vsemi resorji in različnimi fakultetami, da se zagotovi čim celovitejša
in timska obravnava uporabnikov prepovedanih drog. Zagotovijo naj se tudi nove
oblike usposabljanja in izobraževanja za načrtovanje in evalvacijo vseh
programov.
Nosilci projektov in posameznih nalog, ki so opredeljene v
nacionalnem programu, so odgovorni za načrtovanje in izvedbo stalnih in
občasnih oblik izobraževanja in usposabljanja nosilcev in izvajalcev nalog na
državni ravni, v lokalnih skupnostih in med posameznimi izvajalci.
Na horizontalni ravni nosilci projektov in posameznih nalog:
-       
skrbijo za izobraževanje in usposabljanje,
-       
zagotavljajo usklajeno in povezano izvajanje nalog, pretok informacij in
znanja ter
-       
skrbijo za spremljanje novosti na svojem področju, zlasti znanstvena
dognanja in izvajanje nacionalnih programov na področju prepovedanih drog v
tujini.
Horizontalna raven izobraževanja in usposabljanja
Na vertikalni ravni nosilci projektov in posameznih nalog:
-       
skrbijo za izobraževanje in usposabljanje za svoje področje.
Vertikalna raven izobraževanja in usposabljanja:
Izobraževanje in usposabljanje mora slediti ciljem in smotrom
tega nacionalnega programa. Poseben poudarek je treba nameniti vzgoji za
strpno, uvidevno, civilizirano in kulturno ravnanje vseh udeležencev v
socialnozdravstvenem procesu ter tako še bolj razviti in utrjevati človeške
vrednote.
Prednostni ukrepi: 
-       
Analizirati obstoječe stanje in ga prenoviti v skladu z ugotovitvami
analize.
-       
Oblikovati pregledno strukturo verificiranih izobraževanj in
usposabljanj.
14 Promocija
nacionalnega programa


Programu je treba
  zagotoviti širšo družbeno in politično podporo.


Namen promocije je motivirati, aktivirati in pridobiti
podporo strokovne in širše javnosti, tudi na lokalni ravni, za izvajanje
nacionalnega programa na področju prepovedanih drog in za uresničevanje
načrtovanih ukrepov za zmanjševanje ponudbe in povpraševanja po prepovedanih
drogah, ozaveščanje o škodljivih učinkih prepovedanih drog, psihoaktivnih
zdravil in drugih psihoaktivnih snovi, zagotovitev dostopa do zdravljenja,
socialne rehabilitacije, resocializacije in celostnega vključevanja v družbo
ter okrevanja.
Promocija mora sprožiti in vzdrževati celovit proces
družbenega in osebnega ozaveščanja o nujnosti kvalitativnih sprememb na
področju prepovedanih drog.
Promocija mora vsebovati elemente:
-       
informiranja,
-       
prepoznavnosti,
-       
osebne identifikacije s problemom in vzbujanja odgovornosti,
-       
pojasnjevanja in prepričevanja,
-       
vzgoje,
-       
komunikacije in povratne informacije ipd.
15 Financiranje
Z različnimi ukrepi je treba zagotoviti ustrezno finančno
podporo za izvajanje dejavnosti, ki so opredeljene v tem nacionalnem programu,
s čimer bo zagotovljeno učinkovito delo na področju zmanjševanja povpraševanja
po prepovedanih drogah in zmanjševanja ponudbe prepovedanih drog.
Nacionalni program bo (so)financiran iz različnih virov:
sredstev državnega proračuna (postavk posameznih pristojnih resorjev), sredstev
iz virov EU in sredstev ZZZS ter iz proračunov lokalnih skupnosti. V izvedbenih
načrtih bosta v okviru posameznih ukrepov in aktivnosti podrobneje opredeljena
višina in vir finančnih sredstev za njihovo izvajanje.
a)    
Proračun Republike Slovenije
Sredstva za izvajanje ukrepov na ravni ministrstev in vladnih
služb ob predhodni medresorski uskladitvi zagotovijo posamezni resorji.
Za doseganje ciljev resolucije o nacionalnem programu v
obdobju 2023–2030 se iz državnega proračuna Republike Slovenije zagotavljajo
finančna sredstva, in sicer za:
-       
preventivne programe v vzgoji in izobraževanju, družinskem okolju, na
delovnem mestu in v civilni družbi,
-       
javne, razvojne in eksperimentalne ali dopolnilne socialnovarstvene programe,
-       
delovanje in dejavnosti nevladnih organizacij na področju prepovedanih
drog,
-       
delovanje informacijskega sistema za prepovedane droge,
-       
zagotovitev ustreznega števila mest v programih doseganja stabilne
abstinence v Sloveniji in zdravstveno obravnavo odvisnikov,
-       
vzpostavitev in krepitev mreže nizkopražnih programov,
-       
dejavnosti na področju zmanjševanja ponudbe prepovedanih drog,
-       
raziskovanje in izobraževanje na področju prepovedanih drog,
-       
vrednotenje programov in politike.
Finančna sredstva zagotovijo pristojni resorji za posamezno
proračunsko leto v okviru svojih finančnih načrtov.
b)    
Proračun občin
Po načelu deljene odgovornosti med državo in lokalnimi
skupnostmi bi bilo treba v proračunih občin za delovanje lokalnih akcijskih
skupin in izvajanje preventivnih ukrepov na lokalni ravni zagotoviti večji
obseg sredstev.
Tabela 3: Javni izdatki na
področju prepovedanih drog v letu 2021


Organizacija

Višina
  finančnih sredstev v evrih


Ministrstvo za delo, družino, socialne zadeve in enake
  možnosti

3.434.576,00


Ministrstvo za zdravje

1.117.676,50


Ministrstvo za notranje zadeve

346.646,39


Zavod za zdravstveno zavarovanje Slovenije

5.646.489,00


Urad Republike Slovenije za mladino

12.125,00


Fundacija za financiranje invalidskih in humanitarnih
  organizacij 

362.957,87


občine 

1.269.576,26


Univerzitetna psihiatrična klinika Ljubljana

2.793.244,00


SKUPAJ

14.636.644,63


Druga javna sredstva
a)    
Sredstva od iger na srečo
V okviru socialnih in humanitarnih programov, ki pridobivajo
finančna sredstva pristojne fundacije, lahko finančno podporo pridobijo tudi
programi in projekti s področja prepovedanih drog.
b)    
Sredstva mednarodnih organizacij
- 
Evropska komisija,
- 
Svet Evrope.
c)    
Sredstva, pridobljena na podlagi odvzema premoženja pravnomočno
obsojenim storilcem kaznivih dejanj na področju prepovedanih drog.
16 Zaključek
Pandemija covida-19 je od začetka leta 2020 dramatično
vplivala na življenje, saj so morale države v Evropi in po svetu uvesti nove
ukrepe za zaščito javnega zdravja. Ta kriza je prizadela tudi vse vidike pojava
prepovedanih drog, vključno z njihovo proizvodnjo, prekupčevanjem, distribucijo
in uporabo.
Nacionalni program opredeljuje še vedno prisotne in
naraščajoče izzive za javno zdravje in našo varnost, ki jih povzročata
prekupčevanje s prepovedanimi drogami v Sloveniji in proizvodnja prepovedanih
drog znotraj naših meja. Daje tudi širok pogled na to, kaj v Sloveniji
potrebujemo, če se želimo odzvati na zapleteno in dinamično naravo sodobne
problematike prepovedanih drog. Pred nami so najrazličnejše nove priložnosti,
ki so povezane z napredkom informacijske in komunikacijske tehnologije,
širjenjem novih psihoaktivnih snovi ter povečano razpoložljivostjo in uporabo
sintetičnih drog ali pa so posledica težav, ki škodujejo posameznikom in
skupnostim. Naloga nacionalnega programa je zagotavljati dokaze ter poskrbeti,
da smer delovanja države na področju prepovedanih drog in razprava o tem
temeljita na znanstveno preverljivih dejstvih ter celovitem, nepristranskem in,
kar je najpomembneje, humanističnem razumevanju te zapletene problematike.
Velik delež škode, obolevnosti in umrljivosti, povezane z
uporabo prepovedanih drog v Sloveniji, še vedno lahko pripišemo heroinu in
kokainu, tako da nacionalni program daje zagon pri razvoju in izvajanju
odzivov, ki temeljijo na dokazih. V preteklosti je bil dosežen bistven, čeprav
neenakomeren napredek, ki pa bi ga zlahka ogrozile spreminjajoče se okoliščine
ali neuspešno nadgrajevanje odzivov. Analiza je pokazala tudi, da mora
Slovenija okrepiti svoje zmogljivosti za prepoznavanje izzivov, ki izhajajo iz
vedno večje kompleksnosti in dinamike trga z prepovedanih drogami, ter
odzivanje nanje.
V nacionalnem programu je opredeljeno, da mora odziv na
prepovedane droge temeljiti na dokazih in se mora izvajati z uravnoteženim
in celostnim pristopom, ki ga je na koncu treba oceniti glede na njegov vpliv
na zdravje, varnost in blaginjo naših državljanov. Program je oblikovan tako,
da ustvarja pogoje, ki celotni družbi in posameznikom omogočajo vključitev v
prizadevanja za zmanjšanje škodljivih učinkov prepovedanih drog, zagotovitev
dostopa do zdravljenja, socialne rehabilitacije, resocializacije in celostnega
vključevanja v družbo ter okrevanja. Program se ob upoštevanju razmer in
možnosti loteva osrednje problematike z različnih zornih kotov. Prepletanje
ukrepov s področij preventive, socialnega varstva in zdravstva ter nadzora nad
spoštovanjem pravnih standardov vzpostavlja temeljit in obsežen proces
aktivnosti za zmanjšanje in ublažitev negativnih pojavov (posledic) v procesu
zdravljenja, rehabilitacije, resocializacije in reintegracije.
Nacionalni program prav tako upošteva znanstvena spoznanja,
pridobljena na podlagi izsledkov statističnih podatkov in poročil o
prepovedanih drogah, da bomo tudi v prihodnje zagotavljali ustrezne in
pravočasne informacije, ki so potrebne, da ukrepi držijo korak z vse večjimi
izzivi, s katerimi se srečujemo na področju prepovedanih drog.
Ne nazadnje želimo s programom v Sloveniji nazorno prikazati,
kje smo, kaj želimo in kako lahko skupaj zagotovimo kvaliteto sobivanja.
17 Seznam pogosto uporabljenih kratic (po abecednem
vrstnem redu)
ARRS – Javna agencija za raziskovalno dejavnost Republike
Slovenije
CKZ – Center za krepitev zdravja
CND (angl. Commission on Narcotic Drugs) – Komisija za droge
pri Organizaciji združenih narodov
covid-19 – koronavirusna bolezen 2019, ki jo povzroča virus
SARS-CoV-2 (koronavirus, ki povzroča sindrom akutnega oteženega dihanja)
CPZOPD – Center za preprečevanje in zdravljenje odvisnih od
prepovedanih drog
EU – Evropska unija
EMCDDA (angl. European Monitoring Centre for Drugs and Drug
Addiction) – Evropski center za spremljanje drog in zasvojenosti z drogami
ESPAD (angl. European School Survey Project on Alcohol and
Other Drugs) – Evropska raziskava o alkoholu in preostalih drogah med šolsko
mladino
Euro-DEN Plus (angl. European Drug Emergencies Network) –
Evropska mreža za nujne primere v zvezi z drogami
EUROPOL – organizacija kazenskega pregona Evropske unije
EWS (angl. Early Warning System) – Sistem za zgodnje
opozarjanje na pojav NPS (nove psihoaktivne snovi)
GHB – gama-hidroksi butirat
HBSC (angl. Health Behaviour in School-Aged Children) –
mednarodna raziskava Z zdravjem povezano vedenje v šolskem obdobju
HBV – virus hepatitisa B
HCV – virus hepatitisa C
HIV (angl. Human immunodeficiency virus) – virus človeške
imunske pomanjkljivosti
IARC (angl. International Agency for Research on Cancer) –
Mednarodna agencija za raziskovanje raka
LAS – lokalne akcijske skupine
MDMA – 3,4-metilendioksimetamfetamin
NIJZ – Nacionalni inštitut za javno zdravje
NPS – nova psihoaktivna snov
NVO – nevladna organizacija
OZN – Organizacija združenih narodov
PAS – psihoaktivne snovi
ReNPPD – Resolucija o nacionalnem programu na področju drog
ReNPSV – Resolucija o nacionalnem programu socialnega varstva
SOPA – Skupaj za odgovoren odnos do pitja alkohola
SZO – Svetovna zdravstvena organizacija
THC – delta-9-tetrahidrokanabinol
UKC – Univerzitetni klinični center
UNGASS (angl. Special Session of the United Nations General
Assembly) – posebno zasedanje Generalne skupščine Organizacije združenih
narodov
UNODC (angl. United Nations Office on Drugs and Crime) – Urad
Združenih narodov za droge in kriminal
ZKP – Zakon o kazenskem postopku
ZPUPD – Zakon o preprečevanju uporabe prepovedanih drog in o
obravnavi uživalcev prepovedanih drog
ZPPPD – Zakon o proizvodnji in prometu s prepovedanimi
drogami
ZRSZ – Zavod Republike Slovenije za zaposlovanje
ZVC – zdravstvenovzgojni centri
ZZZS – Zavod za zdravstveno zavarovanje Slovenije
Št. 543-03/23-1/12
Ljubljana, dne 30. junija 2023
EPA 736-IX
Državni zbor
Republike Slovenije
mag. Urška Klakočar Zupančič
predsednica
______________
1     https://eur-lex.europa.eu/legal-content/SL/TXT/PDF/?uri=CELEX:52012XG1229(01)&from=ET.
2        https://data.consilium.europa.eu/doc/document/ST-14178-2020-REV-1/sl/pdf.
3     Evalvacija Nacionalnega programa na področju prepovedanih
drog 2014–2020: Končno poročilo raziskave, Zveza nevladnih organizacij na
področju drog in zasvojenosti, 2021.
4        »Tvegana/problematična uporaba drog zajema
uporabo prepovedanih drog z injiciranjem, uporabo več drog hkrati, dolgotrajno
in/ali redno uporabo opioidov, kokaina in/ali amfetaminov in dolgotrajno
uporabo opioidnih agonistov. Skladno z definicijo EMCDDA zajema zelo tvegane
vzorce uporabe in/ali zelo tvegane poti uporabe omenjenih psihoaktivnih snovi v
zadnjih 12 mesecih.«
5     »Problematična uporaba opioidov vključuje injicirajočo
uporabo opioidov, dolgotrajno in/ali redno uporabo opioidov, ki vključuje redno
in/ali dolgotrajno uporabo opioidnih agonistov.«
6     Resolucija o promoviranju celovite in na znanstvenih podlagah
utemeljene zgodnje preventive,
https://www.unodc.org/documents/commissions/CND/Drug_Resolutions/2020-2029/2022/Res_65_4.pdf.
7     https://www.unodc.org/documents/drug-prevention-and-treatment/PreventionStandards/UNODC_WHO_standardi_2018_SLO.pdf.
8     Povzeto
po ReNPSV22–30.
9     Nirje
1969, Flaker 1989, Ramon 1992, Lamovec 1995, Wolfenserger 1972, Saleeby 1997.
10    Videmšek, Petra (2008). Krepitev moči kot temeljno orodje
socialnega dela. Socialno delo, letnik 47, številka 3/6, str. 209–217,
391, 399.
11      Rehabilitacija,
resocializacija in reintegracija ter vključevanje v družbo.
12      Martin Kurent, dr. med. in izr. prof. dr.
Alenka Franko, dr. med., Klinični inštitut za medicino dela, prometa in športa,
Univerzitetni klinični center Ljubljana. V: Toksikologija 2018: konoplja:
zbornik prispevkov.
13    Naloge, ki jih v okviru odloženega pregona lahko določi
državni tožilec, so:
1)   odprava ali poravnava škode,
2)   plačilo določenega prispevka v korist
javne ustanove ali na namensko proračunsko postavko za pomoč žrtvam in
povračilo škode žrtvam kaznivih dejanj ali v korist nevladne organizacije v
javnem interesu, kot določa zakon, ki ureja nevladne organizacije,
3)   oprava kakšnega dela v splošno korist,
4)   poravnava preživninske obveznosti,
5)   zdravljenje v ustreznem zdravstvenem
zavodu,
6)   obiskovanje ustrezne psihološke ali
druge posvetovalnice,
7)   upoštevanje izrečene prepovedi
približevanja oškodovancu ali kakšni drugi osebi, kar obsega tudi prepoved
navezovanja stikov z njo na kakršenkoli način, vključno z uporabo elektronskih
komunikacijskih sredstev, oziroma upoštevanje prepovedi dostopa na posamezne
kraje.