1. člen
S to uredbo se določajo podrobnejša merila za presojo, ali
lastnik, zakupnik ali drug uporabnik kmetijskega zemljišča (v nadaljnjem
besedilu: obdelovalec) obdeluje kmetijsko zemljišče kot dober gospodar.
2. člen
Dober gospodar obdeluje kmetijsko zemljišče v skladu z
zakonom, ki ureja kmetijska zemljišča, tako da z ustrezno tehnologijo zagotovi
optimalno gospodarjenje na kmetijskih zemljiščih v okviru kmetijskega
gospodarstva.
3. člen
Dober gospodar na kmetijskih zemljiščih v rabi izvaja
najnujnejše ukrepe v okviru ustrezne tehnologije, zlasti s tem, da: 
-    
redno obdeluje in vzdržuje kmetijska zemljišča; 
-    
zagotavlja ohranjanje oziroma izboljševanje rodovitnosti tal z ustreznim
načinom rabe; 
-    
ne povzroča degradacije zemljišč (erozija, zbitost, onesnaženje) z
neustrezno tehnologijo; 
-    
zgledno in stalno vzdržuje zemljišča, ki so bila izboljšana z
agromelioracijami in hidromelioracijami; 
-    
obdeluje zemljišče tako, da je ob uporabi ustrezne agrotehnike omogočena
optimalna in ekonomična pridelava; 
-    
upošteva strokovna priporočila o gnojenju z mineralnimi in organskimi
gnojili; 
-    
upošteva časovne omejitve in prepovedi pri uporabi gnojevke; 
-    
zagotavlja zadostne skladiščne kapacitete za gnojevko in druga živinska
gnojila; 
-    
zagotavlja varovanje domačih živali in upošteva etološke zahteve živali;
-    
upošteva vso zakonodajo s področij, ki se navezujejo na kmetovanje
(varstvo rastlin, živali in okolja itd.); 
-    
upošteva ustrezne vzdrževalne standarde za vse kmetijske stroje in naprave,
zlasti za naprave za nanašanje fitofarmacevtskih sredstev; 
-    
vzdržuje varovalne pasove (kot npr. obvodna vegetacija, protivetrni
pasovi, obmejki); 
-    
skrbi za zaokrožanje kmetijskih zemljišč; 
-    
upravlja z vsemi zemljišči, ki pripadajo kmetijskemu gospodarstvu, tako
da ni ogrožena vitalnost gospodarstva; 
-    
v primeru svoje nezmožnosti za delo ali daljše odsotnosti poskrbi za
ustrezno obdelavo zemljišč.
4. člen
Z dnem uveljavitve te uredbe preneha veljati navodilo o tem,
kdaj se šteje, da obdelovalec ravna kot dober gospodar (Uradni list SRS, št.
29/86).
5. člen
Ta uredba začne veljati naslednji dan po objavi v Uradnem
listu Republike Slovenije.
Št. 320-30/2002-1
Ljubljana, dne 10. septembra 2002.
Vlada Republike Slovenije
mag. Anton Rop l. r. 
Minister