Namen
1. člen
Ekonomsko-socialni svet (v nadaljevanju: ESS) je tripartitni
organ socialnih partnerjev v Republiki Sloveniji, ustanovljen z namenom
obravnavanja vprašanj in ukrepov, ki se nanašajo na ekonomsko in socialno
politiko in drugih vprašanj, ki zadevajo posebna področja dogovarjanja
socialnih partnerjev v Republiki Sloveniji.
Področje delovanja
2. člen
ESS spremlja stanje na ekonomskih in socialnih področjih, ga
obravnava in oblikuje stališča in predloge v zvezi s temi področji in področji,
ki imajo širok pomen za vse tri socialne partnerje.
Temeljna področja delovanja ESS so predvsem:
-       
socialni sporazum,.
-       
socialne pravice in pravice iz obveznega zavarovanja, kot so pokojnine,
invalidnine, socialne pomoči, nadomestila in drugo,
-       
problematika zaposlovanja in delovnih razmerij,
-       
sistem kolektivnega dogovarjanja,
-       
cene in davki,
-       
ekonomski sistem in ekonomska politika
-       
pravna varnost;
-       
sodelovanje z Mednarodno organizacijo dela in Svetom Evrope,
-       
soupravljanje delavcev,
-       
sindikalne pravice in svoboščine.
Poleg področij, ki zadevajo tripartitno sporazumevanje, lahko
ESS obravnava tudi druge zadeve, ki niso predmet tripartitnega sporazumevanja,
se pa nanašajo na področje ekonomsko socialnih zadev.
3. člen
ESS v okviru svojega delovanja:
-       
sodeluje pri pripravi zakonodaje ter daje mnenja in priporočila v zvezi
z njo,
-       
daje pobude za sprejem novih ali spremembo veljavnih zakonov,
-       
oblikuje stališča in mnenja na delovna gradiva, osnutke in predloge
uredb, odredb in zakonov,
-       
oblikuje stališča in mnenja k proračunskemu memorandumu in državnemu
proračunu.
Svoje predloge, priporočila in mnenja ESS posreduje Državnemu
zboru, Državnemu svetu, strokovni in širši javnosti.
Odločitve ESS zavezujejo organe in delovna telesa vseh treh
socialnih partnerjev.
Sestava in organiziranost
4. člen
Tripartitna sestava ESS odraža enakopravno zastopanost treh
socialnih partnerjev, in sicer predstavnikov delojemalcev, delodajalcev in
vlade.
-       
ESS sestavlja 15 članov in njihovih namestnikov, od katerih ima vsak od socialnih
partnerjev po 5 članov in njihovih namestnikov kot predstavnikov ESS.
Pravice in pooblastila namestnikov ESS so enake pravicam
njihovih članov.
Sestava predstavnikov vsakega od socialnih partnerjev mora
zagotavljati zastopanje interesov vsakega socialnega partnerja, ki je udeležen
v tripartitnem socialnem dogovarjanju.
Vsak od socialnih partnerjev imenuje člane ESS in njihove
namestnike za dobo treh let.
Nadomestne člane imenuje vsak socialni partner in o njihovem
imenovanju obvesti druga dva socialna partnerja.
Predsednik in namestnik predsednika
5. člen
Predsednika in namestnika predsednika ESS imenuje ESS izmed
svojih članov ali namestnikov, tako, da ima vsak od socialnih partnerjev
enoletni predsedniški in namestniški mandat. Znotraj posameznega socialnega
partnerja se člani lahko dogovorijo za delitev enoletnega mandata na posamezne
krajše mandate.
Predsednik in namestnik predsednika ESS sta v vsakem mandatu
iz iste partnersko socialne skupine.
Prvi predsednik in namestnik predsednika ESS sta iz vrst
predstavnikov vlade. Za predsednika in namestnika predsednika ESS v drugem in
tretjem mandatu se sporazumno dogovorita druga dva socialna partnerja.
Sekretar
6. člen
Sekretarja ESS imenuje ESS na predlog katerega koli od
socialnih partnerjev.
Sekretar ESS ni član ESS in ima status višjega upravnega
delavca.
Sekretar ESS organizira delo ESS, skrbi za zbiranje in
pripravo gradiv, sklice sej, vodenje zapisnikov, uresničevanje sklepov in
odločitev ESS, vzdrževanje banke podatkov in informiranje.
Strokovno službo ESS organizira vlada, ki zagotovi tudi
ustrezne pogoje za delo.
V prehodnem, obdobju opravi vlada, vse potrebne formalnosti
za sklenitev delovnega razmerja s sekretarjem ESS. Pogoje in kriterije za
zasedbo delovnega mesta sekretarja ESS opredeli ESS v skladu z zakonom o
delavcih v javni upravi.
Druga telesa
7. člen
Z namenom priprave strokovnih podlag za odločanje v ESS lahko
ESS ustanovi stalne ali občasne strokovne skupine, ki so praviloma sestavljene
iz vrst neodvisnih strokovnjakov.
Sklicevanje sej
8. člen
Seje ESS sklicuje in vodi predsednik ESS ali njegov
namestnik.
Vabila za seje z gradivom za obravnavo na sejah se članom ESS
in njihovim namestnikom posreduje praviloma pet dni pred sklicem seje, Vabila
za seje z gradivom se reprezentativnim sindikatom na ravni republike pošiljajo
v vednost.
Na sejah ESS praviloma ne obravnava točk dnevnega reda, za
katere niso bila predhodno pripravljena in posredovana ustrezna gradiva.
Obravnava je možna le v nujnih primerih, če se tako odloči ESS na začetku seje.
ESS se sestaja, na pobudo enega od socialnih partnerjev
oziroma najmanj enkrat mesečno. Seje so praviloma redne, izjemoma pa so lahko
korespondenčne. Če je korespondenčna seja neuspešna, se ista tematika uvrsti na
prvo redno sejo ESS.
Na tekoči seji ESS se praviloma določi osnutek dnevnega reda
za naslednjo sejo ESS.
Odločanje
9. člen
V ESS se odločitve sprejemajo soglasno, pri čemer ima vsak od
socialnih partnerjev ESS en glas.
V primeru, če ni soglasja med socialnimi partnerji, se
pogajanja nadaljujejo do uskladitve. Rok za zaključitev pogajanj se določi na
seji ESS pred pričetkom pogajanj in ne sme biti daljši od 30 dni.. Če tudi v
tem primeru ne pride do soglasja, ESS o obravnavani tematiki ne more zavzeti
skupnega stališča.
Če ni soglasja med člani enega od socialnih partnerjev, se
le-ti med seboj pogajajo ločeno. Rok za zaključitev pogajanj se določi na seji
ESS in ne sme biti daljši od 30 dni.
Praviloma vsak od socialnih partnerjev pride na sejo ESS z že
usklajenimi stališči svojih članov do obravnave tematike. Vsak od socialnih
partnerjev določi za posamezno obravnavano temo, ki je predvidena v dnevnem
redu seje ESS, svojega poročevalca, ki zastopa predhodno usklajeno stališče
svoje skupine. Ob tem pa ima vsak posamezni član ESS pravico do ločenega mnenja
in komentiranja.
Obveščanje
10. člen
Seje ESS praviloma niso odprte za javnost. Izjemoma so lahko
na sejo vabljeni predstavniki različnih interesnih skupin, ki jih zadeva
obravnavana tematika. Izjemoma pa so lahko vabljeni tudi predstavniki javnih
medijev ali posamezni neodvisni strokovnjaki, o čemer odloča ESS pred sklicem
seje.
Skupna stališča in odločitve ESS se objavijo v Uradnem listu
RS ali tudi v drugih glasilih, za katere se odloči ESS.
Zaradi tekočega informiranja javnosti o delu, ESS po vsaki
seji posreduje komunike za javnost ali skliče tiskovno konferenco.
Financiranje
11. člen
Za delovanje ESS zagotavlja finančna sredstva država iz
proračunskih sredstev.

Pravila delovanja ekonomsko-socialnega sveta
(Uradni list RS, št. 59/94) vsebujejo naslednjo končno
določbo:
»12. člen
Pravila delovanja ESS se objavijo v Uradnem listu Republike
Slovenije.«.

Dopolnitev pravil delovanja
Ekonomsko-socialnega sveta (Uradni list RS, št. 32/95) vsebuje naslednjo končno določbo:
»2. člen
Dopolnitev pravil delovanja Ekonomsko-socialnega sveta se
objavi v Uradnem listu Republike Slovenije.«.