1. SPLOŠNE DOLOČBE
1. člen
(splošna določba)
Ta sklep določa podrobnejša pravila za poravnavo borznih poslov
in pogoje, ki jih mora izpolnjevati upravljavec poravnalnega sistema, ki
prevzema položaj centralne nasprotne stranke, in opravljanje poslov, pri
katerih prevzema kreditno tveganje nasprotne stranke.
2. člen
(pojmi)
(1) Pojmi, opredeljeni v tem sklepu, imajo enak pomen kot v
določbah Zakona o trgu finančnih instrumentov (Uradni list RS, št. 67/07; v
nadaljevanju: ZTFI). (2) Za namen tega sklepa veljajo naslednje opredelitve pojmov:
1.     
»nadzorni svet« je nadzorni svet v dvotirnem sistemu upravljanja oziroma
so člani upravnega odbora, ki niso izvršni direktorji upravnega odbora v
enotirnem sistemu upravljanja,
2.     
»uprava« je uprava v dvotirnem sistemu upravljanja oziroma so izvršni
direktorji upravnega odbora v enotirnem sistemu upravljanja,
3.     
upravljanje poravnalnega sistema pomeni upravljanje takšnega sistema s
strani:
- 
centralne klirinškodepotne družbe,
- 
druge osebe, ki pri opravljanju storitev upravljanja poravnalnega sistema
prevzema položaj centralne nasprotne stranke,
- 
druge osebe, ki pri opravljanju storitev upravljanja poravnalnega sistema
ne prevzema položaja centralne nasprotne stranke,
4.     
upravljavec pomeni:
- 
oseba, ki vodi centralni register (centralna klirinškodepotna družba),
- 
oseba, ki upravlja poravnalni sistem (centralna nasprotna stranka ali
druga oseba, npr. centralna klirinškodepotna družba).
(3) Kadar se ta sklep sklicuje na določbe drugih predpisov, se
te določbe uporabljajo v njihovem vsakokrat veljavnem besedilu.
2. PORAVNAVA BORZNIH POSLOV
3. člen
(poravnava borznih poslov)
(1) Način poravnave borznih poslov določi upravljavec poravnalnega
sistema v pravilih poslovanja in izvedbenih postopkih.
(2) Pravila poslovanja in izvedbeni postopki morajo biti določena
jasno in razumljivo ter nedvoumno.
(3) Za veljavnost pravil poslovanja iz drugega odstavka tega
člena mora upravljavec predhodno pridobiti soglasje Agencije za trg vrednostnih
papirjev (v nadaljevanju: Agencija).
4. člen
(izpolnitev obveznosti iz borznih poslov)
(1) Izpolnitev obveznosti prenosa finančnih instrumentov iz
sklenjenih borznih poslov s finančnimi instrumenti se opravi preko centralne
klirinškodepotne družbe ali druge osebe, ki jo za to pooblasti upravljavec
borznega trga.
(2) Izpolnitev obveznosti plačil iz sklenjenih borznih poslov
s finančnimi instrumenti, razen nematerializiranih vrednostnih papirjev, se
opravi preko poravnalne banke, ki jo za to pooblasti upravljavec borznega trga.
5. člen
(potrjevanje sklenjenih borznih poslov)
Če upravljavec poravnalnega sistema v pravilih in izvedbenih navodilih
določi postopek potrjevanja borznih poslov kot pogoj za njihovo veljavnost s
strani članov poravnalnega sistema ali tretjih oseb, ki so stranke članov
poravnalnega sistema, mora določiti, da se takšna potrditev lahko opravi
najkasneje istega dne, na katerega je bil sklenjen borzni posel, na katerega se
nanaša potrditev.
3. POGOJI ZA UPRAVLJANJE PORAVNALNEGA SISTEMA CENTRALNE
NASPROTNE STRANKE
6. člen
(pogoji za opravljanje poravnalnega sistema)
Upravljavec poravnalnega sistema, ki prevzame položaj centralne
nasprotne stranke ali opravlja druge posle, pri katerih prevzema kreditna tveganja
nasprotne stranke, mora izpolnjevati pogoje, ki so navedeni v nadaljevanju tega
sklepa in smiselno upoštevati priporočila za centralne nasprotne stranke, objavljene
na spletnih straneh organizacije International Organization of Securities Commissions
(IOSCO) in Bank for International Settlements (BIS).
7. člen
(storitve centralne nasprotne stranke)
Centralna nasprotna stranka opravlja naslednje storitve in posle
v zvezi z opravljanjem poravnalnega sistema:
1.     
storitve upravljanja informacijskega sistema za poravnavo borznih
poslov,
2.     
preverjanje, če stanje finančnih instrumentov in denarnih sredstev
članov poravnalnega sistema zadošča za izpolnitev sklenjenih poslov,
3.     
zagotavljanje pravočasnega posredovanja nalogov za bremenitev računov
finančnih instrumentov in denarnih sredstev v zvezi z izpolnitvijo obveznosti,
4.     
zagotavljanje finančnih zavarovanj za izpolnitev obveznosti iz
sklenjenih borznih poslov,
5.     
zagotavljanje stanja finančnih instrumentov in denarnih sredstev z
izvršitvijo zavarovanja v primeru nezadostnega stanja denarnih sredstev ali
finančnih instrumentov,
6.     
upravljanje in izvrševanje zavarovanj, zagotovljenih s strani članov
poravnalnega sistema,
7.     
preverjanje kreditne sposobnosti članov poravnalnega sistema.
8. člen
(dovoljenje za upravljanje poravnalnega sistema)
(1) Centralna nasprotna stranka mora pred začetkom upravljanja
poravnalnega sistema pridobiti ustrezno dovoljenje Agencije.
(2) Zahtevi za izdajo dovoljenja za upravljanje poravnalnega sistema
je treba priložiti:
1.     
statut v obliki overjenega prepisa notarskega zapisa,
2.     
poslovni načrt za prva tri leta poslovanja, ki mora vključevati opis
poslov, ki jih namerava opravljati centralna nasprotna stranka,
3.     
seznam delničarjev, ki mora za vsakega delničarja navajati njegove
osebne podatke ter podatek o številu in deležu delnic, ki jih je prevzel ob
ustanovitvi centralne poravnalne stranke,
4.     
natančen opis sistema upravljanja s tveganji.
(3) Agencija izda centralni nasprotni stranki dovoljenje za upravljanje
poravnalnega sistema:
1.     
če je statusni ustroj centralne nasprotne stranke v skladu s tem
sklepom,
2.     
če so izpolnjeni pogoji za izdajo dovoljenj za pridobitev kvalificiranih
deležev vsem kvalificiranim imetnikom,
3.     
če so izpolnjeni pogoji za izdajo dovoljenj za opravljanje funkcije
člana uprave centralne poravnalne stranke vsem članom uprave in
4.     
če je načrtovani sistemi upravljanja ustrezen in primeren za upravljanje
s tveganji, ki jim bo centralna nasprotna stranka izpostavljena pri opravljanju
načrtovanih poslov.
(4) V izreku odločbe o izdaji dovoljenja za upravljanje poravnalnega
sistema morajo biti navedene vrste finančnih instrumentov, na katere se
dovoljenje nanaša.
(5) Dovoljenje za upravljanje poravnalnega sistema preneha, če
centralna nasprotna stranka ne začne upravljati poravnalnega sistema, na katerega
se dovoljenje nanaša, v enem letu od izdaje dovoljenja.
4. PRAVILA PORAVNALNEGA SISTEMA CENTRALNE NASPROTNE STRANKE
9. člen
(pravila poravnalnega sistema)
(1) Centralna nasprotna stranka mora sprejeti pravila in izvedbene
postopke (navodila), s katerimi določi predvsem:
1.     
finančne instrumente, za katere centralna nasprotna stranka opravlja
storitve, 
2.     
določitev banke ali več bank, preko katere se bo opravljala denarna
poravnava borznih poslov,
3.     
pravila o članih centralne nasprotne stranke,
- 
vrste članstev,
- 
pogoje za sprejem v članstvo in prenehanje članstva,
4.     
postopek potrjevanja sklenjenih poslov kot pogoj za njihovo veljavnost s
strani članov poravnalnega sistema ali tretjih oseb, ki so stranke članov
poravnalnega sistema,
5.     
postopek poravnave borznih poslov ter način in postopke izpolnitve
obveznosti iz sklenjenih poslov,
6.     
pravila glede uporabe prava, ki se uporablja v razmerjih glede članstva
in poravnave borznih poslov v primeru, da se posli poravnavajo preko članov, ki
so investicijsko podjetje države članice ali tretje države, ali se poravnavajo
borzni posli, sklenjeni na organiziranem trgu druge države članice,
7.     
način poravnave borznih poslov preko denarnih računov in računov
vrednostnih papirjev,
8.     
način določitve pregleda stanj na denarnih računih in računih
vrednostnih papirjev,
9.     
načine in pogoje za izpolnitve prenosov finančnih instrumentov in
izpolnitve denarnih sredstev,
10.  
način in vrste in postopek zagotovitve zavarovanja za izpolnitev
obveznosti iz poslov s finančnimi instrumenti,
11.  
postopek v primeru neizpolnitve sklenjenih poslov,
i       postopek
v primeru neizpolnitve denarnih obveznosti,
ii      postopek
v primeru neizpolnitve prenosa finančnih instrumentov,
iii     postopek
v primeru neizpolnitve obveznosti zagotovitve zavarovanja za izpolnitev
obveznosti,
12.  
pravila glede jamstvenega sklada, postopek izračuna vplačil v jamstveni
sklad in pogoje uporabe jamstvenega sklada,
13.  
način razvrščanja članov centralne nasprotne stranke po stopnjah
tveganja.
(2) Pravila poslovanja in izvedbeni postopki morajo biti določena
jasno in razumljivo ter nedvoumno.
(3) Centralna nasprotna stranka mora k pravilom iz prejšnjega
odstavka pridobiti predhodno soglasje Agencije.
10. člen
(člani centralne nasprotne stranke)
(1) Poravnava poslov s finančnimi instrumenti se opravlja preko
članov poravnalnega sistema.
(2) Člani poravnalnega sistema so odgovorni za pravilno in
pravočasno izpolnitev obveznosti iz sklenjenih poslov.
(3) Člani poravnalnega sistema so lahko neposredni člani, ki
poravnavajo obveznosti iz sklenjenih poslov za svoj račun in za račun svojih
strank, ali posredni člani, ki lahko poleg sklenjenih poslov za svoj račun in
za račun svojih strank poravnavajo obveznosti tudi za investicijske družbe, ki
niso člani poravnalnega sistema.
(4) Centralna nasprotna stranka mora določiti objektivne in
jasne finančne in tehnično-operativne pogoje, ki jih morajo izpolnjevati člani
za članstvo pri centralni nasprotni stranki.
(5) Centralna nasprotna stranka mora v pogojih za članstvo določiti,
da imajo člani zadostna finančna sredstva in izpolnjujejo operativne pogoje za
zagotovitev rednega izpolnjevanja obveznosti iz sklenjenih poslov s finančnimi
instrumenti.
(6) Centralna nasprotna stranka mora določiti postopek spremljanja
tekočega izpolnjevanja pogojev iz prejšnjega odstavka in ukrepe v primeru
neizpolnjevanja teh pogojev.
6. UPRAVLJANJE S TVEGANJI
11. člen
(sistem upravljanja s tveganji)
(1) Za učinkovito in varno upravljanje poravnalnega sistema ter
določanje izpostavljenosti po posameznih članih mora centralna nasprotna
stranka določiti sistem upravljanja s tveganji, ki vključuje predvsem:
1.     
način in vrste začetnega zavarovanja za izpolnjevanje obveznosti iz
sklenjenih poslov,
2.     
najmanj dnevno prejemanje denarnih zneskov za kritje zagotavljanja
izpolnitve obveznosti iz sklenjenih borznih poslov (osnovno kritje),
3.     
najmanj dnevno izračunavanje razlik med tržnimi cenami finančnih
instrumentov na dan sklenitve borznih poslov in na dan izračuna za posamezne
sklenjene borzne posle, ki še niso izpolnjeni, v čistih (neto) zneskih po
posameznem članu in celotnih (bruto) zneskih po posameznih poslih,
4.     
način spremljanja razlik iz prejšnjega odstavka po posameznih članih,
5.     
razvrščanje neto zneskov po velikosti tveganja,
6.     
razvrščanje bruto zneskov po velikosti posameznih borznih poslov in
določitev pogojev za velike izpostavljenosti, ki lahko bistveno vplivajo na
tveganje neizpolnitve obveznosti iz borznega posla ali neizpolnitve zagotovitve
zavarovanja za izpolnitev obveznosti in sklenjenega borznega posla,
7.     
obveznost, pogoje in način izpolnjevanja obveznosti izročitve finančnih
instrumentov na podlagi sklenjenih poslov.
(2) Za zagotovitev učinkovitega in varnega upravljanja poravnalnega
sistema ter določanja izpostavljenosti mora centralna nasprotna stranka v informacijskem
sistemu, ki omogoča upravljanje poravnalnega sistema, zagotoviti pretok vseh potrebnih
informacij članom ter s strani članov za spremljavo finančnih tveganj in
sklenjenih borznih poslov.
(3) Informacijski sistem iz prejšnjega odstavka mora članom centralne
nasprotne stranke omogočati učinkovit in tekoč pregled stanja sklenjenih borznih
poslov, neporavnanih obveznosti iz teh poslov ter stanja zavarovanj za
neizpolnjene obveznosti iz sklenjenih borznih poslov.
(4) Zavarovanje, ki ga določa centralna nasprotna stranka v
pravilih iz drugega odstavka tega člena, mora biti izračunano tako, da
zadostuje za izpolnitev obveznosti iz sklenjenih poslov v primeru takojšnje
izpolnitve obveznosti glede na običajne tržne pogoje.
(5) Za običajne tržne pogoje iz prejšnjega odstavka se štejejo
tržni pogoji z dnevno spremembo cen, ki skupno ne presega 5% povprečne tržne vrednosti
prejšnjega trgovalnega dne.
12. člen
(preverjanje sistema upravljanja s tveganji)
(1) Centralna nasprotna stranka mora uveljaviti in
uresničevati ukrepe za redno spremljanje in prilagajanje sistema in
metodologije za upravljanje s tveganji in predvsem zagotavljanjem zavarovanj za
izpolnitev obveznosti iz sklenjenih borznih poslov glede na obseg poslovanja in
potrebe članov poravnalnega sistema.
(2) Za izpolnjevanje zahteve iz prejšnjega odstavka mora centralna
nasprotna stranka redno izvajati vrnitvena testiranja, ki zajemajo oceno
uporabljene metodologije za upravljanja s tveganji z naknadno primerjavo
dejanske poravnave borznih poslov s pričakovanim obsegom poravnave na podlagi
uporabljene metodologije za upravljanje s tveganji.
(3) Za preverjanje ustreznosti sistema upravljanja s tveganji
mora centralna nasprotna stranka najmanj trimesečno izvesti obremenitveno
testiranje, ki zajema preverjanje in oceno kreditnih in likvidnostnih izpostavljenosti
članov poravnalnega sistema v primeru morebitnih večjih in neobičajnih nihanj
tržnih cen finančnih instrumentov, za katere centralna nasprotna stranka
opravlja poravnavo borznih poslov.
13. člen
(minimalni kapital centralne nasprotne stranke)
Centralna nasprotna stranka mora zagotoviti, da vedno razpolaga
z ustreznim kapitalom, ki omogoča njeno normalno delovanje glede na obseg in
vrste poslov, ki jih opravlja, in obseg ter stopnje tveganj, ki jim je
izpostavljena, in ki vedno omogoča izpolnitev obveznosti iz sklenjenih poslov
člana, ki ima največjo postavko neto neizpolnjenih obveznosti iz sklenjenih poslov
na posamezen dan.
14. člen
(ukrepi v primeru neizpolnitve obveznosti)
(1) Centralna nasprotna stranka mora v pravilih iz 1.
odstavka 10. člena tega sklepa določiti jasna in natančna pravila, ukrepe in
postopke za primer neizpolnitve obveznosti iz sklenjenih poslov oziroma
neizpolnitve obveznosti vplačila zavarovanja za izpolnitev takšnih obveznosti
ter določiti pogoje, ki morajo biti izpolnjeni za sprejem takšnih ukrepov.
(2) V notranjih splošnih aktih centralne nasprotne stranke morajo
biti jasno in nedvoumno opredeljeni postopki odločanja in pooblastil za ukrepe
iz prejšnjega odstavka.
7. UPRAVLJANJE S SREDSTVI CENTRALNE NASPROTNE STRANKE
15. člen
(skrbniško tveganje)
(1) Centralna nasprotna stranka mora zagotoviti, da se njena
sredstva ter sredstva, prejeta za zavarovanje izpolnitve obveznosti iz
sklenjenih poslov, hranijo oziroma vodijo na računih nematerializiranih vrednostnih
papirjih v centralnem depoju neposredno ali v poddepoju pri osebi, ki ima
dovoljenje nadzornega organa za skrbniške storitve ali storitve iz 1. točke prvega
odstavka 10. člena ZTFI.
(2) Centralna nasprotna stranka lahko sredstva iz prejšnjega odstavka,
prejeta za zavarovanje izpolnitve obveznosti iz sklenjenih poslov, investira le
v likvidne finančne instrumente z minimalnim kreditnim in tržnim tveganjem.
(3) Dejavnike za kreditno in tržno tveganje v zvezi z
instrumenti iz prejšnjega odstavka določi centralna poravnalna stranka v svojih
splošnih aktih.
(4) Centralna poravnalna stranka lahko za svoje člane določi
vplačila v jamstveni sklad, iz katerega izpolni obveznosti iz sklenjenih poslov
s finančnimi instrumenti, v primeru da zavarovanje za izpolnitev obveznosti ne
zadošča za celotno in pravočasno izpolnitev sklenjenih poslov s finančnimi
instrumenti, ter določi druge ukrepe, ki omogočajo učinkovito upravljanje likvidnostnega
in drugih tveganj, ki so jim poravnalni člani lahko izpostavljeni v primeru
neizpolnitve obveznosti posameznega člana.
8. TVEGANJA
16. člen
(operativno tveganje)
(1) Centralna nasprotna stranka mora opredeliti dejavnike operativnega
tveganja, ki jim je izpostavljena ali bi jim bila lahko izpostavljena.
(2) Za upravljanje in zmanjševanje operativnih tveganj mora
centralna nasprotna stranka oblikovati in izvajati politike in procese v okviru
notranjih kontrol poslovanja.
(3) Informacijski sistem, ki omogoča upravljanje poravnalnega
sistema ter omogoča in podpira sistem upravljanja s tveganji, mora biti
zanesljiv in varen ter mora temeljiti na tehničnih in operativnih rešitvah, ki omogočajo
pravočasno razširitev zmogljivosti v primeru povečanja obsega poslovanja.
(4) Centralna nasprotna stranka mora glede informacijskega sistema
iz prejšnjega odstavka izdelati krizni načrt in načrt neprekinjenega poslovanja,
ki zagotavlja pravočasno nadaljevanje poslovanja in pravočasno izpolnitev vseh
obveznosti iz sklenjenih poslov v primeru motenj pri delovanju informacijskega
sistema.
17. člen
(notranja kontrola)
(1) Centralna nasprotna stranka mora redno spremljati in nadzorovati
ustreznost upravljanja poravnalnega sistema in zagotavljati, da je poravnalni
sistem varen in da operativne in tehnične zmogljivosti in funkcije ustrezajo
obsegu storitev, ki jih opravlja.
(2) Za namen iz prejšnjega odstavka mora poravnalni sistem in
informacijski sistem, ki omogoča upravljanje poravnalnega sistema, najmanj
enkrat letno pregledati revizor informacijskih sistemov.
9. ORGANIZACIJSKE ZAHTEVE
18. člen
(statusni ustroj)
Za statusni ustroj centralne nasprotne stranke se uporabljajo
določbe poglavja 11.2.1. ZTFI, razen 407. člena ZTFI, razen če ta sklep ne
določa drugače.
19. člen
(sistem upravljanja)
(1) Centralna nasprotna stranka mora vzpostaviti statusni ustroj
in sistem upravljanja družbe, ki zagotavlja zanesljivo, pošteno upravljanje
sistema za poravnavo borznih poslov in drugih storitev ter pod
nediskriminatornimi pogoji.
(2) Centralna nasprotna stranka mora izdelati strategijo poslovanja
z jasno določenimi cilji poslovanja in načrti za dosego teh ciljev. Strategijo potrdi
nadzorni svet centralne nasprotne stranke.
(3) Uprava centralne nasprotne stranke najmanj enkrat letno
poroča nadzornemu svetu glede ocene in ukrepov za doseganja strategije in
ciljev, določenih v strategiji.
(4) Centralna nasprotna stranka mora vzpostaviti sistem upravljanja
s poslovnimi in finančnimi tveganji ter notranjo revizijo z nalogami in postopki,
ločenimi od rednih poslov in postopkov.
20. člen
(objava podatkov)
Centralna nasprotna stranka mora javno objavljati na svojih javnih
spletnih straneh podatke in spremembe podatkov o:
1.     
sistemu upravljanja in organizacijski strukturi (število članov uprave
in nadzornega sveta, imena članov, usposobljenost, kriteriji za imenovanje,
doba imenovanja, pogoji za ponovno imenovanje),
2.     
pristojnosti uprave in načinu poročanja nazornemu svetu,
3.     
statusnem ustroju družbe,
4.     
načinu in postopkih upravljanja s tveganji,
5.     
načinu in postopkih notranjih kontrol.
10. UČINKOVITOST
21. člen
(učinkovitost poravnalnega sistema)
(1) Cene oziroma nadomestila za storitve centralne poravnalne
stranke morajo biti primerne glede na obseg in vrsto storitev in obseg
upravljanja s tveganji.
(2) Način opravljanja storitev ter operativni in
informacijski sistem za poravnavo borznih poslov mora biti zagotovljen glede na
potrebe članov poravnalnega sistema ter obstoječi in predvideni bodoči obseg
borznih poslov, za katere centralna poravnalna stranka opravlja poravnavo.
(3) Centralna poravnalna stranka mora redno oziroma najmanj
enkrat letno preverjati in usklajevati cene storitev in primernost operativnega
in informacijskega sistema za poravnavo borznih poslov z zahtevami uporabnikov
storitev oziroma članov poravnalnega sistema. 
22. člen
(tarifa)
(1) Centralna nasprotna stranka s pregledno in
nediskriminatorno tarifo določi nadomestila za opravljanje storitev iz 4. člena
tega sklepa. Tarifo določi uprava centralne nasprotne stranke in potrdi
nadzorni svet.
(2) Centralna nasprotna stranka mora zagotoviti, da najmanj enkrat
letno preveri ustreznost tarife glede na obseg in vrsto storitev ter obseg zavarovanj
pred tveganji, ter temu ustrezno uskladi tarifne postavke.
(3) O preverjanju tarife iz prejšnjega odstavka uprava
centralne poravnalne stranke sestavi poročilo, ki ga mora potrditi nadzorni
svet hkrati s potrditvijo spremembe tarife.
23. člen
(objava podatkov)
(1) Centralna nasprotna stranka mora javno objavljati na
svojih javnih spletnih straneh podatke in spremembe podatkov o:
1.     
številu in vrednosti poravnanih borznih poslov,
2.     
številu in denarni vrednosti prevzetih obveznosti iz sklenjenih borznih
poslov,
3.     
izvajanju upravljanja s tveganji,
4.     
realizaciji zavarovanj obveznosti iz sklenjenih borznih poslov.
(2) Centralna nasprotna stranka mora javno objavljati na svojih
javnih spletnih straneh pravila poslovanja in tarifo za opravljanje storitev
ter njihove morebitne spremembe.
11. KONČNA DOLOČBA
24. člen
(uveljavitev sklepa)
Ta sklep začne veljati naslednji dan po objavi v Uradnem listu
Republike Slovenije.
Št. 282-1/42-50/2007
Ljubljana, dne 24. oktobra 2007
EVA 2007-1611-0185
Predsednik sveta
Agencije za trg vrednostnih papirjev
dr. Miha Juhart l.r.