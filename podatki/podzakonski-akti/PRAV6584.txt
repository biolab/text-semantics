I. SPLOŠNE DOLOČBE
1. člen
Ta pravilnik določa pogoje in postopek za podelitev, podaljšanje
in odvzem licenc v dejavnosti laboratorijske medicine.
2. člen
V postopku pri odločanju o podelitvi, podaljšanju in odvzemu
licenc Zbornica laboratorijske medicine Slovenije (v nadaljnjem besedilu:
Zbornica) v skladu z določbami zakona, ki ureja splošni upravni postopek, izda
odločbo. 
Po pravnomočnosti odločbe o podelitvi ali podaljšanju licence
se na posebnem obrazcu izda licenca, ki je javna listina in dokazuje strokovno
usposobljenost strokovnjaka laboratorijske medicine (medicinskega biokemika specialista,
medicinskega mikrobiologa specialista, magistra farmacije, kemika v zdravstveni
dejavnosti, biologa v zdravstveni dejavnosti, veterinarja v zdravstveni
dejavnosti) za samostojno opravljanje dejavnosti laboratorijske medicine v
Republiki Sloveniji. Obrazec listine je določen v prilogi 1 tega pravilnika.
3. člen
Licenca se podeli za obdobje 7 let (v nadaljnjem besedilu:
licenčno obdobje).
II. PODELITEV PRVE LICENCE
4. člen
Pogoji za podelitev licence so: 
-       
pridobljena univerzitetna diploma v Republiki Sloveniji ali v bivši
Socialistični federativni republiki Jugoslaviji pred 25. junijem1991 ali
nostrificirana diploma s področja laboratorijske medicine oziroma priznana
enakovrednost tujega strokovnega naslova s slovenskim strokovnim naslovom,
pridobljena po zakonu, ki ureja priznavanje in vrednotenje izobraževanja, 
-       
opravljen strokovni izpit in 
-       
vpis v register. 
-       
Ne glede na prejšnji odstavek sta pogoja za strokovnjaka laboratorijske
medicine, ki ima pridobljeno kvalifikacijo v drugi državi Evropskega
gospodarskega prostora ali Švici: 
-       
odločba o priznani kvalifikaciji skladno z zakonom, ki ureja postopek
priznavanja kvalifikacij in 
-       
vpis v register.
5. člen
Strokovnjak laboratorijske medicine mora za pridobitev
licence Zbornici predložiti vlogo za pri dobitev licence na predpisanem
obrazcu, ki je v prilogi 2 tega pravilnika. 
Strokovnjak laboratorijske medicine, ki ima pridobljeno
kvalifikacijo v drugi državi Evropskega gospodarskega prostora ali Švici, mora
poleg vloge iz prejšnjega odstavka predložiti še potrdilo pristojnega organa o
dobrem imenu in ugledu, ki ne sme biti starejše od treh mesecev od vložitve
vloge.
6. člen
Po pravnomočnosti odločbe o podelitvi licence se v 8 dneh
izda licenca.
III. PODALJŠANJE LICENCE
7. člen
Strokovnjaku laboratorijske medicine se licenca podaljša za
obdobje 7 let na podlagi dokazil o strokovni usposobljenosti za delo v
dejavnosti laboratorijske medicine. 
Preverjanje strokovne usposobljenosti strokovnjaka
laboratorijske medicine se za licenčno obdobje ugotavlja s točkami, ki jih
pridobi strokovnjak laboratorijske medicine s stalnim izpopolnjevanjem. 
Za podaljšanje licence mora strokovnjak laboratorijske
medicine v preteklem licenčnem obdobju zbrati najmanj 70 točk. Če v tem obdobju
ne opravlja dejavnosti laboratorijske medicine v polnem delovnem času, mu
Zbornica za podaljšanje licence lahko predpiše dodatno strokovno
izpopolnjevanje. 
Vsaj 80% točk mora strokovnjak laboratorijske medicine
pridobiti na svojem strokovnem področju na osnovi stalnega izpopolnjevanja iz
11. člena tega pravilnika. 
Če strokovnjak laboratorijske medicine ne pridobi potrebnega
števila točk za podaljšanje licence, mora opraviti preizkus strokovne
usposobljenosti, ki ga predpiše Zbornica.
8. člen
Zbornica obvesti strokovnjaka laboratorijske medicine
najpozneje 6 mesecev pred potekom licence, da mu bo na določen datum licenca
potekla, obvesti ga o skupnem številu točk, zbranih v tekočem licenčnem
obdobju, in ga pozove, da najmanj 60 dni pred potekom veljavnosti licence
predloži še morebitna dodatna dokazila o strokovnem izpopolnjevanju. 
O poteku licence iz prejšnjega odstavka se obvesti tudi
delodajalca zadevnega strokovnjaka laboratorijske medicine.
9. člen
Zbornica po uradni dolžnosti v 30 dneh pred potekom
veljavnosti licence izda strokovnjaku laboratorijske medicine odločbo o
podaljšanju licence. 
Po pravnomočnosti odločbe o podaljšanju licence se v 8 dneh
izda nova licenca.
10. člen
Obvezne vsebine stalnega izpopolnjevanja v enem licenčnem
obdobju morajo zajemati: 
-       
sodobne usmeritve v dejavnosti laboratorijske medicine, 
-       
temeljne postopke oživljanja, 
-       
poklicno etiko, 
-       
zakonodajo s področja zdravstva.
11. člen
Za stalno izpopolnjevanje se šteje: 
-       
udeležba na strokovnem srečanju (aktivna ali pasivna); 
-       
objava strokovnega prispevka v strokovni literaturi (npr. reviji,
zborniku, knjigi, monografiji); 
-       
izpopolnjevanje v zdravstvenih in drugih organizacijah.
Strokovna srečanja v organizaciji pooblaščenih organizatorjev
12. člen
Zbornica lahko izda pooblastilo fizični ali pravni osebi (v
nadaljnjem besedilu: organizator), ki želi, da se strokovno srečanje, ki ga
organizira, prizna za stalno izpopolnjevanje, in da se zanj določijo točke.
13. člen
Zbornica lahko izda pooblastilo za organiziranje: 
-       
posameznega strokovnega srečanja, 
-       
sklopa strokovnih srečanj v določenem časovnem obdobju ali 
-       
strokovnih srečanj, ki se organizirajo v rednih časovnih presledkih za
obdobje največ 12 mesecev.
14. člen
Organizator mora za pridobitev pooblastila iz prejšnjega
odstavka izpolnjevati naslednje pogoje: 
-       
da je registriran za opravljanje dejavnosti izobraževanja; 
-       
imeti mora organizacijske in strokovne kadre za izvedbo strokovnega
srečanja; 
-       
v udeležbi predavateljev mora biti najmanj 50% predavateljev
strokovnjakov laboratorijske medicine; 
-       
imeti izdelan sistem beleženja prisotnosti; 
-       
imeti izdelan sistem morebitnega preverjanja znanja udeležencev.
15. člen
Organizator naslovi vlogo za pridobitev pooblastila iz 13.
člena tega pravilnika na Zbornico najmanj 60 dni pred začetkom strokovnega
srečanja. Vloga mora vsebovati: 
-       
ime in naslov organizatorja; 
-       
naslov strokovnega srečanja, datum, kraj in trajanje; 
-       
ime in naslov odgovornega nosilca strokovnega srečanja; 
-       
obliko strokovnega srečanja; 
-       
program strokovnega srečanja; 
-       
cilje strokovnega srečanja; 
-       
ciljno populacijo; 
-       
opis morebitnega preverjanja znanja; 
-       
določitev jezika, v katerem bo potekalo strokovno srečanje. 
K vlogi iz prejšnjega odstavka mora organizator predložiti
dokazila iz prejšnjega člena, razen dokazila iz prve alinee prejšnjega člena,
ki ga zbornica pridobi po uradni dolžnosti iz uradnih evidenc.
16. člen
Zbornica v 30 dneh od prejema popolne vloge iz prejšnjega
člena in na podlagi ocene o ustreznosti programa in določitve števila točk
posameznemu strokovnemu srečanju, ki jo pripravi Komisija za licence in izobraževanje
pri Zbornici, organizatorju izda pooblastilo in ga vpiše v register
pooblaščenih organizatorjev.
17. člen
Zbornica s pooblaščenim organizatorjem pred izvedbo
strokovnega srečanja sklene pogodbo, v kateri se določijo medsebojne pravice in
obveznosti.
18. člen
Po izvedbi strokovnega srečanja organizator udeležencem izda
potrdila o udeležbi. 
Organizator Zbornici najpozneje v 3 dneh od izvedbe
strokovnega srečanja pošlje seznam udeležencev, ki vsebuje osebno ime, naslov
in podpis udeleženca, na podlagi katerega Zbornica vnese pridobljeno število
točk posameznega udeleženca v register izvajalcev laboratorijske medicine.
19. člen
Strokovna srečanja iz prve alinee 11. člena tega pravilnika
lahko organizira tudi Zbornica ob smiselni uporabi tega pravilnika.
20. člen
Zbornica na svoji spletni strani objavi programe strokovnih
srečanj, ki se skladno s prvo alineo 11. člena tega pravilnika, šteje za stalno
izpopolnjevanje.
Strokovna srečanja v organizaciji nepooblaščenih
organizatorjev in izpopolnjevanja v zdravstvenih in drugih organizacijah
21. člen
Vlogo za priznanje določenega števila točk za stalno
izpopolnjevanje, ki ni bilo opravljeno pri pooblaščenem organizatorju ali
Zbornici, vloži strokovnjak laboratorijske medicine na Zbornico. 
Vloga za priznanje stalnega izpopolnjevanja iz prve ali
tretje alinee 11. člena tega pravilnika mora vsebovati: 
-       
potrdilo o udeležbi oziroma dokazilo o izpopolnjevanju v zdravstveni ali
drugi organizaciji, podpisano s strani odgovorne osebe takega organizatorja, 
-       
ime in naslov takega organizatorja, 
-       
naslov programa srečanja oziroma izpopolnjevanja, 
-       
datum in kraj izvedbe programa srečanja oziroma izpopolnjevanja, 
-       
program srečanja oziroma vrsta izpopolnjevanja.
Objava strokovnega prispevka
22. člen
Za priznanje objave strokovnega prispevka v strokovni
literaturi iz druge alinee 11. člena tega pravilnika mora strokovnjak
laboratorijske medicine predložiti: 
-       
naslovno stran, 
-       
kataloški vpis, 
-       
kazalo, 
-       
prvo stran članka.
23. člen
Zbornica v 30 dneh od prejema popolne vloge iz 21. ali 22.
člena tega pravilnika in na podlagi ocene o ustreznosti programa oziroma
izpopolnjevanja in določitve števila točk, ki jo pripravi Komisija za licence
in izobraževanje pri Zbornici, izda potrdilo o številu priznanih točk in jih
vnese v register izvajalcev laboratorijske medicine.
IV. ODVZEM LICENCE
24. člen
Strokovnjaku laboratorijske medicine lahko Zbornica začasno
ali trajno odvzame licenco. O začasnem ali trajnem odvzemu licence odloča
izvršni odbor na predlog Častnega razsodišča pri Zbornici ali Komisije za
strokovni nadzor pri Zbornici.
Začasni odvzem licence
25. člen
Licenca se odvzame za določeno časovno obdobje (v nadaljnjem
besedilu: začasni odvzem licence) v naslednjih primerih: 
-       
če se ugotovi, da strokovnjak laboratorijske medicine s svojim delom
ogroža zdravje ali življenje pacienta; 
-       
če je strokovnjaku laboratorijske medicine izrečen začasen varnostni
ukrep prepovedi opravljanja dejavnosti laboratorijske medicine ali poklica; 
-       
če je strokovnjak laboratorijske medicine obsojen za naklepno kaznivo
dejanje, ki se preganja po uradni dolžnosti, na kazen zapora šestih mesecev ali
na hujšo kazen; 
-       
če strokovnjak laboratorijske medicine ni pridobil dokazil o
izpolnjevanju pogojev za pridobitev ali podaljšanje licence na zakonit način
oziroma je za pridobitev ali podaljšanje licence podal lažne podatke.
26. člen
Začasni odvzem licence traja, dokler obstajajo razlogi, na
podlagi katerih je bila strokovnjaku laboratorijske medicine licenca odvzeta,
oziroma za čas, določen v odločbi o začasnem odvzemu licence. 
Začasni odvzem licence lahko traja najdlje pet let. 
Po prenehanju razlogov oziroma po poteku časa za začasni
odvzem licence lahko strokovnjak laboratorijske medicine ponovno zaprosi za
podelitev licence. Zbornica lahko za ponovno podelitev preveri njegovo
strokovno usposobljenost in mu po potrebi predpiše dodatno strokovno
izpopolnjevanje.
Trajni odvzem licence
27. člen
Strokovnjaku laboratorijske medicine se trajno odvzame
licenca v naslednjih primerih: 
-       
če se ugotovi, da je njegovo ravnanje zaradi večje strokovne
pomanjkljivosti ali napake pri delu povzročilo trajne hujše posledice na
zdravju ali smrt bolnika; 
-       
če je obsojen za naklepno kaznivo dejanje, ki se preganja po uradni
dolžnosti, v povezavi z opravljanjem dejavnosti laboratorijske medicine.
V. PREHODNE IN KONČNE DOLOČBE
28. člen
Strokovnjaki laboratorijske medicine morajo vložiti vlogo za
podelitev prve licence po tem pravilniku najpozneje v enem letu od vpisa v
register izvajalcev laboratorijske medicine.
29. člen
Ne glede na določbo 4. člena tega pravilnika mora strokovnjak
laboratorijske medicine, ki je opravil strokovni izpit najmanj sedem let pred
uveljavitvijo tega pravilnika in v tem obdobju ni opravljal dela v dejavnosti
laboratorijske medicine, za podelitev prve licence na svoje stroške opraviti
devetmesečno usposabljanje, ki ga predpiše Zbornica.
30. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0220-17/2006
Ljubljana, dne 9. junija 2006
EVA 2005-2711-0036
dr. Borut Božič l.r. 
Predsednik 
Zbornice laboratorijske 
medicine Slovenije
Soglašam! 
Andrej Bručan l.r. 
Minister 
za zdravje

Priloga
1: Licenca za delo na področju laboratorijske medicine
Priloga
2: Vloga za pridobitev licence