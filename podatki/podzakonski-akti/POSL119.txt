I. UVODNE DOLOČBE
1. člen
S tem poslovnikom se urejata organizacija in način dela
Fiskalnega sveta. V besedilu poslovnika uporabljeni izrazi predsednik,
namestnik, član in drugi izrazi, zapisani v moški spolni slovnični obliki, so
uporabljeni kot nevtralni za moške in ženske.
2. člen
Sedež Fiskalnega sveta je v Ljubljani, na Slovenski
cesti 50.
Fiskalni svet lahko skliče svoje seje tudi zunaj sedeža.
3. člen
Fiskalni svet ima pečat okrogle oblike. Sredi pečata je grb
Republike Slovenije, v zunanjem krogu pečata je napis Republika Slovenija,
Fiskalni svet.
II. AKTI FISKALNEGA SVETA
4. člen
Akti, ki jih pripravlja in javno objavlja Fiskalni svet, so:
1.     
ocene vzdržnosti in skladnosti javnofinančne politike s fiskalnimi
pravili;
2.     
ocene upoštevanja fiskalnih pravil na podlagi predloga državnega
proračuna, predloga sprememb državnega proračuna oziroma rebalansa državnega
proračuna, ki je predložen v sprejem državnemu zboru;
3.     
ocene skladnosti izvršenih proračunov sektorja država s fiskalnimi
pravili;
4.     
ocene ustreznosti predloga sprememb okvira za pripravo proračunov sektorja
država in predloga programa ukrepov za odpravo odstopanj od srednjeročne
uravnoteženosti;
5.     
ocene skladnosti izvrševanja odpravljanja odstopanj od srednjeročne
uravnoteženosti s predpisi in drugimi akti;
6.     
ocene o nastanku ali prenehanju izjemnih okoliščin, zaradi katerih je
mogoč odstop od srednjeročne uravnoteženosti;
7.     
ocene ustreznosti predlogov sprememb okvira za pripravo proračunov
sektorja država zaradi dopustnih odstopanj od srednjeročne uravnoteženosti
glede na naravo okoliščin iz prejšnje alineje tega člena;
8.     
drugi akti, ki jih določa zakon.
Fiskalni svet ocene iz prejšnjega odstavka pripravi in
posreduje vladi ter državnemu zboru v rokih, določenih z ZFisP in zakonom, ki
ureja javne finance. 
V primeru, da v roku, ki ga določa zakon, zaradi izrednih okoliščin
Fiskalni svet ne more sprejeti odločitve, ker se ne more sestati ali zagotoviti
sprejemanja odločitve z večino iz tretjega odstavka 10. člena ZFisP, o tem
pred iztekom roka obvesti vlado in državni zbor. 
Odločitev mora sprejeti takoj, ko je to mogoče.
III. SEJE FISKALNEGA SVETA
5. člen
Fiskalni svet odloča na nejavnih sejah.
Fiskalni svet lahko odločitve sprejema tudi na dopisni seji.
Predsednik Fiskalnega sveta (v nadaljevanju: predsednik)
lahko določi, da se posamezna gradiva obravnavajo tudi na javni seji.
6. člen
Na sejah člani Fiskalnega sveta (v nadaljevanju: člani)
sodelujejo in odločajo neposredno.
Na dopisnih sejah člani sodelujejo in odločajo z uporabo
informacijsko-telekomunikacijske opreme in storitev v okviru informacijskega
sistema za podporo postopkom sprejemanja odločitev Fiskalnega sveta (v
nadaljnjem besedilu: informacijski sistem).
7. člen
Predlog dnevnega reda seje Fiskalnega sveta predlaga
predsednik.
Predlog dnevnega reda lahko predlagata tudi člana.
V predlog dnevnega reda seje Fiskalnega sveta se lahko
uvrstijo le točke, za katere obravnavo so izpolnjeni pogoji, ki so določeni s
tem poslovnikom.
O sprejemu dnevnega reda odloča Fiskalni svet na začetku seje.
8. člen
Vabilo za sejo s predlogom dnevnega reda in gradivom za obravnavo
se pošlje članom po elektronski pošti najmanj tri dni pred sejo Fiskalnega
sveta, razen v primeru, ko je odločitev zaradi nujnih razlogov potrebno
sprejeti v roku, ki onemogoča spoštovanje minimalnega roka.
V primeru, ko Fiskalni svet odločitve sprejema na dopisni
seji, se gradivo pošlje po elektronski pošti in hkrati določi rok za dajanje
pripomb oziroma rok, v katerem morajo člani sporočiti svojo odločitev.
9. člen
Usklajevanje pripomb v primeru dopisne seje koordinira
poročevalec iz 10. člena in o tem obvešča predsednika.
Ko so stališča do gradiva oziroma predloga odločitve, ki jo
mora sprejeti Fiskalni svet, usklajena, o predlogu odločitve člani glasujejo.
10. člen
Predhodno obravnavo posameznih zadev iz pristojnosti
Fiskalnega sveta opravijo svetovalci Fiskalnega sveta (v nadaljevanju: svetovalci).
Gradivo za potrebe odločanja Fiskalnega sveta pripravi poročevalec.
Vlogo poročevalca praviloma opravlja vodja analiz, razen v primeru, ko
predsednik fiskalnega sveta za poročevalca določi drugega javnega uslužbenca.
Fiskalni svet lahko za pripravo strokovnih podlag ali mnenja o
posameznih zadevah angažira zunanje strokovnjake.
11. člen
Pisno gradivo praviloma vsebuje:
-       
naslov gradiva,
-       
predlog odločitve,
-       
obrazložitev, ki mora vsebovati podatke in vire podatkov, ki so bili
uporabljeni,
-       
morebitne posledice odločitve,
-       
naslov institucije ali posameznika, ki je sodeloval pri pripravi gradiva
na podlagi drugega ali tretjega odstavka prejšnjega člena,
-       
druge podatke, pomembne za odločanje.
12. člen
Gradivo poročevalec posreduje predsedniku, ki preveri, ali
gradivo vsebuje vse sestavine iz prejšnjega člena.
Če gradivo ne vsebuje vseh zahtevanih vsebin, ga vrne
poročevalcu z napotkom, kako naj ga dopolni oziroma popravi in z rokom za
dopolnitev oziroma popravek.
13. člen
Ko gradivo vsebuje vse sestavine iz 11. člena,
poročevalec po navodilih predsednika organizira posredovanje gradiva ostalima
članoma zaradi izvedbe seje.
14. člen
Na začetku obravnave posamezne točke dnevnega reda lahko poda
predsednik ali poročevalec oziroma predlagatelj, kadar to ni predsednik,
dopolnilno obrazložitev.
Po obrazložitvi lahko podata člana spreminjevalne ali
dopolnilne predloge glede na predlagano gradivo oziroma glede na predlagani
predlog odločitve. Spreminjevalni ali dopolnilni predlog mora biti obrazložen.
Obravnava točke dnevnega reda se po zaključeni razpravi lahko
prekine zaradi priprave spreminjevalnih ali dopolnilnih predlogov, potrebe po
posvetovanjih ali pridobitve dodatnih strokovnih mnenj. V primeru prekinitve
seje predsednik določi rok, kdaj se bo seja nadaljevala.
IV. ODLOČANJE FISKALNEGA SVETA
15. člen
Fiskalni svet odločitve sprejema z večino glasov vseh članov.
Vsak član lahko obrazloži svoj glas. Glas proti mora biti
vedno obrazložen.
Če je določeno gradivo mogoče sprejeti brez njegovega
posameznega dela, lahko član glasuje le proti posameznemu delu gradiva. V
navedenem primeru mora biti sporni del gradiva opredeljen kot samostojna celota
na način, da se lahko iz gradiva izključi brez dodatnih pojasnil.
16. člen
V primeru, ko potrebne večine iz prejšnjega člena ob prvem
glasovanju ni mogoče doseči, se glasovanje o predlogu ponovi.
Če tudi po ponovljenem glasovanju ni mogoče doseči potrebne
večine, se obravnava zadeve prekine ter pridobi dodatne strokovne podlage za
ponovno odločanje. Ponovno odločanje se izvede v roku, ki ga določi
predsedujoči ob prekinitvi seje.
17. člen
Akte, ki jih sprejema Fiskalni svet, podpiše predsednik.
V primeru njegove zadržanosti akte podpiše član, ki ga za to
pooblasti predsednik.
V. ZAPISNIK SEJE
18. člen
O vsaki seji Fiskalnega sveta se vodi zapisnik.
Zapisnik obsega glavne podatke o delu in razpravah na seji,
podatke o udeležbi na seji, o predlogih, o izidih glasovanja o posameznih
predlogih in o sklepih, ki so bili sprejeti.
Zapisniku je treba predložiti original ali kopijo gradiva, ki
je bilo predloženo oziroma obravnavano na seji.
Za zapisnik seje Fiskalnega sveta skrbi javni uslužbenec,
zadolžen za koordinacijo dela Fiskalnega sveta.
Na vsaki seji Fiskalnega sveta se obravnavajo in potrdijo
zapisniki prejšnje seje.
Vsak član ima pravico podati pripombe na zapisnik. O
utemeljenosti pripomb odloči Fiskalni svet. Če so pripombe sprejete, se
zapišejo v zapisnik ustrezne spremembe.
Potrjen zapisnik podpišeta predsedujoči Fiskalnega sveta, ki
je sejo vodil, in javni uslužbenec, ki je vodil zapisnik.
Zapisnik in vsa gradiva, ki jih obravnava Fiskalni svet se
dokumentirajo v skladu s predpisi o upravnem poslovanju, ki velja za organe
državne uprave.
VI. JAVNOST DELA FISKALNEGA SVETA
19. člen
Javnost dela Fiskalnega sveta se zagotavlja s sporočili za
javnost, z novinarskimi konferencami, internetnimi predstavitvami ter
sporočili, poslanimi po drugih informacijsko-telekomunikacijskih sredstvih.
Javnost dela se zagotavlja tudi z organizacijo javnih razprav in posvetovanj o
temah, ki so v njegovi pristojnosti.
Izjave za javnost v imenu Fiskalnega sveta daje predsednik oziroma
član, ki ga za to predsednik pooblasti.
Posamezen član lahko o odločitvi, ki jo je sprejel Fiskalni
svet, predstavi tudi svoje ločeno mnenje, ki je lahko pritrdilno ali
odklonilno.
VII. POLOŽAJ ČLANOV FISKALNEGA SVETA PO IZTEKU FUNKCIJE
20. člen
(1) O tem, kateri izmed
članov Fiskalnega sveta po izteku funkcije nadaljuje z opravljanjem funkcije
člana Fiskalnega sveta v primeru, če državni zbor ne izvoli kandidatov za obe
prosti mesti (deveti odstavek 9. člena
Zakona o fiskalnem pravilu), se odloči z žrebom na seji Fiskalnega sveta.
(2) Sejo vodi predsednik.
Pred pričetkom žrebanja predsednik prebere pravila žrebanja.
(3) Na seji morajo biti
obvezno osebno navzoči predsednica oziroma predsednik državnega zbora in oba
člana Fiskalnega sveta, katerih funkcija se izteka.
(4) Pred pričetkom
žrebanja vložita člana Fiskalnega sveta v kroglici, enaki po barvi in obliki,
lističa s svojim osebnim imenom in kroglici vstavita v volilno skrinjico.
Najstarejši javni uslužbenec Fiskalnega sveta kroglici premeša, izvleče prvo
kroglico in jo preda predsedniku Fiskalnega sveta. Predsednik Fiskalnega sveta
na podlagi lističa iz prve kroglice razglasi ime člana Fiskalnega sveta, ki
nadaljuje z opravljanjem funkcije po izteku funkcije do imenovanja novega
člana. Po razglasitvi najstarejši javni uslužbenec Fiskalnega sveta izvleče še
drugo kroglico, ki je ostala v volilni skrinjici, in jo preda predsedniku
Fiskalnega sveta. Predsednik Fiskalnega sveta prebere osebno ime člana na
lističu.
(5) V zapisnik seje o
žrebanju se vpiše ugotovitev, kateri izmed članov Fiskalnega sveta nadaljuje z
opravljanjem funkcije člana Fiskalnega sveta.
(6) Žreb se opravi
najpozneje deset dni pred iztekom mandata članov Fiskalnega sveta, če to ni
mogoče, pa najkasneje naslednji dan, ko je znan izid volitev v državnem zboru.
(7) Po opravljenem postopku
žreba iz prejšnjih odstavkov Fiskalni svet v Uradnem listu Republike Slovenije
objavi sklep z osebnim imenom člana Fiskalnega sveta, ki nadaljuje z
opravljanjem funkcije.

Poslovnik Fiskalnega sveta (Uradni list RS,
št. 26/17) vsebuje naslednjo končno določbo:
»VII. KONČNA DOLOČBA
20. člen
Ta poslovnik začne veljati naslednji dan po objavi v Uradnem listu
Republike Slovenije.«.

Dopolnitev
Poslovnika Fiskalnega sveta – PoFS-A (Uradni list RS, št. 155/22)
vsebuje naslednjo končno določbo:
»KONČNA DOLOČBA
2. člen
Ta dopolnitev poslovnika začne veljati naslednji dan po
objavi v Uradnem listu Republike Slovenije.«.