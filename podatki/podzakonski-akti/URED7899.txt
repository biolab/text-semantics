I. SPLOŠNA DOLOČBA
1. člen
(vsebina)
S to uredbo se določajo pristojni organi za izvajanje Uredbe
(EU) 2018/1807 Evropskega parlamenta in Sveta z dne 14. novembra 2018 o
okviru za prosti pretok neosebnih podatkov v Evropski uniji (UL L št. 303 z dne
28. 11. 2018, str. 59; v nadaljnjem besedilu: Uredba 2018/1807/EU) in te
uredbe, enotna kontaktna točka in enotna spletna informacijska točka.
II. PRISTOJNI ORGANI
2. člen
(pristojni organi)
(1) Organ, v čigar delovno področje se uvršča predpis, s
katerim se uvaja nova ali spreminja obstoječa zahteva glede lokalizacije
podatkov, je pristojen, da o vsakem osnutku takšnega predpisa obvesti Komisijo
v skladu s postopki za notifikacijo iz 5., 6. in 7. člena Direktive (EU)
2015/1535 Evropskega parlamenta in Sveta z dne 9. septembra 2015 o
določitvi postopka za zbiranje informacij na področju tehničnih predpisov in
pravil za storitve informacijske družbe (UL L št. 241 z dne 17. 9.
2015, str. 1) prek kontaktne točke za izvedbo notifikacij pri Slovenskem
inštitutu za standardizacijo v skladu z Uredbo o postopkih notificiranja na
področju standardov, tehničnih predpisov in postopkov za ugotavljanje
skladnosti (Uradni list RS, št. 19/14).
(2) Organ, pristojen za zagotovitev, da se v roku iz
tretjega odstavka 4. člena Uredbe 2018/1807/EU razveljavijo vse obstoječe zahteve
glede lokalizacije podatkov, ki so določene s predpisom in niso v skladu s
prvim odstavkom 4. člena Uredbe 2018/1807/EU, je organ, v čigar delovno
področje se takšen predpis uvršča.
(3) Če organ iz prejšnjega odstavka meni, da je
obstoječi predpis, ki vsebuje zahtevo glede lokalizacije podatkov, v skladu s
prvim odstavkom 4. člena Uredbe 2018/1807/EU, je pristojen, da o tem predpisu
skupaj z utemeljitvijo razlogov za ohranitev njegove veljavnosti skladno z in v
roku iz tretjega odstavka 4. člena Uredbe 2018/1807/EU obvesti Komisijo prek
enotne kontaktne točke iz 3. člena te uredbe.
III. ENOTNA KONTAKTNA TOČKA IN ENOTNA SPLETNA
INFORMACIJSKA TOČKA
3. člen
(enotna kontaktna točka)
Enotna kontaktna točka iz Uredbe 2018/1807/EU je ministrstvo,
pristojno za informacijsko družbo (v nadaljnjem besedilu: ministrstvo), ki v ta
namen zagotovi objavo kontaktnih podatkov na svoji spletni strani.
4. člen
(enotna spletna informacijska točka)
Ministrstvo v skladu s četrtim odstavkom 4. člena Uredbe
2018/1807/EU vzpostavi enotno spletno informacijsko točko na svoji spletni
strani oziroma zagotovi povezavo na objavo informacij prek državnega spletnega
portala, ki deluje kot centralna informacijska točka v okviru podpornih
storitev države.
5. člen
(zagotavljanje informacij)
Organ, v čigar delovno področje se uvršča predpis, ki določa zahteve
glede lokalizacije podatkov, pošlje ministrstvu vse potrebne informacije o
zahtevah glede lokalizacije podatkov in brez nepotrebnega odlašanja tudi vse
nadaljnje posodobitve poslanih podatkov zaradi zagotovitve objave informacij
prek enotne spletne informacijske točke.
IV. PREHODNA IN KONČNA DOLOČBA
6. člen
(posredovanje informacij)
(1) Ministrstvo obvesti Komisijo o podatkih enotne
kontaktne točke iz 3. člena te uredbe in o naslovu enotne spletne informacijske
točke iz 4. člena te uredbe v 30 dneh od uveljavitve te uredbe.
(2) Za zagotovitev informacij o zahtevah glede
lokalizacije podatkov in njihovo objavo prek enotne spletne informacijske točke
pristojni organi zagotovijo informacije iz prejšnjega člena ministrstvu
najpozneje do 30. decembra 2019.
7. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.
Št. 00714-17/2019
Ljubljana, dne 20. junija 2019
EVA 2019-3130-0010
Vlada Republike Slovenije
dr. Miroslav Cerar
podpredsednik