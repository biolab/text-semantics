I. SPLOŠNE DOLOČBE
1. člen
S tem pravilnikom se določata vsebina in
oblika javnih in drugih listin, ki jih izdaja Univerza na Primorskem po zaključenem
izobraževanju na Univerzi na Primorskem (v nadaljevanju: univerza).
2. člen
(1) Javno listino izda univerza po uspešno
zaključenem javnoveljavnem programu izobraževanja, sprejetem po postopku, ki ga
za javnoveljavne programe določa zakon, ki ureja področje visokega šolstva.
(2) Javne listine so:
-       
diploma in priloga k diplomi po zaključenem javnoveljavnem študijskem
programu za pridobitev izobrazbe,
-       
potrdilo o opravljenem javnoveljavnem študijskem programu za
izpopolnjevanje ali delu javnoveljavnega študijskega programa za pridobitev
izobrazbe.
(3) Druge listine, ki nimajo značaja javne
listine, so potrdila o opravljenem izobraževanju po programu, ki ni javnoveljaven.
3. člen
V tem pravilniku uporabljeni izrazi,
zapisani v moški slovnični obliki, so uporabljeni kot nevtralni za moške in ženske.
II. DIPLOMA IN PRILOGA K DIPLOMI
4. člen
(1) Diploma in priloga k diplomi, ki je
njen sestavni del, je javna listina.
(2) Univerza po končanem javnoveljavnem
dodiplomskem (visokošolski strokovni študijski programi, univerzitetni študijski
programi) in podiplomskem (specialistični študijski programi, magistrski
študijski programi, doktorski študijski programi) študijskem programu za pridobitev
izobrazbe izda študentu diplomo in prilogo k diplomi.
5. člen
(1) Diploma vsebuje navedbo članice, na
kateri je študij potekal (v nadaljevanju: članica), ime in priimek diplomanta, rojstni
datum, kraj in državo rojstva diplomanta, naslov študijskega programa, ki ga je
zaključil diplomant, stopnjo izobraževanja ter strokovni oziroma znanstveni
naslov, ki se podeljuje.
(2) V diplomi se navedejo še zaporedna
številka diplome, datum diplomiranja, datum izdaje diplome oziroma datum
promocije pri diplomi po zaključenem doktoratu znanosti, pečat univerze ter
podpisa rektorja univerze in dekana članice.
(3) Diploma po zaključenem študijskem
programu, ki ga je skupno izoblikovalo in ga izvaja več članic univerze, vsebuje
poleg podatkov iz prvega in drugega odstavka tega člena tudi navedbo vseh
članic, ki so izvajalke študijskega programa ter podpise rektorja univerze in
dekanov članic, ki so izvajalke študijskega programa.
6. člen
V diplomi po zaključenem magistrskem
študiju, po programih, sprejetih pred 11. 6. 2004, je poleg podatkov iz 5.
člena navedeno tudi znanstveno področje diplomanta.
7. člen
V diplomi po zaključenem doktorskem študiju
so navedeni vsi podatki iz 5. člena razen naslova študijskega programa, navedeno
pa je znanstveno področje diplomanta.
8. člen
(1) Sestavine obrazca priloge k diplomi v
slovenskem in angleškem jeziku so opredeljene v odredbi o prilogi, ki jo sprejme
minister.
(2) Pooblaščena oseba za podpis priloge k
diplomi je dekan članice. Pod podpisom pooblaščene osebe je pečat članice.
9. člen
(1) Po zaključenem skupnem študijskem
programu prejme diplomant skupno diplomo.
(2) V skupni diplomi so navedeni vsi
visokošolski zavodi, ki sodelujejo pri izvedbi študijskega programa.
(3) Vsebino, obliko in postopek izdaje
skupne diplome ter priloge k diplomi določijo sodelujoči visokošolski zavodi s
posebno pogodbo, sporazumom ali drugo uradno potrjeno obliko vzajemne
opredelitve sodelovanja visokošolskih zavodov, ki izvajajo skupni študijski
program.
(4) Pri določanju vsebine skupne diplome se
smiselno upoštevajo 5., 6., 7. in 8. člen tega pravilnika.
10. člen
(1) Oblika diplome in priloge k diplomi je
določena s celostno grafično podobo univerze.
(2) Diploma je tiskana na papirju, ki je
določen s celostno grafično podobo univerze in je na določenem delu zaščiten s
posebnim nevidnim filmom, pod katerim je odtisnjen znak univerze, viden pod UV
svetlobo. Na diplomi je odtisnjen pečat univerze v tehniki suhega žiga.
(3) Priloga k diplomi je tiskana na
papirju, ki je določen s celostno grafično podobo univerze. Posamezni listi
priloge k diplomi so izpisani dvostransko. Priloga k diplomi je zaščitena z
znakom univerze, ki je na vsakem listu priloge odtisnjen v tehniki suhega žiga.
III. POTRDILO O OPRAVLJENEM ŠTUDIJSKEM PROGRAMU ZA
IZPOPOLNJEVANJE OZIROMA DELU ŠTUDIJSKEGA PROGRAMA ZA PRIDOBITEV IZOBRAZBE
11. člen
(1) Po opravljenih obveznostih po
javnoveljavnem študijskem programu za izpopolnjevanje ali delu javnoveljavnega študijskega
programa za pridobitev izobrazbe, izda univerza udeležencu potrdilo, ki je
javna listina.
(2) Potrdilo po programih iz prejšnjega
odstavka vsebuje navedbo članice, ime in priimek udeleženca, rojstni datum,
kraj in državo rojstva udeleženca, naslov in čas trajanja programa, ki ga je
zaključil udeleženec, datum, ko je udeleženec opravil vse obveznosti po
programu, trajanje v številu ur programa ter ovrednotenje programa v številu kreditnih
točk po sistemu ECTS, če je program ovrednoten s kreditnimi točkami. Potrdilo
vsebuje tudi navedbo pravne podlage za izdajo potrdila.
(3) Potrdilo o opravljenem delu
javnoveljavnega študijskega programa za pridobitev izobrazbe vsebuje tudi
podatek o naslovu in stopnji študijskega programa, katerega del je.
(4) Potrdilo vsebuje še zaporedno številko
in datum izdaje potrdila ter pečat univerze.
(5) Potrdilo podpišeta dekan članice in
rektor univerze.
12. člen
(1) Oblika in papir potrdila iz 11. člena
tega pravilnika sta določeni s celostno grafično podobo univerze.
(2) Na potrdilu je odtisnjen pečat univerze
v tehniki suhega žiga.
IV. DRUGA POTRDILA O OPRAVLJENEM IZOBRAŽEVANJU
13. člen
Udeleženec, ki je opravil obveznosti po
programu izobraževanja, ki nima javne veljavnosti (v nadaljevanju IV. poglavja:
program), t.j. ni sprejet po postopku, ki ga za javnoveljavne programe določa
zakon, ki ureja področje visokega šolstva, prejme potrdilo, ki ni javna
listina.
14. člen
(1) Potrdilo mora obvezno vsebovati navedbo
univerze oziroma članice univerze, ki je izvajalka programa, ime in priimek udeleženca
izobraževanja (v nadaljevanju: udeleženec), rojstni datum, kraj in državo
rojstva udeleženca ter naslov programa, ki ga je zaključil udeleženec.
(2) Potrdilo vsebuje še zaporedno številko
in datum izdaje potrdila ter pečat univerze oziroma članice univerze.
(3) Potrdilo podpiše odgovorna oseba
univerze oziroma članice univerze.
15. člen
(1) Poleg obveznih sestavin, opredeljenih v
14. členu tega pravilnika, ima lahko potrdilo tudi druge sestavine, če je tako
določeno s pravilnikom članice univerze, ki je izvajalka programa.
(2) Če izobraževanje izvaja neposredno
univerza, potrdilo vsebuje še naslednje podatke: čas trajanja programa, datum,
ko je udeleženec opravil vse obveznosti po programu, trajanje izobraževanja v
številu ur programa ter ovrednotenje programa v številu kreditnih točk po
sistemu ECTS, če je program kreditno ovrednoten.
16. člen
Pri obliki potrdila članica univerze
oziroma univerza upošteva celostno grafično podobo univerze, in sicer v
naslednjih elementih:
-       
mesto postavitve znaka univerze in mesto postavitve znaka članice,
-       
velikostno razmerje med znakoma,
-       
zaščitne barve znakov in uporabo znakov v črno-beli izvedbi,
-       
zaščiteno pisavo in priporočeno velikost črk.
V. POSTOPEK IZDAJE
17. člen
(1) Postopek izdaje javnih listin je
določen v navodilih, ki jih sprejme rektor univerze.
(2) Postopek izdaje potrdila, ki ni javna
listina, določi članica s svojimi pravili. Če potrdilo izdaja neposredno univerza,
je postopek izdaje določen v navodilih iz prvega odstavka tega člena.
VI. EVIDENCA IZDANIH JAVNIH LISTIN
18. člen
O izdanih diplomah, prilogah k diplomi in
potrdilih univerza in članice univerze vodijo posebno evidenco v skladu z
zakonom, posebnimi predpisi in navodili iz prvega odstavka 17. člena tega
pravilnika.
VII. PREHODNE IN KONČNE DOLOČBE
19. člen
Z dnem uveljavitve tega pravilnika preneha
veljati Pravilnik Univerze na Primorskem o vsebini, postopku izdaje in obliki
diplome ter o obliki, podpisnikih in postopku izdaje priloge k diplomi z dne
14. 11. 2003.
20. člen
(1) Navodila iz prvega odstavka 17. člena
tega pravilnika rektor univerze sprejme najkasneje v 30-ih dneh po uveljavitvi tega
pravilnika.
(2) Do sprejema navodil iz prvega odstavka
17. člena tega pravilnika se smiselno uporabljajo določbe iz Pravilnika Univerze
na Primorskem o vsebini, postopku izdaje in obliki diplome ter o obliki,
podpisnikih in postopku izdaje priloge k diplomi z dne 14. 11. 2003, ki se
nanašajo na postopek izdaje javnih listin.
21. člen
Ta pravilnik
začne veljati naslednji dan po sprejetju na senatu univerze in se objavi v
Uradnem listu Republike Slovenije.
dr. Lucija Čok l.r.
rektorica
Univerze na Primorskem

Priloga 1: Diploma –
doktor znanosti
Priloga 2: Diploma –
magistrica znanosti
Priloga 3: Diploma –
specialist managementa
Priloga 4: Diploma –
magister turizma
Priloga 5: Diploma –
profesorica razrednega pouka
Priloga 6: Diploma –
diplomirana medicinska sestra