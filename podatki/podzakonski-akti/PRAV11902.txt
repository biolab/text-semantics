I. SPLOŠNE DOLOČBE
1. člen
(vsebina pravilnika)
(1) Ta pravilnik natančneje določa
veterinarske pogoje za netrgovske premike hišnih živali, postopke, ki se uporabljajo
za nadzor teh premikov, ter model potnega lista, ki spremlja hišne živali, za
izvajanje:
-       
Uredbe (EU) št. 576/2013 Evropskega parlamenta in Sveta z dne
12. junija 2013 o netrgovskih premikih hišnih živali in razveljavitvi
Uredbe (ES) št. 998/2003 (UL L št. 178 z dne 28. 6. 2013, str. 1; v
nadaljnjem besedilu: Uredba 576/2013/EU) in
-       
Izvedbene uredbe Komisije (EU) št. 577/2013 z dne 28. junija 2013 o
vzorcih identifikacijskih dokumentov za netrgovske premike psov, mačk in belih
dihurjev, o sestavi seznamov ozemelj in tretjih držav ter o zahtevah glede formata,
oblike in jezika izjav, ki potrjujejo izpolnjevanje nekaterih pogojev in Uredbe
(EU) št. 576/2013 Evropskega parlamenta in Sveta (UL L št. 178 z dne
28. 6. 2013, str. 109) zadnjič spremenjene z Izvedbeno uredbo Komisije
(EU) št. 1219/2014 z dne 13. novembra 2014 o spremembi Priloge II k
Izvedbeni uredbi (EU) št. 577/2013 glede seznama ozemelj in tretjih držav
(UL L št. 329 z dne 14. 11. 2014, str. 23), (v nadaljnjem besedilu: Uredba
577/2013/EU).
(2) Poleg določb iz tega pravilnika se
glede načina izdaje potnega lista v Republiki Sloveniji, vodenja evidenc o
izdanih potnih listih ter obveznosti dobaviteljev potnih listov, uporabljajo
določbe iz pravilnika, ki ureja označevanje in registracijo hišnih živali.
2. člen
(pristojni organ in pooblaščeni veterinar)
(1) Pristojni organ iz Uredbe
576/2013/EU je Uprava Republike Slovenije za varno hrano, veterinarstvo in
varstvo rastlin (v nadaljnjem besedilu: Uprava), razen v primerih, ko je z
zakonom, ki ureja veterinarska merila skladnosti, ali s tem pravilnikom
določeno drugače.
(2) Pooblaščeni veterinar iz Uredbe
576/2013/EU je veterinar veterinarske organizacije s koncesijo v skladu s
predpisom, ki ureja mrežo javne veterinarske službe in izvajalcev nalog
odobrenih veterinarjev (v nadaljnjem besedilu: pooblaščeni veterinar).
II. POGOJI ZA NETRGOVSKE PREMIKE HIŠNIH ŽIVALI IZ DRUGIH
DRŽAV ČLANIC EVROPSKE UNIJE
3. člen
(netrgovski premiki hišnih živali vrst s
seznama v delu A Priloge I Uredbe 576/2013/EU)
(1) Za namen netrgovskih premikov med
državami članicami Evropske unije (v nadaljnjem besedilu: države EU) morajo
živali, navedene v delu A Priloge I Uredbe 576/2013/EU (v nadaljnjem besedilu:
hišne živali A), izpolnjevati pogoje iz 5. in 6. člena Uredbe 576/2013/EU.
(2) Ne glede na določbe prejšnjega
odstavka je dovoljen netrgovski premik hišnih živali A, ki ne izpolnjujejo
pogoja iz točke b) 6. člena, iz držav EU v Republiko Slovenijo, če so
izpolnjeni pogoji iz točk a) ali b) prvega odstavka 7. člena Uredbe
576/2013/EU.
(3) Pri premikih živali iz prejšnjega
odstavka mora lastnik ali pooblaščena oseba predložiti podpisano izjavo, ki je
v skladu z vzorcem iz dela 1 Priloge I Uredbe 577/2013/EU, razen če so hišne
živali v spremstvu svoje matere, od katere so še vedno odvisne, in je iz
identifikacijskega dokumenta njihove matere razvidno, da je bila mati pred
njihovo skotitvijo cepljena proti steklini v skladu z zahtevami iz Priloge III
Uredbe 576/2013/EU.
4. člen
(netrgovski premiki hišnih živali vrst s
seznama v delu B Priloge I Uredbe 576/2013/EU)
(1) Za namen netrgovskih premikov
hišnih živali vrst s seznama v delu B Priloge I Uredbe 576/2013/EU (v nadaljnjem
besedilu: hišne živali B) iz držav EU mora lastnik živali pri netrgovskem
premiku v Republiko Slovenijo zagotoviti:
-       
ob upoštevanju posebnosti vsake vrste mora biti žival označena ali
opisana na način, da se zagotovi povezava med hišno živaljo in njenim
lastnikom, in
-       
žival mora spremljati ustrezen dokument, s katerim se ugotavlja povezava
med lastnikom in živaljo (npr. račun iz trgovine z živalmi, kjer je bila žival
kupljena, račun od veterinarja, kjer sta navedena lastnik in žival, ali drugo
ustrezno dokazilo).
(2) Poleg pogojev iz prejšnjega
odstavka je treba upoštevati dodatna strokovna priporočila glede zdravja
živali, ki jih določi Uprava na podlagi strokovnega mnenja Nacionalnega
veterinarskega inštituta (v nadaljnjem besedilu: NVI). Dodatna strokovna
priporočila so objavljena na spletni strani Uprave.
III. POGOJI ZA NETRGOVSKE PREMIKE HIŠNIH ŽIVALI IZ DRŽAV ALI
OZEMELJ IZVEN EVROPSKE UNIJE
5. člen
(netrgovski premiki hišnih živali A)
(1) Za namen netrgovskih premikov iz
držav ali ozemelj izven Evropske unije (v nadaljnjem besedilu: tretje države)
morajo hišne živali A izpolnjevati pogoje iz 5. in 10. člena Uredbe
576/2013/EU.
(2) Ne glede na določbo iz prejšnjega
odstavka tega člena je izjema od pogoja cepljenja proti steklini dovoljena pri
netrgovskih premikih hišnih živali A v izjemnih primerih pod pogoji iz 7. člena
tega pravilnika.
(3) Na podlagi predhodne vloge
lastnika ali pooblaščene osebe lahko Uprava ne glede na določbe drugega
odstavka 10. člena Uredbe 576/2013/EU dovoli vstop iz tretjih držav v Republiko
Slovenijo registriranim službenim policijskim ali vojaškim ter sledilnim in
reševalnim psom preko točke, ki ni vstopna točka za potnike, če so izpolnjeni
pogoji za netrgovski premik iz 10. člena Uredbe 576/2013/EU.
(4) Vloga iz prejšnjega odstavka mora
vsebovati najmanj:
-       
podatke o lastniku ali pooblaščeni osebi: ime, priimek, stalni naslov,
telefonsko številko, elektronski naslov;
-       
podatke o psu: številko transponderja, številko identifikacijskega
dokumenta, datum veljavnosti cepljenja proti steklini;
-       
podatke o registraciji psov iz prejšnjega odstavka;
-       
razlog za izdajo dovoljenja in kraj vstopa.
(5) Vzorec vloge iz prejšnjega odstavka
je objavljen na spletni strani Uprave.
(6) Območni urad Uprave (v nadaljnjem
besedilu: OU Uprave) v izdanem dovoljenju določi kraj, ki ni vstopna točka za
potnike, kjer se preveri skladnost s pogoji iz Poglavja III Uredbe 576/2013/EU.
6. člen
(netrgovski premiki hišnih živali B)
(1) Za namen netrgovskih premikov iz
tretjih držav morajo biti hišne živali B pri netrgovskem premiku v Republiko
Slovenijo ob upoštevanju posebnosti vsake vrste označene ali opisane na tak
način, da se zagotovi povezava med hišno živaljo in njenim lastnikom. Lastnik
mora imeti ustrezen dokument, s katerim se ugotavlja povezava med lastnikom in
živaljo (npr. račun iz trgovine z živalmi, kjer je bila žival kupljena, račun
od veterinarja, kjer sta navedena lastnik in žival, ali drugo ustrezno
dokazilo).
(2) Poleg pogojev iz prejšnjega
odstavka je treba upoštevati dodatna strokovna priporočila glede zdravja
živali, ki jih določi Uprava na podlagi strokovnega mnenja NVI. Dodatna
strokovna priporočila so objavljena na spletni strani Uprave.
7. člen
(odstopanje od pogojev iz 6., 9., 10. in
14. člena Uredbe 576/2013/EU)
(1) Na podlagi predhodne vloge
lastnika lahko Uprava v skladu z 32. členom Uredbe 576/2013/EU v izjemnih
primerih (npr. zaradi naravne nesreče, političnih nemirov ali druge višje sile,
ki prizadene lastnika) v Republiko Slovenijo odobri netrgovski premik hišnih
živali, ki ne izpolnjujejo pogojev iz 6., 9., 10., in 14. člena Uredbe
576/2013/EU.
(2) Na podlagi vloge iz prejšnjega
odstavka OU Uprave izda odločbo, v kateri določi trajanje in kraj izolacije pod
uradnim nadzorom.
(3) Vstop hišnih živali iz tega člena,
ki so v tranzitu preko druge države EU, Uprava dovoli na podlagi predhodnega
soglasja države članice EU tranzita.
IV. SKUPNE DOLOČBE
8. člen
(potni list za netrgovske premike psov,
mačk in belih dihurjev)
(1) Potni list je identifikacijski
dokument za hišne živali A:
-       
izdan v državi članici EU in ustreza vzorcu (v nadaljnjem besedilu: EU
potni list), kot je določen v delu 1 in 2 Priloge III Uredbe 577/2013/EU;
-       
izdan v tretji državi, navedeni v delu 1 Priloge II Uredbe 577/2013/EU,
in ustreza vzorcu, kot je določen v delu 3 in 4 Priloge III Uredbe
577/2013/EU.
(2) Način izdaje potnega lista v
Republiki Sloveniji, vodenje evidenc o izdanih potnih listih ter obveznosti dobaviteljev
potnih listov so določeni v pravilniku, ki ureja označevanje in registracijo
hišnih živali.
9. člen
(nadzor netrgovskih premikov hišnih živali
A)
(1) OU Uprave na nediskriminatoren
način opravlja preglede pri netrgovskih premikih iz druge države članice EU v
skladu s 33. členom Uredbe 576/2013/EU.
(2) OU Uprave opravlja preglede iz
tretjega odstavka 5. člena tega pravilnika v skladu s 33. oziroma 34.
členom Uredbe 576/2013/EU.
(3) Finančna uprava Republike
Slovenije (v nadaljnjem besedilu: carinski organ) opravlja preglede ob vnosu na
teritorij EU:
-       
pri netrgovskih premikih iz tretje države, ki je navedena v delu 1
Priloge II Uredbe 577/2013/EU, v skladu s 33. členom Uredbe 576/2013/EU;
-       
pri netrgovskih premikih iz tretje države, ki ni navedena v delu 1
Priloge II Uredbe 577/2013/EU, v skladu s 34. členom Uredbe 576/2013/EU,
na vstopni točki za potnike.
(4) Uprava izvaja preglede pri
netrgovskih premikih hišnih živali, za katere se odobrijo odstopanja iz 7.
člena tega pravilnika.
(5) Seznam vstopnih točk za potnike za
namen netrgovskih premikov hišnih živali A določi Uprava v sodelovanju s
carinskim organom in ga objavi na svoji spletni strani.
10. člen
(nadzor netrgovskih premikov hišnih živali
B)
(1) OU Uprave na nediskriminatoren
način opravlja preglede pri netrgovskih premikih iz druge države članice EU v
skladu s 33. členom Uredbe 576/2013/EU.
(2) Carinski organ opravlja preglede
ob vnosu na teritorij EU:
-       
pri netrgovskih premikih iz tretje države, ki je navedena v delu 1
Priloge II Uredbe 577/2013/EU, v skladu s 33. členom Uredbe 576/2013/EU;
-       
pri netrgovskih premikih iz tretje države, ki ni navedena v delu 1
Priloge II Uredbe 577/2013/EU, v skladu s 34. členom Uredbe 576/2013/EU na
vstopni točki za potnike.
(3) Seznam vstopnih točk za potnike iz
prejšnjega odstavka za namen netrgovskih premikov hišnih živali B določi Uprava
v sodelovanju s carinskim organom in ga objavi na svoji spletni strani.
11. člen
(obveščanje)
Uprava na svoji spletni strani redno
objavlja informacije, navedene v 37. členu Uredbe 576/2013/EU, ki se nanašajo
na zahteve v zvezi z zdravstvenim varstvom živali, ki veljajo za netrgovske
premike hišnih živali, in pravila za preglede skladnosti pri takih premikih.
12. člen
(sodelovanje)
O podrobnejšem načinu sodelovanja pri
izvajanju tega pravilnika carinski organ in Uprava sprejmeta poseben protokol.
V. PREHODNE IN KONČNE DOLOČBE
13. člen
(prehodna določba)
EU potni list za hišne živali, izdan pred
29. decembrom 2014 v skladu s Pravilnikom o veterinarskih pogojih, ki
morajo biti izpolnjeni za nekomercialne premike hišnih živali, in o modelu
potnega lista, ki mora spremljati te živali (Uradni list RS, št. 25/08, 55/08
in 3/09), ostane veljaven identifikacijski dokument psa, mačke ali belega
dihurja do njegove razveljavitve zaradi njegove menjave ali uničenja.
14. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o veterinarskih pogojih, ki morajo biti izpolnjeni za
nekomercialne premike hišnih živali, in o modelu potnega lista, ki mora
spremljati te živali (Uradni list RS, št. 25/08, 55/08 in 3/09), uporablja pa
se do 28. decembra 2014.
15. člen
(uveljavitev)
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne
29. decembra 2014.
Št. 007-71/2014
Ljubljana, dne 24. novembra 2014
EVA 2014-2330-0017
Mag. Dejan Židan l.r.
Minister
za kmetijstvo, gozdarstvo in
prehrano