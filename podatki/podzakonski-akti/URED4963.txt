1. člen
(vsebina)
Ta uredba določa pogoje in postopek za
dodelitev posebne trajne priznavalnine (v nadaljnjem besedilu: priznavalnina)
učiteljem slovenskega dopolnilnega pouka v tujini, ki za poučevanje niso
prejemali plačila.
2. člen
(upravičenci)
(1) Do priznavalnine so upravičene
tiste osebe, ki:
-      
so dopolnile 70 let starosti in
-      
so najmanj 15 let dokazano brezplačno poučevale slovenski dopolnilni
pouk med Slovenci zunaj Republike Slovenije.
(2) Državljanstvo Republike Slovenije
ni pogoj za pridobitev priznavalnine.
3. člen
(vloga)
(1) Vlogo za pridobitev priznavalnine
vloži oseba iz prejšnjega člena ali njen pooblaščenec na Urad Vlade Republike
Slovenije za Slovence v zamejstvu in po svetu (v nadaljnjem besedilu: urad).
(2) Vlogi iz prejšnjega odstavka je
treba priložiti:
-      
dokazila o krajih in dolžini brezplačnega poučevanja slovenskega
dopolnilnega pouka;
-      
listine, iz katerih so razvidni rojstni podatki.
4. člen
(odločanje o dodelitvi priznavalnine)
(1) Urad odloča o vlogi za dodelitev
priznavalnine z odločbo v upravnem postopku.
(2) Urad odloča na podlagi mnenja
posebne strokovne komisije, ki jo imenuje predstojnik urada.
5. člen
(višina priznavalnine)
(1) Priznavalnina se odmeri v višini
30 do 45 odstotkov osnovnega zneska minimalnega dohodka po predpisih o socialno‑varstvenih
prejemkih.
(2) Višina priznavalnine je odvisna od
dobe brezplačnega poučevanja slovenskega dopolnilnega pouka in se odmeri, kot
je navedeno:


doba poučevanja:

višina priznavalnine:


15 do 20 let

30%


nad 20 do 25 let

35%


nad 25 do 30 let

40%


nad 30 let

45%


(3) Odmerjena priznavalnina se v
obdobju prejemanja po uradni dolžnosti uskladi ob vsakokratni spremembi ali
uskladitvi osnovnega zneska minimalnega dohodka.
6. člen
(zagotavljanje sredstev in izplačevanje
priznavalnine)
(1) Sredstva za izplačevanje priznavalnine
zagotavlja Republika Slovenija iz državnega proračuna.
(2) Priznavalnine v višini iz
prejšnjega člena se obračunajo vsak mesec, izplačujejo pa enkrat letno, v
mesecu januarju za preteklo leto.
(3) Priznavalnine po tej uredbi
izplačuje Zavod za pokojninsko in invalidsko zavarovanje Slovenije (v
nadaljnjem besedilu: zavod), ki opravi tudi preračun iz tretjega odstavka
prejšnjega člena.
(4) Prejemnikom priznavalnine nakazuje
zavod priznavalnino na njihove bančne račune.
7. člen
(evidenca)
Evidenco prejemnikov priznavalnine vodi
urad.
8. člen
(vsebina evidence)
V evidenco iz prejšnjega člena se
vpisujejo:
-      
zaporedna številka vpisa;
-      
datum in številka odločbe, na podlagi katere je bila priznana pravica do
priznavalnine;
-      
osebno ime prejemnika;
-      
datum in kraj rojstva prejemnika;
-      
podatki o stalnem in začasnem prebivališču prejemnika;
-      
kraji in država delovanja;
-      
davčna številka, če jo prejemnik ima;
-      
trajanje poučevanja;
-      
višina priznavalnine;
-      
datum prenehanja pravice.
9. člen
(vpis v evidenco)
Vpis v evidenco se opravi po dokončnosti
odločbe o dodelitvi pravice do priznavalnine.

Uredba o posebnih trajnih priznavalninah
učiteljem slovenskega dopolnilnega pouka (Uradni list RS, št. 99/08)
vsebuje naslednjo končno določbo:
»10. člen
(začetek
veljavnosti)
Ta uredba začne veljati trideseti dan po
objavi v Uradnem listu Republike Slovenije, uporabljati pa se začne
1. januarja 2010.«.

Uredba o spremembah Uredbe o posebnih trajnih
priznavalninah učiteljem slovenskega dopolnilnega pouka (Uradni list RS, št. 42/10) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
Posameznikom, ki so vloge za dodelitev
priznavalnine vložili pred uveljavitvijo te uredbe, se priznavalnine odmerijo
in izplačujejo po določbah te uredbe.
6. člen
Ta uredba začne veljati naslednji dan po
objavi v Uradnem listu Republike Slovenije.«.