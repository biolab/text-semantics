1. člen
(vsebina)
Ta pravilnik določa kadrovske, organizacijske in tehnične
pogoje, ki jih izpolnjujejo točke za podporo poslovnim subjektom (Slovenske
poslovne točke registracija, v nadaljnjem besedilu: SPOT registracija) za pridobitev
dovoljenja za opravljanje postopkov za podporo poslovnim subjektom, pravila
obveščanja javnosti pri oglaševanju storitev v zvezi s postopki za podporo
poslovnim subjektom in pri zasnovi spletnega portala SPOT registracija ter
obrazec za vložitev zahteve za izdajo dovoljenja za opravljanje postopkov za
podporo poslovnim subjektom in dokumentacijo, ki jo je treba priložiti zahtevi.
2. člen
(SPOT Slovenska poslovna točka)
Nivoje SPOT Slovenske poslovne točke sestavljajo:
-       
portal SPOT, ki predstavlja javni spletni portal za podporo poslovnim
subjektom (v nadaljevanju: portal SPOT) v skladu z zakonom, ki ureja postopke v
sistemu za podporo poslovnim subjektom,
-       
SPOT registracija, ki predstavlja fizične registracijske točke za
podporo poslovnim subjektom,
-       
SPOT svetovanje, ki predstavlja pravne osebe javnega in zasebnega prava,
ki zagotavljajo podporne storitve za podjetniško okolje v skladu z zakonom, ki
ureja podporno okolje za podjetništvo in
-       
SPOT global, ki predstavlja javno agencijo za področje tujih investicij,
tehnološkega razvoja, podjetništva in internacionalizacije, ki izvaja naloge
skladno s zakonom, ki ureja aktivnosti za spodbujanje investicij in
internacionalizacije gospodarskih družb in z zakonom, ki ureja podporno okolje
za podjetništvo.
3. člen
(uporaba znaka »SPOT Slovenska poslovna točka«)
Znak »SPOT Slovenska poslovna točka« se uporablja le v
obliki, določeni s tem pravilnikom. Elementi in pravila za oblikovanje znaka so
določeni v Priročniku celostne grafične podobe SPOT iz Priloge 1, ki je sestavni
del tega pravilnika.
4. člen
(kadrovski pogoji)
(1) SPOT registracija ima vsaj dva referenta za podporo
poslovnim subjektom (v nadaljnjem besedilu: referent), ki sta usposobljena za
opravljanje poslovnih procesov v informacijskem sistemu za podporo poslovnim
subjektom.
(2) SPOT registracija, ki posluje na območju upravne
enote z manj kot 20.000 prebivalci, ima lahko samo enega referenta.
(3) Referentu, ki izpolnjuje predpisane pogoje določene
s tem pravilnikom, administrator SPOT registracije omogoči uporabo
informacijskega sistema za podporo poslovnim subjektom.
(4) SPOT registracija ima vsaj enega administratorja
SPOT registracije, ki izvaja vzdrževanje pravic, pooblastil in obveznosti za
referente SPOT registracije, kar obsega:
-       
omogočanje uporabe informacijskega sistema za podporo poslovnim
subjektom posameznemu referentu glede na izpolnjevanje pogojev in
-       
seznanitev referentov z ustreznimi zakonskimi določbami, ki urejajo
ravnanje z osebnimi podatki.
(5) Administrator SPOT registracije iz prejšnjega
odstavka pridobi pooblastilo za omogočanje uporabe informacijskega sistema
referentom na SPOT registraciji, če podpiše izjavo o skrbnem in odgovornem
omogočanju uporabe informacijskega sistema. Informativni obrazec izjave se
objavi na portalu SPOT. Pooblastilo podeli minister, pristojen za gospodarstvo,
ki o podeljenem pooblastilu obvesti glavnega administratorja sistema za podporo
poslovnim subjektom.
(6) Glavni administrator sistema za podporo poslovnim
subjektom je javni uslužbenec, zaposlen na ministrstvu, pristojnem za javno
upravo, ki ga imenuje minister pristojen za javno upravo. Glavni administrator
je odgovoren za tehnično izvedbo dodelitve pravic administratorjem SPOT
registracije v informacijskem sistemu za podporo poslovnim subjektom, na podlagi
predhodnega obvestila ministrstva, pristojnega za gospodarstvo.
5. člen
(referenti)
(1) Referent ima najmanj izobrazbo, pridobljeno po
študijskem programu prve stopnje, v skladu z zakonom, ki ureja visoko šolstvo.
(2) Referent pred začetkom dela podpiše izjavo o
varovanju osebnih podatkov.
(3) Referent se udeleži prvega razpoložljivega obveznega
usposabljanja, ki ga za delo na SPOT registraciji brezplačno organizira
ministrstvo, pristojno za javno upravo ali drug državni organ ali pravna oseba,
ki sodeluje pri izvajanju sistema za podporo poslovnim subjektom, po programu,
ki ga pripravi ministrstvo, pristojno za javno upravo, v zvezi z uporabo
informacijskega sistema za podporo poslovnim subjektom.
6. člen
(odvzem pravic referentu in administratorju SPOT)
(1) Če referent na SPOT registraciji preneha opravljati
naloge referenta, predstojnik SPOT registracije o tem nemudoma obvesti
administratorja SPOT registracije, ki referentu onemogoči uporabo
informacijskega sistema za podporo poslovnim subjektom.
(2) Če administrator SPOT registracije preneha
opravljati svoje naloge, predstojnik SPOT registracije o tem nemudoma obvesti
ministrstvo, pristojno za gospodarstvo, ki odvzame pooblastilo administratorju
SPOT registracije in o tem obvesti glavnega administratorja.
7. člen
(tehnični pogoji)
SPOT registracija za vsakega referenta zagotovi primerno strojno
in programsko opremo, s katero se lahko opravlja postopke za podporo poslovnim
subjektom, in sredstvo elektronske identifikacije, ki je izdano v skladu s
predpisi, ki urejajo elektronsko identifikacijo.
8. člen
(organizacijski pogoji)
(1) SPOT registracija iz prve in druge točke prvega
odstavka 11.c člena Zakona o Poslovnem registru Slovenije (Uradni list RS, št.
49/06, 33/07 – ZSReg-B, 19/15 in 54/17, v nadaljnjem besedilu ZPRS-1)
zagotavlja poslovanje najmanj v času uradnih ur organa v okviru katerega
posluje.
(2) SPOT registracija iz tretje in četrte točke prvega
odstavka 11.c člena ZPRS-1 zagotavlja poslovanje vsaj štiri dni v tednu, šest
ur dnevno.
(3) Uradne ure iz prvega in drugega odstavka tega člena so
objavljene v prostorih, kjer se opravlja dejavnost in na portalu SPOT.
(4) V prostorih SPOT registracije so zagotovljene
možnosti za diskretno obravnavo strank tako, da ostale stranke, ki so v
prostoru, ne morejo spremljati pogovora med obravnavano stranko in referentom
ter imeti na vpogled dokumentov, ki so potrebni zaradi izvedbe postopka ali
nastajajo v postopku za podporo poslovnim subjektom.
9. člen
(vsebina vloge za izdajo dovoljenja)
(1) Vloga za izdajo dovoljenja za opravljanje postopkov
za podporo poslovnim subjektom mora vsebovati:
-       
podatke o SPOT registraciji (naziv, naslov, telefon, elektronski naslov,
uradne ure),
-       
podatek, da ima SPOT registracija vzpostavljen sistem naročanja strank,
prostor za diskretno obravnavo strank, urejen prostor za informativna gradiva,
prostor označen z označevalnimi elementi in na vidnem mestu objavljen seznam
brezplačnih postopkov SPOT registracija,
-       
podatek o upravne enoti, na območju katere deluje SPOT registracija,
-       
podatke o administratorju SPOT registracije (ime, priimek in davčna
številka),
-       
izjavo administratorja SPOT registracije o skrbnem dodeljevanju in
odvzemanju pravic,
-       
podatke o referentu (ime, priimek, davčna številka, stopnja izobrazbe),
-       
izjavo referenta o varovanju osebnih podatkov,
-       
podatek, da je administratorju SPOT registracije in referentu
zagotovljeno sredstvo elektronske identifikacije, ki je izdano v skladu s
predpisi, ki urejajo elektronsko identifikacijo,
-       
podatek, da ima referent opravljeno usposabljanje skladno s tretjim
odstavkom 5. člena tega pravilnika,
-       
podatek, da je referentu zagotovljena strojna in programska oprema.
(2) Informativni obrazec vloge se objavi na portalu
SPOT. (3) SPOT registracija obvesti ministrstvo, pristojno za javno
upravo, in ministrstvo, pristojno za gospodarstvo, o vseh spremembah podatkov
iz prvega odstavka tega člena.
10. člen
(vizualna podoba SPOT registracije)
(1) SPOT registracija je označena z označevalno tablo.
(2) SPOT registracija pri komuniciranju upošteva
elemente in pravila vizualnega neverbalnega komuniciranja znamke SPOT Slovenska
poslovna točka, določene v Prilogi 1 tega pravilnika.
(3) Ne glede na prejšnji odstavek, organi državne uprave
v vlogi SPOT registracija, pri uradni komunikaciji uporabljajo predpis, ki ureja
celostno grafično podobo organov državne uprave. Logotip SPOT se lahko doda na
način, ki je določen v predpisu o celostni grafični podobi organov državne
uprave.
(4) Predstojnik SPOT registracije si prizadeva za njeno
prepoznavnost (z usmerjevalnimi tablami ali panoji, prosto dostopnim gradivom
ipd.). SPOT registracija na vidnem mestu objavi seznam storitev, ki jih nudi
brezplačno, in cenik ostalih storitev. Vsem strankam mora na enak način
zagotoviti dostop do gradiv.
(5) SPOT registracija pri lastnem oglaševanju storitev
za podporo poslovnim subjektom navaja logotip SPOT Slovenska poslovna točka,
logotip Evropskega regionalnega sklada in logotip Republike Slovenije.
11. člen
(sistem naročanja strank)
Zaradi večjega obsega poslovanja, ki ima za posledico dolgotrajnejše
čakanje strank, lahko predstojnik SPOT registracije uvede sistem naročanja
strank. O uvedbi sistema naročanja strank in o možnostih naročanja (npr. po
telefonu) predstojnik SPOT registracije obvesti ministrstvo, pristojno za javno
upravo, ki ta podatek objavi na portalu za podporo poslovnim subjektom. SPOT
registracija objavi obvestilo o uvedbi sistema naročanja strank in o možnostih
naročanja v prostorih, kjer opravlja dejavnost. Če stranka ni naročena, je
referent ne sme zavrniti, ampak ji v dogovoru z njo, omogoči čimprejšnji termin
za obravnavo.
PREHODNA IN KONČNA DOLOČBA
12. člen
(1) Z dnem uveljavitve tega pravilnika se preneha
uporabljati Pravilnik o točkah VEM (Uradni list RS, št. 17/09 in 54/17 –
ZPRS-1B; v nadaljnjem besedilu: Pravilnik o točkah VEM).
(2) Za referente, ki imajo omogočeno uporabo
informacijskega sistema VEM na podlagi 7. člena Pravilnika o točkah VEM, se
šteje, da imajo omogočeno uporabo informacijskega sistema po 4. členu tega
pravilnika.
13. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-102/2018/8
Ljubljana, dne 1. junija 2018
EVA 2018-2130-0017
Zdravko Počivalšek l.r.
Minister
za gospodarski razvoj in tehnologijo
Soglašam!
Boris Koprivnikar l.r.
Minister
za javno upravo

Priloga: Priročnik
celostne grafične podobe SPOT