I. SPLOŠNA DOLOČBA
1. člen
(1) S to uredbo se določa omejevalne ukrepe v skladu s
Skupnim stališčem Sveta (ES) št. 2002/829/SZVP z dne 21. oktobra 2002 o dobavi
nekatere opreme v Demokratično republiko Kongo (UL L št. 285 z dne 23. 10.
2002, str. 1, z vsemi spremembami; v nadaljnjem besedilu: Stališče 2002/829). 
(2) S to uredbo se določajo tudi sankcije za prekrške iz te
uredbe in Uredbe Sveta (ES) št. 1727/2003 z dne 29. septembra 2003 o določenih
omejevalnih ukrepih proti Demokratični republiki Kongo (UL L št. 249 z dne 1.
10. 2003, str. 5, z vsemi spremembami; v nadaljnjem besedilu: Uredba
1727/2003/ES).
II. OMEJEVALNI UKREPI
2. člen
(1) V Demokratično republiko Kongo je prepovedana prodaja,
dobava, prenos ali izvoz orožja in drugega vojaškega materiala vseh vrst,
vključno z orožjem in strelivom, vojaškimi vozili in opremo, paravojaško opremo
in rezervnimi deli za navedeno, kot tudi opremo, ki bi se lahko uporabila za
notranjo represijo, s strani državljanov Republike Slovenije ali z ozemlja
Republike Slovenije ali z uporabo ladij, ki plujejo pod zastavo Republike
Slovenije ali letalom registriranim v Republiki Sloveniji, ne glede na to ali
je takšno blago po poreklu iz Republike Slovenije ali ne. 
(2) Prvi odstavek tega člena se pod pogojem, da to vnaprej
odobri pristojen organ, ne uporablja za: 
-       
dobavo, prodajo ali prenos orožja in sorodnih materialov ali
zagotavljanje pomoči, svetovanje ali usposabljanje iz prvega odstavka tega
člena misiji Organizacije združenih narodov v Demokratični republiki Kongo ter
združenim nacionalnim vojaškim in policijskim silam Konga; 
-       
dobavo, prodajo ali prenos nesmrtonosne vojaške opreme, namenjene
izključno za humanitarno in zaščitno uporabo, ali za zagotavljanje pomoči in
usposabljanja, povezanega s takšno nesmrtonosno opremo, pod pogojem da posebni
predstavnik Organizacije združenih narodov o teh dobavah ali oskrbi vnaprej
obvesti generalnega sekretarja Organizacije združenih narodov. 
(3) O dobavah iz drugega odstavka tega člena se odloča za
vsak primer posebej, pri čemer se pri tem v celoti upoštevajo merila
opredeljena v kodeksu ravnanja Evropske unije pri izvozu orožja. 
(4) Republika Slovenija lahko zahteva zaščito pred morebitno
zlorabo dovoljenj izdanih na podlagi drugega odstavka tega člena in, če je to
potrebno, sprejme ukrepe za vrnitev dobavljenega orožja in sorodnih materialov.
(5) Pristojni organ iz drugega odstavka 2. člena te uredbe v
Republiki Sloveniji je Ministrstvo za zunanje zadeve.
3. člen
(1) Fizične in pravne osebe morajo ministrstvo, pristojno za
zunanje zadeve, v petih dneh po uveljavitvi te uredbe pisno obvestiti o vseh
ukrepih, ki so jih izvedle na podlagi 2. člena te uredbe ter 1. člena Uredbe
1727/2003/ES. 
(2) Fizične in pravne osebe morajo ministrstvu, pristojnemu
za zunanje zadeve, sporočiti podatke o poskusu storitve dejanj iz 2. člena te
uredbe ter 1. člena uredbe 1727/2003/ES v roku 48 ur od takrat, ko ugotovijo te
podatke.
III. KAZENSKE DOLOČBE
4. člen
(1) Z globo od 100.000 do 30,000.000 tolarjev se kaznuje
pravna oseba ali samostojni podjetnik, če: 
-       
Demokratični republiki Kongo posredno ali neposredno dobavlja, prodaja
ali prenaša orožje in drug vojaški material vseh vrst, vključno z orožjem in
strelivom, vojaškimi vozili in opremo, paravojaško opremo in rezervnimi deli za
navedeno, z ozemlja Republike Slovenije ali z uporabo ladij, ki plujejo pod
zastavo Republike Slovenije ali letalom registriranim v Republiki Sloveniji, ne
glede na to, ali je takšno blago po poreklu z ozemlja Republike Slovenije ali
ne (prvi odstavek 2. člen te uredbe). 
(2) Z globo od 10.000 do 1,000.000 tolarjev se za prekršek iz
prejšnjega odstavka kaznuje tudi odgovorna oseba pravne osebe. 
(3) Z globo od 10.000 do 1,000.000 tolarjev se za prekršek iz
prvega odstavka tega člena kaznuje tudi odgovorna oseba samostojnega podjetnika
posameznika. 
(4) Z globo od 10.000 do 300.000 tolarjev se kaznuje fizična
oseba, ki stori prekršek iz prvega odstavka tega člena.
5. člen
(1) Z globo od 100.000 do 30,000.000 tolarjev se kaznuje
pravna oseba ali samostojni podjetnik, če: 
-       
kateri koli fizični ali pravni osebi, entiteti ali ustanovi v
Demokratični republiki Kongo, neposredno ali posredno zagotavlja financiranje
ali finančno pomoč, ki vključuje zlasti subvencije, posojila in izvozna
kreditna zavarovanja za kakršnokoli prodajo, dobavo, prenos ali izvoz orožja in
sorodnih materialov vseh vrst, vključno z orožjem in strelivom, vojaškimi
vozili in opremo, paravojaško opremo in rezervnimi deli prej navedenega (točka
(a) prvega odstavka 1. člena Uredbe 1727/2003/ES); 
-       
kateri koli fizični ali pravni osebi, entiteti ali ustanovi v
Demokratični republiki Kongo, neposredno ali posredno posreduje tehnične
nasvete, pomoč ali usposabljanje, povezano z vojaškimi dejavnostmi, kar
vključuje zlasti usposabljanje in pomoč, povezano z izdelovanjem, vzdrževanjem
in uporabo orožja in sorodnih materialov vseh vrst (točka (b) prvega odstavka
1. člena Uredbe 1727/2003/ES); 
-       
zavestno in namerno sodelovanje pri dejavnostih, katerih namen ali
učinek je neposredno ali posredno pospeševanje transakcij iz prvega odstavka 1.
člena uredbe 1727/2003/ES (drugi odstavek 1. člena Uredbe 1727/2003/ES). 
(2) Z globo od 10.000 do 1,000.000 tolarjev se za prekršek iz
prejšnjega odstavka kaznuje tudi odgovorna oseba pravne osebe. 
(3) Z globo od 10.000 do 1,000.000 tolarjev se za prekršek iz
prvega odstavka tega člena kaznuje tudi odgovorna oseba samostojnega podjetnika
posameznika. 
(4) Z globo od 10.000 do 300.000 tolarjev se kaznuje fizična
oseba, ki stori prekršek iz prvega odstavka tega člena.
6. člen
(1) Pravna oseba ali samostojni podjetnik posameznik se
kaznuje za prekršek z globo od 100.000 do 30,000.000 tolarjev, če: 
-       
ministrstva, pristojnega za zunanje zadeve, v petih dneh po uveljavitvi
te uredbe pisno ne obvesti o vseh ukrepih, ki jih je izvedla na podlagi 2.
člena te uredbe ter 1. člena Uredbe 1727/2003/ES (prvi odstavek 3. člena te uredbe);
-       
ministrstvu, pristojnemu za zunanje zadeve, ne sporoči podatkov o
poskusu storitve dejanj iz 2. člena te uredbe ter 1. člena uredbe 1727/2003/ES
v 48 urah od takrat, ko ugotovi te podatke (drugi odstavek 3. člena te uredbe).
(2) Z globo od 10.000 do 1,000.000 tolarjev se za prekršek iz
prejšnjega odstavka kaznuje tudi odgovorna oseba pravne osebe. 
(3) Z globo od 10.000 do 1,000.000 tolarjev se za prekršek iz
prvega odstavka tega člena kaznuje tudi odgovorna oseba samostojnega podjetnika
posameznika. 
(4) Z globo od 10.000 do 300.000 tolarjev se kaznuje fizična
oseba, ki stori prekršek iz prvega odstavka tega člena.
IV. NADZOR
7. člen
(1) Nadzor nad izvajanjem določb iz te uredbe in Uredbe
1727/2002 opravljajo pristojni inšpekcijski in carinski organi, policija, in če
gre za vojaško orožje in opremo, pristojna organizacijska enota ministrstva,
pristojnega za obrambo. 
(2) Pri opravljanju nadzora iz prejšnjega odstavka smejo
organi odvzeti predmete, ki so bili uporabljeni ali namenjeni za prekršek ali
pa so nastali v zvezi s prekrškom. 
(3) O ugotovljenih kršitvah določb iz te uredbe in Uredbe
1727/2002/ES organi iz prvega odstavka tega člena nemudoma obvestijo
ministrstvo, pristojno za zunanje zadeve.
V. KONČNA DOLOČBA
8. člen
Ta uredba začne veljati naslednji dan po objavi v Uradnem
listu Republike Slovenije.
Št. 00724-108/2005
Ljubljana, dne 24. novembra 2005
EVA 2005-1811-0093
Vlada Republike Slovenije
Janez Janša l.r. 
Predsednik