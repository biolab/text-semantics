I. SPLOŠNE DOLOČBE
1. člen
(vsebina pravilnika)
Ta pravilnik določa izobrazbo, ki jo morajo imeti vzgojitelji
in drugi strokovni delavci v vzgojnem programu za dijaške domove.
2. člen
(pomen izrazov)
Izrazi, uporabljeni v tem pravilniku, pomenijo:
-       
višješolski študijski program – študijski program za pridobitev višje
izobrazbe, sprejet pred 1. januarjem 1994, po katerem se v skladu s 15. členom
Zakona o spremembah in dopolnitvah Zakona o visokem šolstvu (Uradni list RS,
št. 94/06; v nadaljnjem besedilu: ZViS-E) pridobi raven izobrazbe, ki ustreza
ravni izobrazbe, pridobljeni s študijskim programom prve stopnje,
-       
univerzitetni študijski program – študijski program, sprejet pred 11.
junijem 2004, po katerem se v skladu s 15. členom ZViS-E pridobi raven
izobrazbe, ki ustreza ravni izobrazbe, pridobljeni s študijskim programom druge
stopnje,
-       
univerzitetni študijski program prve stopnje – študijski program prve
stopnje v skladu s 33. členom Zakona o visokem šolstvu (Uradni list RS, št.
32/12 – uradno prečiščeno besedilo, 40/12 – ZUJF, 57/12 – ZPCP-D, 109/12,
85/14, 75/16, 61/17 – ZUPŠ, 65/17, 175/20 – ZIUOPDVE in 57/21 – odl. US; v
nadaljnjem besedilu: ZViS),
-       
magistrski študijski program druge stopnje – študijski program druge
stopnje v skladu s 33. členom ZViS.
3. člen
(izobrazba)
V tem pravilniku izobrazba pomeni študijski program za
pridobitev izobrazbe, po katerem se pridobi strokovni naslov v skladu z Zakonom
o strokovnih in znanstvenih naslovih (Uradni list RS, št. 61/06, 87/11 – ZVPI
in 55/17), pri posameznih strokovnih delavcih pa tudi študijski program za izpopolnjevanje
v skladu s 33.a členom ZViS.
4. člen
(posebnosti študijskih programov)
Če v tem pravilniku ni navedeno, ali je ustrezen enopredmetni
ali dvopredmetni študijski program, se šteje, da je ustrezen tako enopredmetni
kot dvopredmetni študijski program.
II. VZGOJITELJ IN DRUGI STROKOVNI DELAVCI
5. člen 
(vzgojitelj)
Vzgojitelj je lahko, kdor izpolnjuje pogoje za:
-       
svetovalnega delavca na področju vzgoje in izobraževanja,
-       
učitelja splošnoizobraževalnih ali strokovnoteoretičnih predmetov
oziroma strokovnih modulov v izobraževalnih programih poklicnega in strokovnega
izobraževanja ali v izobraževalnih programih gimnazije,
-       
učitelja v izobraževalnem programu osnovne šole ali
-       
knjižničarja na področju vzgoje in izobraževanja.
6. člen
(svetovalni delavec)
Svetovalni delavec je lahko, kdor je končal:
-       
univerzitetni študijski program defektologije, pedagogike, psihologije,
socialnega dela, socialne pedagogike ali specialne in rehabilitacijske
pedagogike ali
-       
magistrski študijski program druge stopnje inkluzivna pedagogika,
inkluzija v vzgoji in izobraževanju, logopedija in surdopedagogika, pedagogika,
psihologija, socialno delo, socialno delo z družino, socialno vključevanje in
pravičnost na področju hendikepa, etničnosti in spola, duševno zdravje v
skupnosti, socialna pedagogika, specialna in rehabilitacijska pedagogika ali
supervizija, osebno in organizacijsko svetovanje.
7. člen
(knjižničar)
(1) Knjižničar je lahko, kdor je končal:
-       
univerzitetni študijski program bibliotekarstva ali
-       
magistrski študijski program druge stopnje šolsko knjižničarstvo,
bibliotekarstvo ali bibliotekarstvo, informacijski in založniški študiji.
(2) Knjižničar je lahko tudi, kdor izpolnjuje pogoje za
vzgojitelja ali svetovalnega delavca v skladu s tem pravilnikom in je opravil
študijski program za izpopolnjevanje iz bibliotekarstva (smer izpopolnjevanje
iz bibliotekarstva za šolske knjižničarje).
(3) Ne glede na prejšnji odstavek študijskega programa za
izpopolnjevanje iz prejšnjega odstavka ni potrebno opravljati tistemu, ki je
končal višješolski študijski program knjižničarstva ali univerzitetni študijski
program prve stopnje bibliotekarstvo in informatika.
III. DRUGI POGOJI
8. člen
(pedagoško-andragoška izobrazba)
Vzgojitelj, svetovalni delavci in knjižničar mora imeti
ustrezna pedagoško-andragoška znanja, predpisana z zakonom, in sicer v obsegu
najmanj 60 kreditnih točk po ECTS, od tega najmanj 15 kreditnih točk po ECTS
neposredne pedagoške prakse.
9. člen
(magisterij znanosti in doktorat znanosti)
Ne glede na določbe tega pravilnika je za vzgojitelja,
svetovalnega delavca in knjižničarja ustrezna tudi izobrazba, pridobljena po
študijskih programih za pridobitev magisterija znanosti oziroma doktorata
znanosti ustrezne smeri v skladu s 15. členom ZViS-E ali po študijskem programu
tretje stopnje ustrezne smeri v skladu s 33. členom ZViS.
IV. PREHODNA IN KONČNI DOLOČBI
10. člen
(vzgojitelji in drugi strokovni delavci)
(1) Vzgojitelj v vzgojnem programu za dijaške domove, ki je
ob uveljavitvi tega pravilnika izpolnjeval pogoje za opravljanje
vzgojno-izobraževalnega dela v vzgojnem programu za dijaške domove, lahko še
naprej opravlja vzgojno-izobraževalno delo vzgojitelja v vzgojnem programu za
dijaške domove.
(2) Svetovalni delavec oziroma knjižničar, ki je ob
uveljavitvi tega pravilnika izpolnjeval pogoje za opravljanje
vzgojno-izobraževalnega dela v vzgojnem programu za dijaške domove, lahko še
naprej opravlja vzgojno-izobraževalno delo svetovalnega delavca oziroma
knjižničarja v vzgojnem programu za dijaške domove.
11. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o smeri in stopnji izobrazbe vzgojiteljev in drugih strokovnih delavcev v
domovih za učence in dijaških domovih (Uradni list RS, št. 10/04).
12. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-40/2022
Ljubljana, dne 14. junija 2022
EVA 2022-3330-0037
Dr. Igor Papič
minister
za izobraževanje, znanost in šport