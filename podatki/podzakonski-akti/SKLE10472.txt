1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z dne
24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi Sklepa
Komisije 2009/78/ES (UL L št. 331 z dne 15. decembra 2010, str. 12; v
nadaljevanju: Uredba (EU) št. 1093/2010) 19. junija 2014 objavil Smernice
o usklajenih opredelitvah in predlogah za načrte financiranja kreditnih
institucij na podlagi priporočila A4 ESRB/2012/2 (v nadaljevanju: smernice), ki
so objavljene na njegovi spletni strani.
(2) Smernice iz prvega odstavka tega člena opredeljujejo
enotne predloge in opredelitve za poročanje načrtov financiranja kreditnih
institucij pristojnim organom z namenom vzpostavitve dosledne, uspešne in
učinkovite nadzorniške prakse, ob upoštevanju Priporočila ESRB/2012/2
Evropskega odbora za sistemska tveganja z dne 20. decembra 2012 o
financiranju kreditnih institucij (v nadaljevanju: Priporočilo ESRB/2012/2 o
financiranju kreditnih institucij).
(3) Smernice se uporabljajo za:
1.     
institucije, kot so opredeljene v 3. točki prvega odstavka 4. člena
Uredbe (EU) št. 575/2013 Evropskega parlamenta in Sveta z dne 26. junija
2013 o bonitetnih zahtevah za kreditne institucije in investicijska podjetja
ter o spremembi Uredbe (EU) št. 648/2012 (UL L št. 176 z dne 27. junija
2013, str. 1; v nadaljevanju Uredba (EU) št. 575/2013), ki o načrtih
financiranja poročajo svojim pristojnim organom v skladu z nacionalnim okvirom
za izvajanje Priporočila ESRB 2012/2 o financiranju kreditnih institucij in
2.     
pristojne organe, kot so opredeljeni v drugem odstavku 4. člena Uredbe
(EU) št. 1093/2010.
2. člen
(Vsebina sklepa in obseg uporabe smernic)
(1) Ta sklep določa uporabo smernic za:
1.     
banke in hranilnice, ki so v skladu z ZBan-2 pridobile dovoljenje za
opravljanje bančnih storitev v RS (v nadaljevanju banke) in
2.     
Banko Slovenije, kadar v skladu z ZBan-2 v vlogi pristojnega organa
izvaja pristojnosti in naloge nadzora nad bankami iz 1. točke tega odstavka.
(2) Banke v celoti upoštevajo določbe smernic v delu, v
katerem so naslovljene na banke in pri poročanju upoštevajo najvišjo raven
bonitetne konsolidacije.
(3) Pri prvem poročanju banke upoštevajo referenčni
datum 31. 12. 2014. Rok za predložitev prvega poročila Banki Slovenije je
30. 9. 2015.
(4) Banka Slovenije pri opravljanju nalog in pristojnosti
nadzora v skladu z ZBan-2 in Uredbo (EU) št. 575/2013 v celoti upošteva določbe
smernic v delu, v katerem se nanašajo na izvajanje nalog in pooblastil
pristojnega organa.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne
23. junija 2015
Boštjan Jazbec l.r.
Predsednik
Sveta Banke Slovenije