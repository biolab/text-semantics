PRIDRUŽITVENI SVET JE 
ob upoštevanju Evropskega sporazuma o pridružitvi med
Evropskimi skupnostmi in njihovimi državami članicami na eni strani in
Republiko Slovenijo na drugi strani, in še zlasti 110., 111., 112., 113., 114.,
115., člena tega sporazuma, 
glede na to, da je Sporazum začel veljati 1. februarja 1999, 
SKLENIL NASLEDNJE:
1. člen
Predsedovanje
Pridružitvenemu svetu izmenično za dvanajstmesečna obdobja predsedujeta
predstavnik Sveta Evropske unije v imenu Skupnosti in njenih držav članic ter
predstavnik Vlade Republike Slovenije. Prvo obdobje se začne na dan prvega
sestanka Pridružitvenega sveta in se konča 31. decembra 1999.
2. člen
Sestanki
Pridružitveni Svet se redno sestaja na ministrski ravni
enkrat letno. Če se pogodbenici strinjata, se Pridružitveni svet na zahtevo ene
ali druge pogodbenice sestane na posebnih zasedanjih. 
Razen če se pogodbenici drugače ne dogovorita, vsako
zasedanje Pridružitvenega sveta poteka v običajnem kraju sestankov Sveta
Evropske Unije na dan, za katerega se dogovorita obe pogodbenici. 
Sestanke Pridružitvenega sveta po dogovoru s predsednikom
skupaj skličeta sekretarja Pridružitvenega sveta.
3. člen
Zastopanje
Člane Pridružitvenega sveta lahko zastopajo drugi, če se sami
sestanka ne morejo udeležiti. 
Če član želi, da ga na sestanku zastopa nekdo drug, mora pred
tem sestankom predsedniku sporočiti ime svojega predstavnika. 
Zastopnik člana Pridružitvenega sveta uresničuje vse pravice
tega člana.
4. člen
Delegacije
Člane Pridružitvenega sveta lahko spremljajo uradniki. 
Pred vsakim sestankom se o predvideni sestavi delegacije
vsake pogodbenice obvesti predsednika. 
Predstavnik Evropske investicijske banke se udeležuje sestankov
Pridružitvenega sveta kot opazovalec, kadar so na dnevnem redu zadeve v zvezi z
banko. 
Pridružitveni svet lahko povabi nečlane, da prisostvuje
sestanku in dajo informacije o določenih zadevah.
5. člen
Sekretariat
Uradnik Generalnega sekretariata Sveta Evropske unije in
uradnik Misije Republike Slovenije v Bruslju skupaj delujeta kot sekretarja
Pridružitvenega sveta.
6. člen
Korespondenca
Korespondenca, naslovljena na Pridružitveni svet se pošlje
predsedniku Pridružitvenega sveta na naslov Generalnega sekretariata Sveta
Evropske unije. 
Oba sekretarja zagotovita, da se korespondenca pošlje
predsedniku Pridružitvenega sveta in, če je primerno, razpošlje drugim članom
Pridružitvenega sveta. Razposlana korespondenca se pošlje Generalnemu
sekretariatu Komisije, stalnim predstavništvom držav članic in Misiji Republike
Slovenije v Bruslju. 
Sekretarja pošljeta naslovnikom sporočila predsednika
Pridružitvenega sveta in jih, če je primerno, razpošljeta drugim članom
Pridružitvenega sveta na naslove, omenjene v prejšnjem odstavku.
7. člen
Javnost sestankov
Sestanki Pridružitvenega sveta niso javni, razen če se ne
odloči drugače.
8. člen
Dnevni red sestankov
1.     
Predsednik sestavi začasni dnevni red za vsak sestanek. Sekretarja
Pridružitvenega sveta pošljeta dnevni red na naslove, omenjene v 6. členu
najkasneje petnajst dni pred začetkom sestanka. 
Začasni dnevni red vključuje točke, za katere je predsednik
najkasneje enaindvajset dni pred začetkom sestanka prejel zahtevo za uvrstitev
na dnevni red, pri čemer se točke ne vpišejo na začasni dnevni red, če dodatno
gradivo ni bilo poslano sekretarjem vsaj tisti dan, ko se dnevni red razpošlje.
Pridružitveni svet sprejme dnevni red na začetku vsakega
sestanka. Točka, ki ni na začasnem dnevnem redu, se lahko uvrsti na dnevni red,
če se pogodbenici tako dogovorita. 
2.     
Predsednik lahko s soglasjem obeh pogodbenic skrajša roke, določene v
prvem odstavku, da upošteva zahteve posameznega primera.
9. člen
Zapisnik
Sekretarja sestavita osnutek zapisnika vsakega sestanka. 
Praviloma zapisnik v zvezi z vsako točko dnevnega reda
navaja: 
-       
gradivo, predloženo Pridružitvenemu svetu, 
-       
izjave, za katere eden od članov Pridružitvenega sveta zahteva, da se
zapišejo, 
-       
sprejete sklepe in priporočila, dogovorjene izjave in sprejete
zaključke. 
Osnutek zapisnika se predloži v potrditev Pridružitvenemu
svetu. Ko je zapisnik potrjen, ga podpišejo predsednik in sekretarja. Zapisnik
se hrani v arhivu Generalnega sekretariata Sveta Evropske unije, ki deluje kot
depozitar pridružitvenih dokumentov; overjena kopija se pošlje na vse naslove,
omenjene v 6. členu.
10. člen
Sklepi in priporočila
1.     
Pridružitveni svet sprejema sklepe in priporočila s skupnim soglasjem
pogodbenic. 
Pridružitveni svet lahko v obdobju med zasedanji sprejema
sklepe ali priporočila pisno, če se obe pogodbenici s tem strinjata. 
2.     
Sklepi in priporočila Pridružitvenega sveta v smislu prvega odstavka
112. člena Evropskega sporazuma se poimenujejo “sklepi” in “priporočila”, ki
jim sledi zaporedna številka, datum sprejema in opis zadeve. 
Sklepe in priporočila Pridružitvenega sveta podpiše
predsednik, overita pa sekretarja. 
Sklepi in priporočila se pošljejo na vse naslove, omenjene v
6. členu. 
Vsaka pogodbenica lahko odloči, da objavi sklepe in
priporočila Pridružitvenega sveta v svoji uradni publikaciji (v Uradnem listu
Evropskih skupnosti in v Uradnem listu Republike Slovenije).
11. člen
Jeziki
Uradni jeziki Pridružitvenega sveta so uradni jeziki obeh
pogodbenic. 
Če ni dogovorjeno drugače, razprave Pridružitvenega sveta
temeljijo na gradivu, pripravljenem v teh jezikih.
12. člen
Stroški
Skupnost in Republika Slovenija vsaka posebej krijeta
stroške, ki nastanejo zaradi sodelovanja na sestankih Pridružitvenega sveta v
zvezi z osebjem, potnimi stroški in dnevnicami ter poštnimi in
telekomunikacijskimi izdatki. 
Izdatke v zvezi s tolmačenjem na sestankih, prevajanjem in
razmnoževanjem dokumentov krije Skupnost, razen izdatkov v zvezi s tolmačenjem
ali prevajanjem v slovenščino ali iz nje, ki jih krije Republika Slovenija. 
Druge izdatke v zvezi s konkretno organizacijo sestankov
krije pogodbenica, ki organizira sestanek.
13. člen
Pridružitveni odbor
1.     
Za pomoč Pridružitvenemu svetu pri opravljanju njegovih nalog se
ustanovi Pridružitveni odbor. Sestavljajo ga predstavniki članov Sveta Evropske
unije in člani Komisije Evropskih skupnosti na eni strani in predstavniki
slovenske vlade na drugi, običajno na ravni višjih državnih uradnikov. 
2.     
Pridružitveni odbor pripravlja sestanke in razprave Pridružitvenega
sveta, izvaja sklepe Pridružitvenega sveta, če je to primerno, in na splošno
zagotavlja kontinuiteto pridružitvenega razmerja in ustrezno izvajanje
Evropskega sporazuma. Odbor prouči vsako zadevo, ki mu jo predloži
Pridružitveni svet ter vsako drugo vprašanje, ki se lahko pojavi pri
vsakodnevnem izvajanju Evropskega sporazuma. Pridružitvenemu svetu predloži
predloge ali osnutke sklepov/priporočil za sprejem. 
3.     
V primerih, v katerih Evropski sporazum predvideva obveznost ali možnost
posvetovanja, tako posvetovanje lahko poteka v okviru Pridružitvenega odbora.
Posvetovanje se lahko nadaljuje v Pridružitvenem svetu, če se pogodbenici s tem
strinjata. 
4.     
Poslovnik Pridružitvenega odbora je priložen k temu sklepu.
14. člen
Pododbori in posebne skupine
Pododbori, omenjeni v 115. členu Evropskega sporazuma, so
našteti v Prilogi II k temu sklepu. Pododbori delujejo pod nadzorstvom
Pridružitvenega odbora, kateremu poročajo po vsakem sestanku. 
Pridružitveni odbor lahko razpusti kateregakoli od obstoječih
pododborov ali skupin, spremeni njihovo področje dela ali ustanovi druge
pododbore ali skupine za pomoč pri opravljanju njihovih nalog. 
Ti pododbori in skupine nimajo pravice odločanja.
15. člen
Skupni posvetovalni odbor
Ustanovi se Skupni posvetovalni odbor, čigar naloga je
pomagati Pridružitvenemu svetu pri spodbujanju dialoga in sodelovanja med
ekonomskimi in socialnimi interesnimi skupinami v Evropski skupnosti in
Republiki Sloveniji. Dialog in sodelovanje vključujeta vse ekonomske in
socialne vidike odnosov med Evropsko skupnostjo in Republiko Slovenijo, ki se
pojavljajo pri izvajanju Evropskega sporazuma. Skupni posvetovalni odbor izraža
svoje poglede na vprašanja, ki se pojavljajo na teh področjih.
16. člen
Skupni posvetovalni odbor sestavljajo štirje predstavniki
Ekonomskega in socialnega odbora Evropskih skupnosti in štirje predstavniki
ekonomskih in socialnih interesnih skupin Republike Slovenije. 
Skupni posvetovalni odbor opravlja svoje naloge na podlagi
pobude Pridružitvenega sveta ali pa, v zvezi s spodbujanjem dialoga med
ekonomskimi in socialnimi krogi, na lastno pobudo. 
Z izborom članov se zagotovi, da Skupni posvetovalni odbor
kar najbolj točno odraža različne ekonomske in socialne interesne skupine v
Evropski skupnosti in Republiki Sloveniji. 
Skupnemu posvetovalnemu odboru bosta sopredsedovala član
Ekonomskega in socialnega odbora Evropskih skupnosti in slovenski član. 
Skupni posvetovalni odbor sprejme svoj poslovnik.
17. člen
Ekonomski in socialni odbor Evropskih skupnosti na eni strani
in slovenske ekonomske in socialne interesne skupine na drugi strani vsak zase
krijejo stroške, ki nastanejo z udeležbo na sestankih Odbora in z delovnimi
skupinami, in sicer glede osebja, potovanj in stroškov bivanja ter glede
stroškov pošte in telekomunikacij. 
Stroške v zvezi s tolmačenjem na sestankih, prevajanjem in reprodukcijo
dokumentov krije Ekonomski in socialni odbor, pri tem pa so izvzeti stroški
slovenske strani v zvezi s tolmačenjem ali prevajanjem v slovenščino ali iz
nje, ki jih krijejo slovenske ekonomske in socialne interesne skupine. 
Druge stroške v zvezi s konkretno organizacijo sestankov
krije stranka, ki je gostiteljica sestankov.
Št. 900-15/2001-7
Ljubljana, dne 25. oktobra 2001.
Vlada Republike Slovenije
Generalni sekretar 
Mirko Bandelj l. r.

PRILOGA
1: POSLOVNIK PRIDRUŽITVENEGA ODBORA
PRILOGA
II: Evropski sporazum med ES in Slovenijo; Predlagana struktura
večdisciplinarnih pododborov
_____________________
1 Prečiščeno besedilo
sklepa št.1/1999 o določitvi poslovnika Pridružitvenega sveta vključuje tudi
določbe sklepa Pridružitvenega sveta EU-Slovenija s katerim se z ustanovitvijo
Skupnega posvetovalnega odbora spremeni Sklep št. 1/1999 o določitvi poslovnika
Pridružitvenega sveta