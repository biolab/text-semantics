I. SPLOŠNE DOLOČBE
1. člen
(vsebina)
Ta pravilnik ureja v skladu z Direktivo Sveta 98/56/ES z dne
20. julija 1998 o trženju razmnoževalnega materiala okrasnih rastlin (UL L št.
226 z dne 13. 8. 1998, str. 16, z vsemi spremembami), Direktivo Komisije
93/49/EGS z dne 23. junija 1993 o določitvi načrta in pogojev, ki jih mora
izpolnjevati razmnoževalni material okrasnih rastlin in okrasne rastline v
skladu z Direktivo Sveta 91/682/EGS (UL L št. 250 z dne 7. 10. 1993, str. 9, z
vsemi spremembami; v nadaljnjem besedilu: Direktiva 93/49/EGS), Direktivo
Komisije 1999/66/ES z dne 28. junija 1999 o določitvi zahtev za nalepko ali za
drug dokument, ki ga izda dobavitelj v skladu z Direktivo Sveta 98/56/ES (UL L št.
164 z dne 30. 6. 1999, str. 76) in Direktivo Komisije 1999/68/ES z dne 28.
junija 1999 o določitvi dodatnih določb za sezname sort okrasnih rastlin, ki
jih hranijo dobavitelji v skladu z Direktivo Sveta 98/56/ES (UL L št. 172 z dne
8. 7. 1999, str. 42):
-       
zahteve za pridelavo in trženje razmnoževalnega materiala okrasnih
rastlin;
-       
vsebino etiket in potrdil, ki jih izdaja dobavitelj;
-       
zahteve za seznam sort okrasnih rastlin, ki ga vodi dobavitelj;
-       
zahteve za dobavitelja;
-       
vsebino obrazca vloge za pridobitev dovoljenja za izdajo etiket in
potrdil dobavitelja;
-       
postopek uradnega nadzora nad dobaviteljem in razmnoževalnim materialom
okrasnih rastlin.
2. člen
(obseg uporabe)
(1) Ta pravilnik se uporablja za razmnoževalni material okrasnih
rastlin (v nadaljnjem besedilu: razmnoževalni material), ki se trži v Evropski
Skupnosti (v nadaljnjem besedilu: Skupnost).
(2) Poleg določb tega pravilnika se za razmnoževalni material
uporabljajo tudi predpisi, ki urejajo varstvo prosto živečih rastlinskih vrst,
predpisi, ki urejajo embalažo in odpadno embalažo, in predpisi, ki urejajo
zdravstveno varstvo rastlin.
(3) Določbe tega pravilnika se ne uporabljajo za razmnoževalni
material:
-       
ki je namenjen izvozu, če je primerno označen in ločen od ostalega
razmnoževalnega materiala;
-       
katerega proizvodi niso namenjeni za uporabo v okrasne namene, če
njegovo trženje urejajo posebni predpisi.
3. člen
(pomen izrazov)
V tem pravilniku uporabljeni izrazi imajo naslednji pomen:
1.     
»razmnoževalni material« je rastlinski material, ki je namenjen za:
- 
razmnoževanje okrasnih rastlin ali
- 
pridelavo okrasnih rastlin; v primeru pridelave okrasnih rastlin iz
celih rastlin se ta izraz uporablja le, če je pridelana končna rastlina
namenjena nadaljnjemu trženju;
2.     
»razmnoževanje« je reprodukcija na vegetativen ali drug način;
3.     
»dobavitelj« je fizična ali pravna oseba, ki se poklicno ukvarja s trženjem
ali z uvozom razmnoževalnega materiala;
4.     
»trženje« je prodaja ali dostava od dobavitelja drugi osebi; ≫prodaja≪
pomeni tudi imeti material na razpolago ali na zalogi, razstavljanje z namenom
prodaje oziroma ponujanje v prodajo;
5.     
»partija« je določeno število enot razmnoževalnega materiala, prepoznavnega
po homogenosti sestave in po izvoru.
II. ZAHTEVE ZA RAZMNOŽEVALNI MATERIAL
4. člen
(splošne zahteve za razmnoževalni material)
(1) Dobavitelji smejo tržiti razmnoževalni material le, če izpolnjuje
zahteve iz tega pravilnika.
(2) Razmnoževalni material iz prejšnjega odstavka mora
izpolnjevati tudi zahteve predpisov, ki urejajo zdravstveno varstvo rastlin, in
Direktive Sveta 2000/29/ES z dne 8. maja 2000 o varstvenih ukrepih proti vnosu
organizmov, škodljivih za rastline ali rastlinske proizvode, v Skupnost in proti
njihovemu širjenju v Skupnosti (UL L št. 169 z dne 10. 7. 2000, str. 1, z vsemi
spremembami).
(3) Zahteve iz prvega odstavka tega člena se ne uporabljajo za
razmnoževalni material, ki je namenjen za poskuse ali znanstvene namene,
selekcijo ali ohranjanje genske raznolikosti. Vendar pa mora biti razmnoževalni
material v tem primeru označen tako, da je namen trženja jasno razviden.
(4) Poleg zahtev, določenih v tem členu, morajo čebulice, korenike
in gomolji izpolnjevati tudi zahteve iz predpisov, ki določajo standarde
kakovosti za cvetoče čebulice, korenike in gomolje.
5. člen
(podrobnejše zahteve za razmnoževalni material)
(1) Razmnoževalni material mora biti na trgu:
-       
vsaj na podlagi vizualnega pregleda praktično brez škodljivih
organizmov, ki vplivajo na njegovo kakovost, oziroma brez znakov ali simptomov
prisotnosti škodljivih organizmov, ki zmanjšujejo njegovo uporabnost; zlasti
mora biti brez škodljivih organizmov in bolezni, ki so za posamezni rod ali
vrsto navedeni v Prilogi k Direktivi 93/49/EGS,
-       
nepoškodovan in brez drugih napak, ki lahko vplivajo na njegovo kakovost
kot razmnoževalnega materiala,
-       
dovolj vitalen in takih dimenzij, da se ga lahko uporabi kot razmnoževalni
material,
-       
pristen in čist glede na rod ali vrsto ali skupino rastlin, ki ji
pripada; če se trži z navedbo sorte, mora biti tudi sortno pristen in čist,
-       
če je razmnoževalni material seme, mora biti seme kalivo.
(2) Razmnoževalni material, ki na podlagi vidnih znakov ali
simptomov ni brez škodljivih organizmov iz prve alinee prejšnjega odstavka, je
treba ustrezno tretirati ali odstraniti, če tretiranje zaradi narave škodljivih
organizmov ne pride v poštev.
(3) Poleg zahtev iz prvega odstavka tega člena mora razmnoževalni
material vrst iz rodu Citrus L. izpolnjevati tudi naslednje zahteve:
-       
izvirati mora iz materiala, ki je bil pregledan in je bilo zanj
ugotovljeno, da ne kaže znakov virusov ali virusom podobnih organizmov in
bolezni,
-       
biti mora pregledan in ugotovljeno mora biti, da je od začetka zadnje
rastne dobe praktično brez virusov ali virusom podobnih organizmov in bolezni,
-       
če gre za cepljene sadike, morajo biti podlage, uporabljene pri
cepljenju, odporne na viroide.
(4) Poleg zahtev iz prvega odstavka tega člena morajo čebulice
in gomolji izvirati iz materiala, ki je bil med rastjo pregledan in je bilo
ugotovljeno, da je praktično brez katerihkoli škodljivih organizmov oziroma da
ne kaže znakov ali simptomov njihove prisotnosti.
6. člen
(pakiranje, označevanje in trženje razmnoževalnega materiala)
(1) Razmnoževalni material se trži v partijah ali serijah.
(2) Ne glede na določbo prejšnjega odstavka se lahko razmnoževalni
material različnih partij ali serij trži kot ena pošiljka, če dobavitelj hrani
zapise o partijah, ki sestavljajo pošiljko, ter dokazila o izvoru teh partij.
(3) Razmnoževalni material morajo na trgu spremljati etikete
dobavitelja oziroma potrdila dobavitelja, ki izpolnjujejo zahteve iz Priloge,
ki je sestavni del tega pravilnika.
(4) Ne glede na določbe prvega in drugega odstavka tega člena
se lahko osebam, ki se s pridelavo ali prodajo razmnoževalnega materiala
oziroma okrasnih rastlin ne ukvarjajo poklicno, trži razmnoževalni material
tudi, če ni v partijah ali serijah.
(5) Ne glede na določbo tretjega odstavka tega člena se lahko
osebam, ki se s pridelavo ali prodajo razmnoževalnega materiala oziroma
okrasnih rastlin ne ukvarjajo poklicno, trži razmnoževalni material tudi, če je
označen le z osnovnimi podatki o proizvodu, na primer s podatki o vrsti, sorti
oziroma o lastnostih skupine rastlin. Pri navajanju osnovnih podatkov se lahko
uporabijo splošno razumljivi simboli in slike.
7. člen
(dodaptne zahteve glede navedbe sorte ali skupine rastlin)
(1) Razmnoževalni material se lahko trži z navedbo sorte le, če
je sorta:
-       
zavarovana v skladu s predpisi, ki urejajo varstvo novih sort rastlin,
-       
vpisana v sortno listo v skladu s predpisi, ki urejajo vpis sorte v
sortno listo,
-       
splošno znana ali
-       
vpisana v seznam sort, ki ga vodi dobavitelj, z natančnim opisom in
imenom sorte.
(2) Sorta iz prejšnjega odstavka se v vseh državah članicah Skupnosti
trži z enakim imenom, razen če ni s predpisi drugače določeno.
(3) Če se razmnoževalni material namesto z navedbo sorte iz
prvega odstavka tega člena trži z navedbo skupine rastlin, mora biti
poimenovanje skupine rastlin takšno, da ga ni mogoče zamenjati z imenom sorte.
8. člen
(zahteve za seznam sort, ki ga vodi dobavitelj)
(1) Dobavitelj razmnoževalnega materiala sort iz četrte alinee
prvega odstavka prejšnjega člena mora za te sorte pripraviti in voditi seznam
sort v skladu z zahtevami iz tega pravilnika.
(2) Seznam sort iz prejšnjega odstavka mora vsebovati:
-       
ime sorte vključno z njenimi splošno znanimi sinonimi, če obstajajo,
-       
podatek o vzdrževanju sorte in o uporabljenem sistemu razmnoževanja,
-       
opis sorte, na podlagi izražanja vsaj tistih lastnosti, ki so določene s
predpisi, ki urejajo vložitev prijave za varstvo sort rastlin v Skupnosti,
razen pri vrstah, ki jih ti predpisi ne urejajo,
-       
če je mogoče, navedbo bistvenih lastnosti, po katerih se sorta razlikuje
od sort, ki so ji najbolj podobne.
(3) Določbi druge in četrte alinee prejšnjega odstavka se ne
uporabljata za dobavitelje, katerih dejavnost je izključno trženje razmnoževalnega
materiala okrasnih rastlin.
(4) Seznam sort iz prvega odstavka tega člena mora dobavitelj
dati na voljo pristojnemu fitosanitarnemu inšpektorju,
če ga ta zahteva.
III. ZAHTEVE ZA DOBAVITELJA
9. člen
(splošne zahteve)
(1) Dobavitelj, ki v Republiki Sloveniji prideluje,
pripravlja za trg, trži oziroma uvaža razmnoževalni material, mora biti pri
Fitosanitarni upravi Republike Slovenije (v nadaljnjem besedilu: Uprava) vpisan
v register dobaviteljev v skladu s predpisom, ki ureja vodenje registra dobaviteljev
semenskega materiala kmetijskih rastlin, in imeti dovoljenje za izdajanje etiket
in potrdil dobavitelja iz tretjega odstavka 6. člena tega pravilnika, ki ga
dobavitelju izda Uprava v skladu z zakonom, ki ureja semenski material
kmetijskih rastlin, in s tem pravilnikom.
(2) Dobavitelj iz prejšnjega odstavka mora, zaradi
zagotavljanja skladnosti razmnoževalnega materiala z zahtevami iz tega
pravilnika, izpolnjevati obveznosti dobavitelja, ki so določene z zakonom, ki
ureja semenski material kmetijskih rastlin, in s tem pravilnikom.
10. člen
(izjema za majhne pridelovalce)
(1) Ne glede na določbo prvega odstavka prejšnjega člena
dobavitelju, ki izpolnjuje kriterije za majhnega pridelovalca, ni potrebno
pridobiti dovoljenja Uprave za izdajo etiket in potrdil dobavitelja, vendar
mora kljub temu izpolnjevati obveznosti dobavitelja iz drugega odstavka prejšnjega
člena.
(2) Za majhne pridelovalce po prejšnjem odstavku se štejejo
dobavitelji, ki tržijo razmnoževalni material izključno osebam, ki se s pridelavo
ali prodajo okrasnih rastlin ali razmnoževalnega materiala ne ukvarjajo
poklicno.
11. člen
(dovoljenje za izdajo etiket in potrdil)
(1) Za pridobitev dovoljenja za izdajo etiket in potrdil vloži
dobavitelj, ki trži razmnoževalni material, pri Upravi vlogo, ki vsebuje
naslednje podatke:
-       
o dobavitelju: osebno ime in naslov stalnega prebivališča ali firmo in
sedež ter davčno številko ali neponovljivo registrsko številko dobavitelja;
-       
o razmnoževalnem materialu, za katerega namerava izdajati etikete in potrdila
dobavitelja: po rodovih ali vrstah okrasnih rastlin;
-       
o dejavnosti, ki jo opravlja (priprava za trg oziroma trženje razmnoževalnega
materiala lastne pridelave oziroma iz nakupa od drugih dobaviteljev);
-       
o osebi, ki je vpisana v registru dobaviteljev kot odgovorna strokovna
oseba in ki bo odgovorna tudi za izdajo etiket in potrdil dobavitelja in za
označevanje razmnoževalnega materiala.
(2) Dobavitelj mora vlogi iz prejšnjega odstavka tega člena
priložiti:
-       
vzorec etikete oziroma potrdila dobavitelja, ki jih namerava izdajati;
-       
izjavo, da je seznanjen z obveznostmi dobavitelja, ki izdaja etikete in
potrdila dobavitelja, v skladu z zakonom, ki ureja semenski material, in s tem
pravilnikom.
(3) Če je vloga popolna, Uprava z odločbo, dobavitelju dovoli
izdajo etiket in potrdil dobavitelja za vrste razmnoževalnega materiala, ki so
navedene v vlogi.
12. člen
(nadzor in naknadna kontrola)
(1) Zaradi zagotavljanja skladnosti razmnoževalnega materiala
z zahtevami iz tega pravilnika se, v skladu z zakonom, ki ureja semenski
material kmetijskih rastlin, s predpisi, ki urejajo zdravstveno varstvo
rastlin, in s tem pravilnikom, izvajajo:
-       
redni nadzor dobaviteljev, ki imajo dovoljenje za izdajo etiket in
potrdil dobavitelja, na podlagi rednih vsakoletnih pregledov pri dobaviteljih,
-       
naključni pregledi vseh dobaviteljev, ki so vpisani v register
dobaviteljev za pridelavo, pripravo za trg oziroma trženje razmnoževalnega
materiala,
-       
naknadno kontrolo razmnoževalnega materiala, ki je na trgu.
(2) Nadzor iz prve alinee prejšnjega odstavka izvaja pristojni
fitosanitarni inšpektor najmanj enkrat v rastni dobi v času, ki je najprimernejši
glede na vrsto razmnoževalnega materiala za katerega je dobavitelj pridobil
dovoljenje za izdajo etiket in potrdil dobavitelja. Fitosanitarni inšpektor izvede
nadzor na podlagi evidenc in dokazil, ki jih vodi in hrani dobavitelj, ter na
podlagi najmanj vizualnih pregledov razmnoževalnega materiala in objektov za
pridelavo, skladiščenje oziroma pripravo za trg preveri, ali dobavitelj
izpolnjuje obveznosti dobavitelja, določene z zakonom, ki ureja semenski material
kmetijskih rastlin, in ali razmnoževalni material izpolnjuje zahteve iz tega
pravilnika.
(3) V primeru iz druge alinee prvega odstavka tega člena izvede
pristojni fitosanitarni inšpektor naključne preglede dobaviteljev, ki so
vpisani v register dobaviteljev za pridelavo, pripravo za trg oziroma trženje
razmnoževalnega materiala okrasnih rastlin, v obsegu in na način, kot je določen
v navodilih iz priročnika fitosanitarne inšpekcije.
(4) Pri naknadni kontroli iz tretje alinee prvega odstavka tega
člena odvzame pristojni fitosanitarni inšpektor vzorce od določenega deleža
partij razmnoževalnega materiala, ki so dane na trg, ne glede na državo
pridelave. Odvzeti vzorci se preverijo s poskusi na polju in z laboratorijskimi
testi, ki jih opravita izvajalec preizkušanja sort in laboratorij, imenovana v
skladu s predpisom, ki ureja semenski material kmetijskih rastlin.
(5) Vrste okrasnih rastlin, pri katerih se izvede naknadna kontrola,
ter obseg vzorčenj iz prejšnjega odstavka se določijo z letnim programom dela
za fitosanitarno področje, ki ga sprejme minister, pristojen za kmetijstvo. Način
odvzema vzorcev ter metode preizkušanja in laboratorijskih testov določi
predstojnik Uprave v skladu z navodili in protokoli, ki jih za izvedbo
primerjalnih poskusov in testov Skupnosti sprejme pristojni organ Skupnosti in
so dosegljivi na Upravi in njenih spletnih straneh (http://www.
furs.si).
IV. PREHODNE IN KONČNE DOLOČBE
13. člen
(prehodne določbe)
(1) Za razmnoževalni material, ki je bil do uveljavitve tega
pravilnika pridelan v skladu s Pravilnikom o trženju razmnoževalnega materiala
okrasnih rastlin (Uradni list RS, št. 91/03), se šteje, da izpolnjuje zahteve
po tem pravilniku.
(2) Za razmnoževalni material, ki je do uveljavitve tega pravilnika
označen in dan na trg v skladu s pravilnikom iz prejšnjega odstavka, se šteje,
da je bil označen in dan na trg v skladu s tem pravilnikom.
14. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
trženju razmnoževalnega materiala okrasnih rastlin (Uradni list RS, št. 91/03).
15. člen
(začetek veljavnosti pravilnika)
Ta pravilnik začne veljati 1. julija 2005.
Št. 321-08-434/2004
Ljubljana, dne 7. junija 2005.
EVA 2004-2311-0075
Ministrica
za kmetijstvo, gozdarstvo in prehrano
Marija Lukačič l. r.

Priloga:
Podrobnejše zahteve za etikete in potrdila dobavitelja