I. SPLOŠNE DOLOČBE
1. člen
Ta uredba ureja vrste priznanj in nagrad Civilne zaščite,
merila in postopek za predlaganje kandidatov, sestavo komisije, postopek izbire
kandidatov za priznanja in nagrade ter način njihove podelitve
2. člen
Priznanja in nagrade Civilne zaščite
se podeljujejo pripadnikom Civilne zaščite ter drugim posameznikom, skupinam,
občinam ter gospodarskim družbam, zavodom in drugim organizacijam za zasluge in
prispevek pri razvijanju in krepitvi pripravljenosti, izvajanju zaščite,
reševanja in pomoči ter odpravljanju posledic naravnih in drugih nesreč.
II. VRSTE PRIZNANJ IN NAGRAD
3. člen
Priznanja in nagrade Civilne zaščite so: 
-       
kipec Civilne zaščite, 
-       
plaketa Civilne zaščite, 
-       
znak Civilne zaščite.
1. Kipec Civilne zaščite
4. člen
Kipec Civilne zaščite (v nadaljnjem besedilu: kipec) je umetniško
oblikovan in simbolizira človekoljubno dejavnost.
5. člen
Kipec Civilne zaščite se podeljuje posameznikom, skupinam in
organizacijam iz 2. člena te uredbe za življenjsko delo, posebne zasluge in
izjemne dosežke pri delu na področju varstva pred naravnimi in drugimi
nesrečami. 
S kipcem se podeli denarna nagrada in posebna listina.
2. Plaketa Civilne zaščite
6. člen
Plaketa Civilne zaščite (v nadaljnjem besedilu: plaketa), na
kateri je reliefno upodobljena oznaka pripadnosti Civilni zaščiti Republike Slovenije,
je pravokotne oblike s stranicami 100 mm x 105 mm.
7. člen
Plaketa se podeljuje posameznikom, skupinam in organizacijam
iz 2. člena te uredbe za življenjsko delo, posebne zasluge in izjemne uspehe
pri zaščiti in reševanju ljudi, živali, premoženja, kulturne dediščine ter
varovanju okolja ob naravnih in drugih nesrečah. 
S plaketo se podeli posebna listina.
3. Znak Civilne zaščite
8. člen
Znak civilne zaščite (v nadaljnjem besedilu: znak), na
katerem je reliefno upodobljena oznaka pripadnosti Civilni zaščiti Republike
Slovenije, je okrogle oblike s premerom 40 mm. 
Znaki so zlati, srebrni in bronasti. 
Namesto znaka nosi dobitnik priznanja nadomestno oznako, ki
je izdelana v obliki priponke pravokotne oblike s stranicami 30 mm x 10 mm. 
Zlatemu znaku pripada priponka zlato-modre barve, srebrnemu
znaku priponka srebrno-modre barve, bronastemu znaku pa pipada priponka
bronasto-modre barve. 
Z znakom se podeli posebna listina.
9. člen
Zlati znak se podeljuje posameznikom, skupinam in
organizacijam iz 2. člena te uredbe za dolgoletno uspešno delo pri razvijanju
in krepitvi organiziranosti, usposobljenosti in pripravljenosti Civilne zaščite
ter drugih sil za zaščito, reševanje in pomoč, za pomembne dosežke pri
razvojnem in raziskovalnem delu, ki je pomembno za varstvo pred naravnimi in
drugimi nesrečami, hrabra dejanja ter druge izjemne dosežke pri zaščiti in
reševanju ljudi, živali, premoženja, kulturne dediščine ter varovanja okolja ob
naravnih in drugih nesrečah.
10. člen
Srebrni znak se podeljuje posameznikom, skupinam in
organizacijam iz 2. člena te uredbe za posebne zasluge in izjemen prispevek pri
razvijanju in krepitvi varnosti pred naravnimi in drugimi nesrečami, izjemne
dosežke pri zaščiti in reševanju ljudi, živali, premoženja, kulturne dediščine
ter varovanju okolja ob naravnih in drugih nesrečah ter za izume in inovacije,
s katerimi je bil dosežen pomemben napredek pri razvijanju in krepitvi
pripravljenosti za zaščito, reševanje in pomoč.
11. člen
Bronasti znak se podeljuje posameznikom, skupinam in
organizacijam iz 2. člena te uredbe za požrtvovalno in uspešno opravljanje
nalog zaščite, reševanja in pomoči.
12. člen
Priznanje sme nositi samo tisti, ki mu je bilo podeljeno.
Znak Civilne zaščite iz 9., 10. in 11. člena te uredbe se
posamezniku, skupini in organizaciji za hrabra dejanja ter za izjemne enkratne
dosežke pri zaščiti in reševanju ljudi, živali, premoženja, kulturne dediščine
ter varovanju okolja ob naravnih in drugih nesrečah, lahko podeli tudi večkrat.
III. RAZPIS TER POSTOPEK ZA PODELJEVANJE
13. člen
Uprava Republike Slovenije za zaščito in reševanje vsako leto
najpozneje do 15. decembra objavi razpis za podelitev priznanj in nagrad.
Razpis mora vsebovati: 
-       
navedbo možnih predlagateljev, 
-       
merila za kandidiranje, 
-       
število priznanj in nagrad, 
-       
navedbo dokumentacije, ki jo je treba priložiti k predlogu, 
-       
rok, do katerega je treba poslati predloge, 
-       
naslov, na katerega je treba poslati predloge.
14. člen
Kandidate za priznanja in nagrade lahko predlagajo državni
organi, občine, gospodarske družbe, zavodi, društva in druge organizacije ter
poveljniki Civilne zaščite.
15. člen
Predlog za priznanja in nagrade mora poleg osnovnih podatkov
o kandidatu vsebovati tudi predlog za vrsto priznanja oziroma nagrade ter
utemeljitev predloga. 
K utemeljitvi predloga so lahko priložena tudi mnenja organov
in organizacij, ki podpirajo predlog.
16. člen
Predlog morajo predlagatelji poslati priporočeno v zapečateni
ovojnici v roku, ki je določen v razpisu. Ta rok ne sme biti krajši od 30 dni.
17. člen
Poveljnik Civilne zaščite Republike Slovenije imenuje
komisijo za izbiro kandidatov za priznanja in nagrade (v nadaljnjem besedilu:
komisija). 
Komisija ima predsednika in štiri člane. Predsednik in člani
imajo svoje namestnike. 
Komisijo sestavljajo predstavniki Štaba Civilne zaščite
Republike Slovenije, Uprave Republike Slovenije za zaščito in reševanje,
Inšpektorata Republike Slovenije za varstvo pred naravnimi in drugimi nesrečami
ter občin, društev in drugih nevladnih organizacij. 
Komisija ima sedež pri Upravi Republike Slvoenije za zaščito
in reševanje, ki opravlja zanjo strokovno in administrativno delo.
18. člen
Komisija ima svoj poslovnik.
19. člen
Priznanja in nagrade podeljuje poveljnik Civilne zaščite
Republike Slovenije praviloma ob svetovnem dnevu Civilne zaščite.
IV. FINANCIRANJE IN EVIDENCA
20. člen
Sredstva za izdelavo in podeljevanje priznanj ter za nagrade
se zagotavljajo v proračunu Republike Slovenije v okviru sredstev za zaščito,
reševanje in pomoč. 
Vsakoletno višino nagrade določi poveljnik Civilne zaščite
Republike Slovenije.
21. člen
Evidenco o podeljenih priznanjih in nagradah vodi Uprava
Republike Slovenije za zaščito in reševanje.

Uredba o priznanjih in nagradah na področju
varstva pred naravnimi in drugimi nesrečami (Uradni list RS, št. 64/95) vsebuje naslednji končni določbi:
»V. KONČNI DOLOČBI
22. člen
Z dnem uveljavitve te uredbe preneha veljati sklep o
podeljevanju priznanj Republiškega štaba za Civilno zaščito (Uradni list RS,
št. 13/92).
23. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembi in dopolnitvi uredbe o
priznanjih in nagradah na področju varstva pred naravnimi in drugimi nesrečami
(Uradni list RS, št. 76/01) vsebuje naslednjo končno določbo:
»2. člen
Ta uredba začne veljati petnajsti dan po objavi v Uradnem
listu Republike Slovenije.«.