1. člen
S tem odlokom se ustanovi Komisija Vlade Republike Slovenije
za presojanje upravičenosti prevladujočega javnega interesa v zvezi z
razkritjem podatkov, ki so določeni kot tajni (v nadaljnjem besedilu:
komisija).
2. člen
Komisija v okviru nalog iz 21.a člena Zakona o tajnih
podatkih (Uradni list RS, št. 50/06 – uradno prečiščeno besedilo, 9/10, 60/11
in 8/20) opravlja naslednje naloge:
-       
pozove organ, ki je določil podatek za tajnega, da komisiji pošlje oceno
škodljivih posledic, na podlagi katere je bila podatku določena tajnost, in vse
prejemnike tajnega podatka, da dajo mnenje o upravičenosti razkritja podatka
oziroma razlogih za ohranitev tajnosti;
-       
v 30 dneh od vložitve zahteve za dostop do informacij javnega značaja
pripravi mnenje o upravičenosti zahteve in ga predloži vladi;
-       
na predlog predstojnika organa poda mnenje o upravičenosti zahteve za
preklic tajnosti podatka iz 15. člena Zakona o tajnih podatkih ali predloga za
preklic ali spremembo tajnosti podatka iz 21. člena Zakona o tajnih podatkih.
3. člen
Komisijo sestavljajo:
1.     
dva predstavnika Urada Vlade Republike Slovenije za varovanje tajnih
podatkov (predsednik komisije in namestnik člana);
2.     
dva predstavnika Ministrstva za obrambo (podpredsednik komisije in
namestnik člana);
3.     
dva predstavnika Ministrstva za notranje zadeve (član in namestnik
člana);
4.     
dva predstavnika Ministrstva za zunanje zadeve (član in namestnik
člana);
5.     
dva predstavnika Slovenske obveščevalno-varnostne agencije (član in
namestnik člana).
Člane komisije imenuje in razrešuje Vlada Republike
Slovenije.
4. člen
Način dela je urejen s poslovnikom komisije, h kateremu da
soglasje Vlada Republike Slovenije.
5. člen
Strokovne podlage za delo komisije pripravlja Urad Vlade
Republike Slovenije za varovanje tajnih podatkov.
Seje komisije se poleg članov komisije lahko udeležijo tudi
posamezni strokovnjaki oziroma druge osebe, za katere komisija meni, da je
njihova prisotnost potrebna zaradi boljšega razumevanja obravnavane zadeve.
6. člen
Administrativno-tehnično podporo za delo komisije zagotavlja
Urad Vlade Republike Slovenije za varovanje tajnih podatkov.
7. člen
Predstavniki ministrstev, Urada Vlade Republike Slovenije za
varovanje tajnih podatkov in Slovenske obveščevalno-varnostne agencije
opravljajo naloge iz 2. člena tega odloka v okviru svojih rednih delovnih
obveznosti.
8. člen
Finančna sredstva za delo komisije se zagotavljajo iz
proračuna Urada Vlade Republike Slovenije za varovanje tajnih podatkov.
9. člen
Komisija do 31. marca tekočega leta Vladi Republike Slovenije
poroča o svojem delu v prejšnjem koledarskem letu.
PREHODNE IN KONČNE DOLOČBE
10. člen
Urad Vlade Republike Slovenije za varovanje tajnih podatkov v
petih dneh od uveljavitve tega odloka pozove ministrstva in vladne službe iz 3.
člena tega odloka, da predlagajo svoje predstavnike v komisiji ter sporočijo
njihove kontaktne podatke.
Člani komisije se imenujejo v 15 dneh od uveljavitve tega
odloka.
11. člen
Komisija sprejme poslovnik iz 4. člena tega odloka na prvi
redni seji, ki se skliče v treh mesecih od uveljavitve tega odloka.
12. člen
Ta odlok začne veljati naslednji dan po objavi v Uradnem
listu Republike Slovenije.
Št. 00701-7/2020
Ljubljana, dne 21. maja 2020
EVA 2020-1535-0004
Vlada Republike Slovenije
Janez Janša
predsednik