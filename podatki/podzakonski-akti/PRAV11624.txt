1. člen
(vsebina)
Ta pravilnik podrobneje opredeljuje način
in postopek obravnavanja pritožb zoper delo policistov pri opravljanju
policijskih nalog na ministrstvu, pristojnem za notranje zadeve (v nadaljnjem
besedilu: ministrstvo), in v policiji (v nadaljnjem besedilu: pritožbeni
postopek), obrazec službene izkaznice pooblaščencev ministra (v nadaljnjem
besedilu: pooblaščenec), postopek za njeno izdajo ter višino, vrste in način
povrnitve stroškov udeležbe na seji senata.
2. člen
(pritožbeni razlogi)
Pri obravnavanju pritožb zoper delo
policistov se pri ugotavljanju kršitev človekovih pravic ali temeljnih
svoboščin kot pritožbeni razlogi upoštevajo zlasti navedbe pritožnika glede:
-       
opustitve dejanja oziroma neukrepanja policistov,
-       
uporabe prisilnih sredstev,
-       
uporabe policijskih pooblastil ter
-       
komunikacije, ki se kaže v nedostojnem in nekorektnem odnosu.
3. člen
(vložitev in preizkus pritožbe)
(1) Če je pritožba vložena ustno, se
sestavi zapisnik, ki ga podpišeta pritožnik in oseba, ki je pritožbo sprejela. Pritožniku
se izroči izvod zapisnika in se ga seznani z vrsto in nadaljnjim potekom
pritožbenega postopka.
(2) Če je pritožba vložena pisno,
notranja organizacijska enota ministrstva, pristojna za reševanje pritožb (v
nadaljnjem besedilu: enota ministrstva), v sedmih delovnih dneh po prejemu
pritožbe pošlje pritožniku informacijo o vrsti in nadaljnjem poteku
pritožbenega postopka. Če je bila pisna pritožba vložena neposredno na
ministrstvo ali policijo, se pritožniku na njegovo zahtevo potrdi sprejem pritožbe.
(3) Če je pritožba vložena v tujem
jeziku, enota ministrstva v desetih delovnih dneh po prejemu pritožbe zagotovi
prevod pritožbe v uradni jezik organa.
(4) Enota ministrstva po prejemu
pritožbe, vložene neposredno na ministrstvo ali prejete od policije, v sodelovanju
s policijsko enoto, v katero je razporejen policist, zoper delo katerega je
bila vložena pritožba (v nadaljnjem besedilu: policijska enota), poleg načina
obravnave pritožbe (pomiritveni postopek ali senat) uskladi tudi izvedbo
aktivnosti iz petega odstavka 146. člena Zakona o nalogah in pooblastilih
policije (Uradni list RS, št. 15/13; v nadaljnjem besedilu: zakon). Ob
nesoglasju pretehta mnenje ministrstva.
(5) Če vodja policijske enote ugotovi,
da je izpolnjen kateri od pogojev iz sedmega odstavka 146. člena zakona,
pripravi predlog, da se pritožba ne obravnava, in ga pošlje enoti ministrstva.
Obvestilo iz osmega odstavka 146. člena zakona enota ministrstva poleg
pritožniku pošlje tudi policijski enoti.
(6) Enota ministrstva pošlje poleg pritožniku
policijski enoti tudi obvestila v skladu z drugim odstavkom 150. člena, drugim
odstavkom 152. člena in drugim odstavkom 154. člena zakona. Pisno obvestilo, ki
se pritožniku vroči v skladu z drugim odstavkom 152. člena zakona, mora
vsebovati tudi kratko obrazložitev sprejete odločitve, da se pritožba ne bo
obravnavala.
4. člen
(določitev načina reševanja pritožbe)
(1) Vodja enote ministrstva izmed
pooblaščencev, ki jih je imenoval minister, določi pooblaščenca, ki bo v
konkretni zadevi usmerjal in nadziral vodenje pomiritvenega postopka ter
opravljal druge naloge v skladu z zakonom.
(2) Vodja policijske enote najmanj pet
delovnih dni prej obvesti pooblaščenca o kraju, datumu in uri pomiritvenega
postopka.
(3) Za pritožbe, ki se obravnavajo na
senatu, vodja enote ministrstva izmed pooblaščencev, ki jih je imenoval minister,
določi pooblaščenca, ki bo vodil konkretno sejo senata, in poročevalca, ki bo
preveril pritožbo. Poročevalec je praviloma z ministrstva, lahko pa tudi iz
policije. Če je poročevalec iz policije, se vodja enote ministrstva o njegovi
določitvi uskladi s policijsko upravo ali generalno policijsko upravo.
(4) Če so bili v policijskem postopku
udeleženi pripadniki narodnostnih ali etničnih skupnosti ali manjšin in ne obstajajo
drugi razlogi iz četrtega odstavka 148. člena zakona, se pritožba obravnava
neposredno pred senatom, če se očitki v pritožbi nanašajo na nepravilnosti, ki
naj bi nastale zaradi pritožnikove pripadnosti navedeni skupnosti ali manjšini.
5. člen
(pomiritveni postopek)
(1) Vodja policijske enote v zvezi s
pritožbo prouči vse razpoložljive dokumente, opravi razgovore z morebitnimi
pričami in izvede vse, kar je potrebno, da se seznani s policijskim postopkom,
ki je predmet pritožbe. Preveri vsa dejstva, ki so potrebna za ugotovitev
dejanskega stanja in po potrebi opravi razgovor s policistom, zoper delo
katerega je bila vložena pritožba, zlasti če policist ne pripravi pisne izjave
o pritožbi.
(2) Zapisnik o pomiritvenem postopku
vsebuje:
-       
kraj, datum in uro pomiritvenega postopka,
-       
navedbo prisotnih oseb,
-       
navedbo o seznanitvi pritožnika s potekom pritožbenega postopka,
-       
navedbo o seznanitvi pritožnika z njegovimi pravicami, zlasti s
pravicami iz petega in šestega odstavka 150. člena zakona,
-       
povzetek obravnavane pritožbe in navedbo pritožbenih razlogov ter
kršenih človekovih pravic in temeljnih svoboščin,
-       
navedbo izvedenih dokazov,
-       
pojasnilo policijskih pooblastil in ravnanja policista v konkretnem
dogodku,
-       
navedbo o seznanitvi pritožnika z ukrepi, ki so že ali bodo sprejeti, če
je pritožba upravičena,
-       
morebitno izjavo pritožnika,
-       
morebitno izjavo na obravnavi prisotnega policista,
-       
zaključne ugotovitve vodje policijske enote,
-       
navedbo o strinjanju ali nestrinjanju pritožnika z ugotovitvami,
predstavljenimi v pomiritvenem postopku,
-       
morebiten predlog pritožnika, da se postopek konča kljub njegovemu
nestrinjanju z ugotovitvami v pomiritvenem postopku.
(3) Zapisnik podpišejo vsi prisotni na
pomiritvenem postopku.
(4) Če so izpolnjeni pogoji iz prve,
druge ali tretje alineje prvega odstavka 154. člena zakona, vodja policijske
enote pripravi predlog, da se pritožbeni postopek konča. Predlog pošlje enoti
ministrstva.
6. člen
(postopek pred senatom)
(1) Če pomiritveni postopek ne uspe,
je poročevalec praviloma vodja policijske enote.
(2) Če vodja senata oceni, da je za
razjasnitev dejanskega stanja treba dodatno preveriti posamezna dejstva in
izvesti nove dokaze, lahko od poročevalca zahteva izvedbo dodatnih aktivnosti
oziroma ukrepov in dopolnitev poročila. Na predlog vodje senata lahko vodja
enote ministrstva izmed poročevalcev, ki jih je imenoval minister, določi tudi
dodatnega ali drugega poročevalca.
(3) Pisno poročilo, ki ga skladno z
drugim odstavkom 143. člena zakona pripravi poročevalec, mora vsebovati tudi
navedbo pritožbenih razlogov ter kršenih človekovih pravic in temeljnih
svoboščin.
(4) Sejo senata razpiše vodja senata.
Vabilo se članom senata – predstavnikom javnosti vroči najmanj pet delovnih dni
pred sejo senata. V vabilu se navedejo datum, kraj in ura seje ter pritožbene
zadeve, ki bodo obravnavane na seji, ter kdo bo poročevalec v posamezni
pritožbeni zadevi. Predstavnikom javnosti se z vabilom pošljeta pritožba in
poročilo poročevalca oziroma zapisnik o izvedenem pomiritvenem postopku.
Opozori se jih, da lahko po dogovoru s poročevalcem do začetka seje pregledajo
pritožbeno zadevo. Na začetku seje senata vodja senata preveri, če so se
predstavniki javnosti seznanili z zadevo.
(5) V vabilu na sejo senata, ki ga
vodja senata skupaj s poročilom o ugotovitvah v zvezi s pritožbo pošlje
pritožniku in policistu, zoper delo katerega je vložena pritožba, se pritožnika
in policista posebej opozori na spoštovanje določb zakona, ki ureja varstvo
osebnih podatkov, ter drugih predpisov, ki urejajo to področje. V vabilu na
sejo senata se pritožnika in policista seznani tudi s pravico do vpogleda v
drugo pritožbeno dokumentacijo v skladu s četrtim odstavkom 152. člena zakona.
Če se dokumentacija nanaša na morebitni predkazenski postopek, se vpogleda ne
dovoli, postopek reševanja pritožbe pa se prekine do pridobitve odgovora
pristojnega državnega tožilca.
(6) Ustrezne prostore za izvedbo seje
senata, tehnična sredstva in administrativnega delavca za pisanje zapisnika o
poteku seje senata zagotovi policija, razen za pritožbe, ki se obravnavajo na
sejah senata v prostorih, kjer je sedež enote ministrstva.
(7) Če je seja senata prekinjena,
vodja senata takoj naznani kraj, datum in uro nadaljevanja seje senata in s tem
seznani prisotne ter jih opozori, da ponovnega pisnega vabila ne bodo prejeli.
Osebe, ki na seji senata niso prisotne, so na nadaljevanje seje povabljene s
pisnim vabilom, pri tem pa ni treba upoštevati rokov vabljenja. Obvestilo v
zvezi s prekinitvijo in nadaljevanjem seje senata se zapiše v zapisnik.
7. člen
(zapisnik seje senata)
(1) O poteku seje senata se zapisnik
piše tako, da predsednik senata glasno narekuje vsebino zapisnika.
(2) Zapisnik vsebuje:
-       
kraj, datum in uro seje,
-       
sestavo senata in prisotnost vabljenih oseb,
-       
opozorilo na dolžnost spoštovanja predpisov, ki urejajo varstvo osebnih
podatkov in varstvo tajnih podatkov,
-       
navedbo obravnavane pritožbe in pritožbenih razlogov ter kršenih
človekovih pravic in temeljnih svoboščin,
-       
navedbo izvedenih dokazov,
-       
vsebino postavljenih vprašanj in odgovorov, ki so pomembni za odločitev
o pritožbi,
-       
mnenja, predloge in vprašanja članov senata,
-       
morebitno odločitev o prekinitvi seje senata in odreditvi dodatnih
ukrepov ter kraj, datum in uro za nadaljevanje seje senata,
-       
odločitev o utemeljenosti pritožbe s kratkim povzetkom bistvenih
okoliščin, ki so bile upoštevane pri odločitvi.
(3) Zapisnik podpišejo vsi člani
senata, pritožnik, policist in zapisnikar.
(4) O posvetovanju in glasovanju
članov senata na seji senata se sestavi poseben zapisnik, v katerega se vpiše
sprejeta odločitev glede utemeljenosti pritožbe, podpišejo pa ga vsi člani
senata. Posvetovanje in glasovanje je tajno. V prostoru, v katerem je
posvetovanje in glasovanje, smejo biti le člani senata in zapisnikar. Zapisnik
o posvetovanju in glasovanju se vloži in zalepi v poseben ovitek, ki je priloga
pritožbene zadeve.
(5) Policistom in drugim udeležencem
na seji senata ni dovoljeno nositi orožja.
8. člen
(določanje predstavnikov javnosti)
Za člana posameznega senata se praviloma
določi predstavnika javnosti, ki je bil predlagan v imenovanje z območja, kjer
je nastala kršitev. Če to zaradi objektivnih ali subjektivnih okoliščin (kot so
npr. konflikt interesov, dvom v nepristranskost, nedosegljivost, zasedenost) ni
mogoče, vodja senata določi člana senata po vrstnem redu s seznama imenovanih
predstavnikov javnosti za druga območja.
9. člen
(zaključek postopka pred senatom)
Odgovor pritožniku, pripravljen v skladu s
153. členom zakona, pošlje enota ministrstva tudi policijski enoti, generalni
policijski upravi pa le, če je bila pritožba utemeljena.
10. člen
(evidentiranje pritožb)
(1) Policija zagotavlja pooblaščencem
nemoteno izvajanje določbe pete alineje 144. člena zakona, ki se nanaša na
vpogled in vnos podatkov o pritožbah v evidenco pritožb.
(2) Enota ministrstva vnese podatke o
pritožbah, končanih na sejah senatov, podatke ostalih pritožbenih zadev pa
vnese policija. Vnos podatkov se opravi najpozneje v petih delovnih dneh po
zaključku zadeve.
(3) Enota ministrstva za pripravo
poročil in publikacij o reševanju pritožb uporablja podatke iz evidence
pritožb.
11. člen
(službena izkaznica)
Notranja organizacijska enota ministrstva,
pristojna za kadrovske zadeve, hrani v upravnih spisih podatke iz izdanih
službenih izkaznic, s katerimi se pri opravljanju nalog izkazujejo
pooblaščenci. Notranja organizacijska enota ministrstva, pristojna za upravno
poslovanje in grafiko, izvaja administrativno-­tehnične zadeve v zvezi s
službenimi izkaznicami.
12. člen
(oblika in vsebina službene izkaznice)
(1) Službeno izkaznico sestavlja
usnjen etui, velikosti 105 x 70 mm, v katerem so vloženi identifikacijska
kartica, izdelana iz polikarbonata z zaščitno folijo, plastificiran kartonček z
navedbo pooblastil poročevalcev oziroma plastificiran kartonček z navedbo
pooblastil pooblaščencev, velikosti 85 x 54 mm.
(2) Na identifikacijski kartici so:
-       
fotografija imetnika izkaznice, velikosti 3 x 2,5 cm,
-       
napis: "Republika Slovenija, Ministrstvo za notranje zadeve,
Direktorat za policijo in druge varnostne naloge, Službena izkaznica" in
-       
ime in priimek imetnika izkaznice, registrska številka izkaznice,
prostor za žig, podpis ministra in datum izdaje.
(3) Na sprednji strani obeh
plastificiranih kartončkov z navedbo pooblastil je napis: "Uslužbenci
policije so dolžni imetniku te izkaznice, ko opravlja naloge v pritožbenem postopku,
v skladu s svojimi pristojnostmi omogočiti izvršitev naloge in mu zagotoviti
potrebno pomoč.".
(4) Besedilo, izpisano na hrbtni
strani plastificiranega kartončka z navedbo pooblastil poročevalcev, se glasi:
"Imetnik te izkaznice sme za nemoteno in učinkovito opravljanje nalog
poročevalca:
-       
vstopiti v policijske prostore, ki so povezani s preverjanjem pritožbe,
-       
pregledati pritožbeno zadevo policijske enote z vsemi prilogami in jih
po potrebi kopirati, izpisati ali prepisati,
-       
pregledati dokumente, listine, odredbe, zapisnike, odločbe in sklepe, ki
jih skladno s pristojnostmi pridobiva, pripravlja ali izdaja policija in bi
lahko bili povezani s pritožbo, ter po potrebi zahtevati njihovo izročitev ali
izročitev njihovih kopij, izpisov ali prepisov,
-       
opraviti razgovor s pritožnikom in policistom, zoper katerega je bila
vložena pritožba, policisti in drugimi osebami, ki so bili priče dogodka
oziroma bi lahko kaj vedele o dogodku,
-       
pridobiti informacije in mnenja strokovnih služb policije in ministrstva
o vprašanjih, ki so predmet pritožbe,
-       
pregledati podatke iz evidenc, ki jih vodi in vzdržuje policija in so v
povezavi s pritožbo,
-       
zahtevati podatke iz evidenc, ki jih vodi in vzdržuje policija in so v
povezavi s pritožbo,
-       
od generalnega direktorja policije ali druge pooblaščene osebe zahtevati
dovoljenje za vpogled v zbirke tehničnih informacij, ki pojasnjujejo,
prikazujejo ali drugače zapisujejo dogodek, ki je predmet pritožbe
(registrafon, videonadzor, GPS in druge oblike sledenja, registrator brezžičnih
komunikacij in podobno) ter po potrebi zahtevati kopije, izpise ali prepise,
-       
zahtevati uradna pisna potrdila ter tehnične in druge podatke o
tehničnih sredstvih, ki jih uporablja policija, ter zahtevati dokazila o
usposobljenosti policista za uporabo teh sredstev,
-       
opraviti druge ukrepe in dejanja, potrebna za razjasnitev
pritožbe.".
(5) Besedilo, izpisano na hrbtni
strani plastificiranega kartončka z navedbo pooblastil pooblaščencev, se glasi:
"Imetnik te izkaznice sme za nemoteno in učinkovito opravljanje nalog
pooblaščenca ministra:
-       
zahtevati sprotno seznanjanje s potekom obravnavanja pritožbe,
-       
dajati ustne ali pisne usmeritve ali pojasnila o načinu obravnavanja
pritožbe vodji policijske enote ali poročevalcu,
-       
usmerjati in nadzirati vodenje pritožbenega postopka do konca
pomiritvenega postopka ali razpisa seje senata,
-       
imeti vpogled v listinsko in drugo gradivo v pritožbi,
-       
imeti vpogled v evidenco pritožb in vnašati podatke o pritožbah, ki so
bile končane na sejah senata,
-       
neposredno spremljati pritožbeni postopek in prisostvovati razgovoru s
pritožnikom, policistom, pričami ali drugimi osebami, izvajanju posameznih
dokazov ter pomiritvenemu postopku,
-       
odrediti druge ukrepe in opraviti dejanja, potrebna za razjasnitev
pritožbe.".
(6) Obrazec službene izkaznice je določen
v prilogi, ki je sestavni del tega pravilnika.
13. člen
(stroški postopka)
(1) Pravico do povrnitve stroškov
udeležbe na seji senata imajo predstavniki javnosti in strokovnjaki, ki niso
zaposleni v policiji ali na ministrstvu (v nadaljnjem besedilu: strokovnjaki).
Preostalim udeležencem pritožbenega postopka ne pripada pravica do povračila
kakršnihkoli stroškov, na kar se jih opozori v vabilu ali v prvem razgovoru.
(2) Predstavnikom javnosti in
strokovnjakom pripada za udeležbo na seji senata sejnina v višini zneska
dnevnice, ki velja za službena potovanja javnih uslužbencev v državi v trajanju
nad 12 ur, razen za seje senata, ki trajajo manj kot eno uro, ko jim pripada 60
odstotkov navedenega zneska. Če je seja senata izvedena v več delih oziroma nadaljevanjih,
pripada predstavnikom javnosti in strokovnjakom sejnina za vsako udeležbo na
seji senata.
(3) Predstavnikom javnosti in
strokovnjakom pripada na podlagi njihovega zahtevka povračilo potnih stroškov
za prevoz na sejo senata. Prizna se jim kilometrina za razdaljo po najkrajši
poti od kraja njihovega prebivališča oziroma od kraja, od koder so se dejansko
pripeljali, in nazaj, in sicer v višini, ki se upošteva kot povračilo za
stroške prevoza na delo in z dela za javne uslužbence.
(4) Potrdilo o sodelovanju na seji
senata na zahtevo predstavnika javnosti ali strokovnjaka izda vodja senata.
(5) Odredbo, na podlagi katere se iz
proračuna izvrši povračilo potnih stroškov, izda vodja enote ministrstva.
Zahtevek iz tretjega odstavka tega člena se evidentira na odredbi.
(6) Policistu se sodelovanje v
pritožbenem postopku šteje v redno delovno obveznost.
KONČNI DOLOČBI
14. člen
(prenehanje uporabe)
Z dnem, ko začne veljati ta pravilnik, se
preneha uporabljati Pravilnik o reševanju pritožb (Uradni list RS, št. 1/04,
117/05, 111/06 in 15/13 – ZNPPol).
15. člen
(uveljavitev predpisa)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-85/2013/27
Ljubljana, dne 19. junija 2013
EVA 2013-1711-0017
dr. Gregor Virant l.r.
Minister
za notranje zadeve

Priloga: Grafični
prikaz identifikacijske izkaznice in plastificiranih kartončkov