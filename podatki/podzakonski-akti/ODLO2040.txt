1. člen
S tem odlokom se zaradi zajezitve in obvladovanja epidemije
COVID-19 določi obvezno razkuževanje večstanovanjskih stavb.
2. člen
(1) Upravniki večstanovanjskih stavb morajo poskrbeti,
da se najmanj dvakrat dnevno organizira razkuževanje opreme v skupnih prostorih
v in ob večstanovanjskih stavbah. Razkuževanje iz prejšnjega stavka opravi
upravnik sam ali zagotovi, da razkuževanje opravi tretja oseba, ki jo izbere
upravnik, ali pa razkuževanje opravi eden od etažnih lastnikov, če upravnik
nima na razpolago dovolj zaposlenih ali ne more zagotoviti, da delo opravi
tretja oseba. Pogostost razkuževanja je v posamezni večstanovanjski stavbi
odvisna od števila posameznikov, ki živijo v večstanovanjski stavbi.
(2) Oprema v skupnih prostorih iz prejšnjega odstavka je
zlasti:
-       
kljuke na vhodu v večstanovanjsko stavbo,
-       
ograje v večstanovanjski stavbi,
-       
stikala za upravljanje in kabine dvigala,
-       
stikala v skupnih prostorih večstanovanjske stavbe,
-       
oprijemala in druga oprema, kjer je mogoče ob redni uporabi pričakovati
več stikov rok s površinami.
(3) Upravnik večstanovanjske stavbe na vidnem mestu,
pred vstopom v dvigalo večstanovanjske stavbe, namesti opozorilo: »Uporaba
dvigala predstavlja tveganje za prenos okužbe COVID-19, zato kabino dvigala
uporabljajte posamično. Po uporabi stikal za upravljanje dvigala se ne dotikajte
oči, nosu ali ust ter si umijte roke.«.
(4) V večstanovanjskih stavbah, ki v skladu s posebnimi
predpisi nimajo upravnika, morajo obveznosti iz tega odloka zagotoviti lastniki
v večstanovanjskih stavbah.
3. člen
Obvezno razkuževanje večstanovanjskih stavb v skladu s tem
odlokom velja do prenehanja razlogov zanj, kar ugotovi Vlada Republike
Slovenije s sklepom, ki ga objavi v Uradnem listu Republike Slovenije.
4. člen
Ta odlok začne veljati naslednji dan po objavi v Uradnem
listu Republike Slovenije.
Št. 00725-11/2020
Ljubljana, dne 28. marca 2020
EVA 2020-2711-0032
Vlada Republike Slovenije
Janez Janša
predsednik