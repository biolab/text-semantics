I. SPLOŠNE DOLOČBE
1. člen
(vsebina uredbe)
Ta uredba podrobneje določa splošne pogoje za sklenitev
pogodbe o prostovoljni službi v pomožni policiji, način izvajanja nalog, merila
za izbor kandidatov, nadomestila, druge prejemke, odsotnost in povračila ter
pravice in dolžnosti pomožnih policistov in kandidatov za pomožne policiste,
višino plačila za pripravljenost ter razloge za prenehanje in odpoved pogodbe.
2. člen
(pomen izrazov)
Izrazi, uporabljeni v tej uredbi, imajo naslednji pomen: 
1.    
kandidat za pomožnega policista je oseba na osnovnem usposabljanju, 
2.    
pomožni policist je državljan, ki je sklenil pogodbo o prostovoljni
službi v pomožni policiji in je usposobljen za izvajanje policijskih nalog, 
3.    
matična policijska enota je policijska uprava, v katero je s pogodbo
razporejen kandidat za pomožnega policista ali pomožni policist.
II. POSTOPEK POPOLNJEVANJA POMOŽNE POLICIJE
3. člen
(letni načrt popolnitve)
Generalni direktor policije sprejme letni načrt popolnitve s
pomožnimi policisti na podlagi akta o organizaciji pomožne policije in
predlogov matičnih policijskih enot, najkasneje do konca oktobra za naslednje
leto.
4. člen
(javni razpis)
Policija na podlagi sprejetega letnega načrta popolnitve
objavi javni razpis za kandidate za pomožne policiste.
5. člen
(pridobivanje kandidatov)
O možnosti sklenitve pogodbe o prostovoljni službi v pomožni
policiji organizacijska enota, pristojna za kadrovske zadeve policije, obvešča
državljane z objavami v sredstvih javnega obveščanja in na druge primerne
načine.
6. člen
(komisija za izbor ter merila za izbiro kandidatov za
pomožne policiste)
(1) Tričlansko komisijo, ki odloča o izbiri kandidatov za
pomožne policiste in pomožnih policistov, imenuje generalni direktor policije. 
(2) Komisija pri izbiri kandidatov za pomožne policiste, ki
izpolnjujejo splošne pogoje, upošteva dosežene rezultate pri preverjanju
psihofizične sposobnosti. 
(3) Komisija neizbranim kandidatom ni dolžna sporočiti
razlogov za svojo odločitev.
7. člen
(smiselna uporaba določb)
Za postopek pridobivanja kandidatov za pomožne policiste se
smiselno uporabljajo določbe predpisov, ki urejajo delovna razmerja.
III. POGODBA O PROSTOVOLJNI SLUŽBI V POMOŽNI POLICIJI
8. člen
(začasna pogodba)
(1) Z izbranim kandidatom se sklene začasna pogodba za čas
osnovnega usposabljanja. 
(2) Pogodba se sklene v pisni obliki in mora vsebovati
podatke o dnevu začetka osnovnega usposabljanja, matični policijski enoti,
enoti, kjer bo usposabljanje potekalo, času trajanja usposabljanja, višini
plačila, razlogih za odpoved pogodbe, dolžini odpovednih rokov ter razlogih in
pogojih povrnitve stroškov osnovnega usposabljanja. 
(3) Po podpisu pogodbe se kandidat vpiše v evidenco
kandidatov za pomožne policiste, ki jo tekoče vodi služba, pristojna za
kadrovske zadeve policije.
9. člen
(sklenitev pogodbe)
(1) Po uspešno opravljenem osnovnem usposabljanju komisija
izbere kandidate za opravljanje nalog pomožne policije. Z izbranim kandidatom
policija praviloma sklene pogodbo o prostovoljni službi v pomožni policiji. 
(2) Pogodba se sklene v pisni obliki in mora vsebovati
podatke o dnevu začetka službe v pomožni policiji, matični policijski enoti,
višini plačila za pripravljenost in za izvajanje nalog policije, pogojih za
opravljanje nalog policije v pomožni policiji, času trajanja pogodbe, razlogih
za odpoved pogodbe, dolžini odpovednih rokov ter razlogih, načinu izračuna
višine in pogojih povrnitve stroškov usposabljanj in plačil za pripravljenost. 
(3) Pogodba se sklene za najmanj pet let in se lahko
podaljšuje za najmanj enako obdobje. 
(4) Po podpisu pogodbe se pomožni policist vpiše v evidenco
pomožnih policistov. Izda se mu službena izkaznica, ki se hrani v matični
policijski enoti.
10. člen
(obvestilo delodajalcu)
Kandidat za pomožnega policista oziroma pomožni policist o
podpisu začasne pogodbe in pogodbe o prostovoljni službi v pomožni policiji
obvesti svojega delodajalca, najkasneje 8 dni po podpisu pogodbe.
IV. PRAVICE IN DOLŽNOSTI POMOŽNIH POLICISTOV IN KANDIDATOV ZA
POMOŽNE POLICISTE
11. člen
(dolžnosti med trajanjem pogodbe)
(1) Kandidat za pomožnega policista se mora na poziv matične
policijske enote udeležiti osnovnega usposabljanja. 
(2) Pomožni policist se mora odzvati na poziv k
nadaljevalnemu in dopolnilnemu usposabljanju ter izvajanju nalog policije.
12. člen
(daljša odsotnost in obveščanje)
(1) Kandidat za pomožnega policista in pomožni policist mora
svojo matično policijsko enoto obvestiti o: 
1.    
zdravljenju zaradi bolezni ali poškodbe, daljše od trideset dni, in
sicer v osmih dneh po določitvi zdravljenja nad trideset dni, 
2.    
starševskem dopustu v petnajstih dneh pred začetkom dopusta, 
3.    
odhodu v tujino, daljšem od tridesetih dni, in sicer petnajst dni pred
odhodom. 
(2) Med odsotnostjo iz prejšnjega odstavka kandidatu za
pomožnega policista in pomožnemu policistu mirujejo vse pravice in dolžnosti iz
te uredbe.
13. člen
(osnovno, nadaljevalno in dopolnilno usposabljanje)
(1) Osnovno, nadaljevalno in dopolnilno usposabljanje
potekajo po programih, ki jih predpiše generalni direktor policije. 
(2) Organizacijska enota, ki izvaja usposabljanje kandidatov
za pomožne policiste, izdela načrt osnovnega usposabljanja. 
(3) Na podlagi odločbe generalnega direktorja policije
matična policijska enota izdela lastni letni načrt nadaljevalnega in
dopolnilnega usposabljanja za naslednje koledarsko leto, v katerem navede
termine usposabljanj. Matične policijske enote izvajajo nadaljevana in
dopolnilna usposabljanja. 
(4) Kandidata ali pomožnega policista in njegovega
delodajalca mora policija z načrtom usposabljanja seznaniti do 31. marca v
tekočem letu ali najkasneje 30 dni pred začetkom usposabljanja. 
(5) Pomožni policist lahko v skladu z letnim načrtom
usposabljanja praviloma sam izbere čas, v katerem se bo udeležil usposabljanja,
in o tem obvesti matično policijsko enoto. 
(6) Matična policijska enota pomožnega policista vpokliče na
usposabljanje s pozivom, ki mu mora biti vročen najmanj 30 dni pred začetkom
usposabljanja.
14. člen
(odložitev usposabljanja in odsotnost)
(1) Kandidatu za pomožnega policista in pomožnemu policistu
se na njegovo prošnjo lahko odloži usposabljanje ali odobri odsotnost: 
1.    
na podlagi predloženega potrdila o začasni zadržanosti z dela zaradi
bolezni ali poškodbe oziroma ustreznega zdravniškega potrdila, in sicer za čas
začasne zadržanosti z dela oziroma zdravljenja, 
2.    
tri dni zaradi rojstva otroka, 
3.    
tri dni zaradi smrti ožjega družinskega člana (starši oziroma
posvojitelji, zakonec, zunajzakonski partner, otroci in posvojenci, bratje in
sestre), 
4.    
do trideset dni zaradi nujne pomoči družini ob naravnih ali drugih
nesrečah, 
5.    
zaradi udeležbe na izpitu, kolokviju ali drugih neodložljivih šolskih
obveznosti za en dan, vendar največ tri dni na leto. 
(2) Kandidatu za pomožnega policista in pomožnemu policistu
se lahko na prošnjo delodajalca zaradi neodložljivega dela, ki ga je treba
opraviti neposredno pred ali med usposabljanjem in ga ne more opraviti drug
delavec, odloži usposabljanje do treh dni v koledarskem letu. 
(3) Prošnjo za odložitev usposabljanja oziroma odsotnost mora
kandidat za pomožnega policista oziroma pomožni policist vložiti pri enoti,
kjer poteka usposabljanje, ali pri matični policijski enoti najpozneje v osmih
dneh po prejemu poziva oziroma ob nastanku katerega od razlogov iz prvega in
drugega odstavka tega člena.
15. člen
(prekinitev usposabljanja)
(1) Kandidatu za pomožnega policista in pomožnemu policistu
se usposabljanje prekine: 
1.    
če ne opravi preizkusa znanja in usposobljenosti v skladu s programom
usposabljanja, 
2.    
zaradi nedovoljene odsotnosti, 
3.    
zaradi hujše kršitve pogodbenih oziroma drugih obveznostih med
usposabljanjem, kot so zlasti: 
- 
prihod na usposabljanje pod vplivom alkohola ali drugih psihoaktivnih
snovi oziroma uživanje alkohola ali drugih psihoaktivnih snovi med
usposabljanjem, 
- 
zloraba začasne zadržanosti z dela oziroma bolezni za odsotnost z usposabljanja,
in sicer neopravičen izostanek z usposabljanja dva dni zapored, 
- 
povzročitev večje materialne škode namenoma ali iz hude malomarnosti, 
- 
nedostojno, žaljivo, nasilno ali drugače neprimerno obnašanje do
udeležencev ali izvajalcev usposabljanja oziroma tretjih oseb, 
- 
odklonitev naloge, določene s programom usposabljanja in redom v enoti,
v kateri se usposablja, 
- 
odklonitev, nepopolna izpolnitev oziroma neizpolnitev povelja ali ukaza,
- 
kršitev predpisov, ki urejajo varovanje tajnih in osebnih podatkov, ali
opustitev varnostnih in drugih ukrepov v zvezi s tem, 
4.    
iz zdravstvenih razlogov, če mu onemogočajo pravočasen in uspešen
zaključek usposabljanja. 
(2) Med prekinitvijo usposabljanja iz razlogov, navedenih v
prejšnjem odstavku, kandidatu za pomožnega policista in pomožnemu policistu
mirujejo vse pravice in dolžnosti iz te uredbe.
16. člen
(odločanje predstojnika)
O odložitvi, odsotnosti, disciplinskih kršitvah in prekinitvi
usposabljanja odloči predstojnik enote, kjer usposabljanje poteka, ali predstojnik
matične policijske enote najpozneje v treh dneh po prejemu vloge oziroma pojavu
razloga za odložitev, odsotnost, disciplinsko kršitev ali prekinitev.
V. NADOMESTILA TER DRUGI PREJEMKI IN POVRAČILA
17. člen
(plačilo za pripravljenost)
(1) Pomožnemu policistu pripada plačilo za pripravljenost,
določeno od osnove, ki jo predstavlja bruto znesek minimalne plače v Republiki
Sloveniji in se izplačuje enako kakor policistom. 
(2) Plačilo za pripravljenost, določeno od osnove iz
prejšnjega odstavka, znaša en odstotek na dan. 
(3) Med usposabljanjem, zdravljenjem ali bivanjem v tujini
nad 30 dni ter med starševskim dopustom pomožnemu policistu plačilo za
pripravljenost ne pripada.
18. člen
(plačilo med usposabljanjem)
(1) Kandidatu za pomožnega policista in pomožnemu policistu
med usposabljanjem pripada nadomestilo plače oziroma drugih prejemkov,
povračilo stroškov za prevoz, prenočišče in prehrano po merilih, ki veljajo za
policiste v nazivu policist III, in plačilo za udeležbo na usposabljanju, ki
znaša v delovnih dneh 75 odstotkov osnovnega količnika, ob sobotah 100
odstotkov ter ob nedeljah in dela prostih dnevih 150 odstotkov osnovnega
količnika, ki velja za policista v nazivu policist III. 
(2) Nezaposleni kandidat za pomožnega policista in pomožni
policist ne glede na prejšnji odstavek v delovnih dneh prejema plačilo 100
odstotkov osnovnega količnika. 
(3) Za delovni dan iz prvega in drugega odstavka tega člena
se šteje usposabljanje, ki traja najmanj 8 ur. 
(4) Plačilo za usposabljanje se izplača enako kakor
policistom.
19. člen
(plačilo za opravljanje nalog policije v miru, izrednem
stanju in vojni)
(1) Pomožnemu policistu med opravljanjem nalog policije v
miru, izrednem stanju in vojni pripada enako plačilo kakor policistu v nazivu
policist III. 
(2) Plačilo iz tega člena se izplača enako kakor policistom.
20. člen
(zavarovanje)
Policija kandidate za pomožne policiste in pomožne policiste
med usposabljanjem in opravljanjem nalog policije zavaruje za primer nezgodne
smrti ali nastanka invalidnosti pri delu.
21. člen
(dodatek za stalnost)
Pomožnemu policistu pri vsakem podaljšanju pogodbe pripada
enkratni dodatek za stalnost v višini treh zadnjih mesečnih plačil za
pripravljenost.
22. člen
(pravna pomoč)
Policija zagotovi brezplačno pravno pomoč kandidatu za pomožnega
policista in pomožnemu policistu, ki mu delodajalec zaradi usposabljanja ali
izvajanja nalog v pomožni policiji odpove pogodbo o zaposlitvi.
VI. ODPOVED IN PRENEHANJE POGODBE
23. člen
(prenehanje pogodbe)
Pogodba o opravljanju prostovoljne službe v pomožni policiji
preneha veljati: 
1.    
s potekom časa, za katerega je bila sklenjena, 
2.    
s potekom odpovednega roka, 
3.    
če pomožni policist sklene pogodbo o zaposlitvi kot policist, vojak,
carinik, paznik ali se zaposli v gospodarski družbi, zavodu ali drugi organizaciji,
katere dejavnost je po odločitvi vlade posebnega pomena za obrambo, in sicer z
dnem sklenitve pogodbe o zaposlitvi, 
4.    
s smrtjo pomožnega policista.
24. člen
(odpoved pogodbe)
Policija lahko enostransko odpove začasno pogodbo ali pogodbo
o prostovoljni službi v pomožni policiji kandidatu za pomožnega policista ali
pomožnemu policistu: 
1.    
če preneha izpolnjevati splošne pogoje, določene v Zakonu o policiji, 
2.    
če med usposabljanjem enkrat ali večkrat stori hujšo kršitev, določeno v
3. točki prvega odstavka 15. člena te uredbe, 
3.    
če v tekočem letu brez opravičenega razloga ni opravil vseh
usposabljanj, predpisanih z letnim načrtom, 
4.    
če se zmanjšajo kadrovske potrebe v pomožni policiji oziroma policiji, 
5.    
če se brez opravičenega razloga ni odzval pozivu za izvajanje nalog
policije oziroma usposabljanju, 
6.    
če se zaposli v tujini za več kakor tri mesece, 
7.    
če v zvezi z vojaško dolžnostjo uveljavlja pravico do ugovora vesti.
VII. NADZOR
25. člen
Nadzor nad izvajanjem te uredbe se izvaja skladno s predpisi,
ki urejajo nadzor policije.
VIII. PREHODNI IN KONČNA DOLOČBA
26. člen
Pomožni policisti, ki so doslej opravili usposabljanje po
programu usposabljanja pomožnih policistov in izpolnjujejo pogoje za sklenitev
pogodbe o prostovoljni službi v pomožni policiji, lahko po obvestilu policije
sklenejo pogodbo o prostovoljni službi v pomožni policiji najpozneje do konca
leta 2010.
27. člen
V dveh letih po uveljavitvi te uredbe minister za notranje
zadeve sprejme akt o organizaciji pomožne policije na predlog generalnega direktorja
policije.
28. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00717-13/2007/8
Ljubljana, dne 12. decembra 2007
EVA 2006-1711-0043
Vlada Republike Slovenije
Janez Janša l.r. 
Predsednik