I.
Osebam, ki so pridobile dovoljenje za stalno prebivanje v
Republiki Sloveniji po Zakonu o dopolnitvah Zakona o začasnem zatočišču (Uradni
list RS, št. 67/02) in ki prebivajo v nastanitvenih centrih Ministrstva za
notranje zadeve, ki se v celoti ali deloma zapirajo, ali se sicer odločijo za
zasebno nastanitev, se dodeli nadomestilo za nastanitev.
II.
Denarno nadomestilo za nastanitev se dodeli le tistim osebam,
ki imajo zaradi posebej utemeljenih razlogov pravico do nadaljnjega prebivanja
v nastanitvenih centrih Ministrstva za notranje zadeve.
III.
Denarno nadomestilo za nastanitev se izplačuje za obdobje največ
devetih mesecev in pripada osebam iz prejšnje točke od prvega dne naslednjega
meseca po podaji izjave o izselitvi iz nastanitvenega centra oziroma od prvega
dne naslednjega meseca po zaprtju nastanitvenega centra. Nadomestilo se
izplačuje vnaprej za tri mesece.
Če oseba iz prejšnje točke poda izjavo o izselitvi iz
nastanitvenega centra oziroma se nastanitveni center zapre do vključno 15. dne
v mesecu, ji pripada denarno nadomestilo za nastanitev od prvega dne tega
meseca.
Oseba iz prejšnje točke mora izjavi o izselitvi iz
nastanitvenega centra predložiti najemno pogodbo ali pisno soglasje lastnika
oziroma lastnikov stanovanja oziroma upravljavca nastanitvenega objekta o
prijavi stalnega prebivališča.
IV.
Višina denarnega nadomestila za nastanitev je odvisna od
števila družinskih članov. Denarno nadomestilo za nastanitev za eno osebo se
določi v mesečni višini 102,78 eura, za družino z dvema članoma v mesečni
višini 148,61 eura, za družino s tremi člani v mesečni višini 188,18 eura, za
družino s štirimi člani v mesečni višini 228,24 eura, za družino s petimi člani
v mesečni višini 262,97 eura, za družino s šestimi člani v mesečni višini
297,24 eura in za družino s sedmimi ali več člani v mesečni višini 331,01 eura.
V.
Izplačilo denarnega nadomestila za nastanitev bremeni proračunsko
postavko 6094 – oskrba migrantov Ministrstva za notranje zadeve.
VI.
Ta sklep velja za leto 2011.
VII.
Ta sklep začne veljati naslednji dan po objavi v Uradnem listu
Republike Slovenije.
Št. 21400-1/2011
Ljubljana, dne 27. januarja 2011
EVA 2010-1711-0043
Vlada Republike Slovenije
Borut Pahor l.r.
Predsednik