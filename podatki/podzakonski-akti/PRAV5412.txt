1. člen
Ta pravilnik določa podrobnejše pogoje glede izvajanja
ukrepov nadzora v skladu s 83., 84. ali 85. členom zakona o izvajanju carinskih
predpisov Evropske skupnosti (Uradni list RS, št. 25/04; v nadaljnjem besedilu:
ZICPES), ter način obračuna in plačila razlike trošarine v skladu s 107. in
108. ter 111. in 112. členom ZICPES.
1. Mejne prodajalne na cestnih mejnih prehodih z Republiko
Hrvaško
2. člen
Če je kupec v skladu s 55. členom Zakona o davku na dodano
vrednost (Uradni list RS, št. 134/03 – uradno prečiščeno besedilo) zahteval, da
mu prodajalec izda obrazec DDV-VP zaradi uveljavljanja vračila davka na dodano
vrednost (v nadaljnjem besedilu: DDV) v potniškem prometu, mora imetnik
prodajalne na izdanem računu to označiti, kupec pa hraniti račun in obrazec
DDV-VP skupaj. Če je imetnik prodajalne kupcu v skladu s 164. členom Pravilnika
o izvajanju Zakona o davku na dodano vrednost (Uradni list RS, št. 17/04) izdal
vnaprej potrjen obrazec DDV-VP in na tej podlagi kupcu takoj vrnil plačani
znesek DDV, mora imetnik prodajalne kupcu namesto izvirnika računa in obrazca
DDV-VP izročiti kopijo računa, na kateri označi, da je DDV kupcu že vrnil.
3. člen
(1) Dobavitelj mora v skladu s prvim odstavkom 85. člena
ZICPES pristojnemu organu predložiti blago in tri izvode dobavnice ali drugega
dokumenta, s katerim se blago dobavlja v mejno prodajalno. 
(2) Blago, ki se dobavlja v mejno prodajalno, se lahko
predloži pristojnemu organu na uradnem prostoru mejne kontrole ali pa, v skladu
z dovoljenjem pristojnega organa, v prostorih mejne prodajalne. V slednjem
primeru premeščanje blaga, razkladanje in kakršnokoli drugo ravnanje z blagom
brez dovoljenja pristojnega organa ni dovoljeno. 
Pristojni organ preveri skladnost pošiljke z
navedbami v dokumentu, s katerim se blago dobavlja v mejno prodajalno ter ali
blago, ki se dobavlja izpolnjuje pogoje iz 81. člena ZICPES. 
(3) Na zahtevo pristojnega organa mora dobavitelj poleg
dokumentov iz prvega odstavka tega člena predložiti še druge dokumente in
dokazila o tem, da blago izpolnjuje pogoje iz 81. člena ZICPES in omogočiti
pregled blaga. 
(4) Če je vsebina pošiljke skladna z navedbami v dokumentu in
blago izpolnjuje pogoje iz 81. člena ZICPES, pristojni organ overi vse tri
izvode dokumenta iz prvega odstavka tega člena. En izvod dokumenta zadrži
pristojni organ, druga dva vrne predlagatelju. Dobavitelj mora izročiti en
overjen izvod imetniku prodajalne. Če pristojni organ ugotovi, da vsebina
pošiljke ali del vsebine pošiljke ne izpolnjuje pogojev iz 81. člena ZICPES, na
nepravilnosti opozori dobavitelja in ga napoti, da nepravilnosti odpravi.
Dokler nepravilnosti niso odpravljene, pristojni organ ne dovoli dobave blaga
mejni prodajalni. Če pristojni organ ugotovi, da vsebina pošiljke ali del
vsebine pošiljke ne ustreza navedbam v dokumentu, na nepravilnosti opozori
dobavitelja. Če se prejemnik strinja z dobavo, pristojni organ dovoli dobavo
blaga mejni prodajalni, če dobavitelj skupaj s prejemnikom blaga in pristojnim
organom sestaviti zapisnik o pomanjkljivostih. Dobavitelj je v 8 dneh dolžan
pomanjkljivosti odpraviti in o tem obvestiti prejemnika ter pristojni organ. Če
imetnik prodajalne po prejemu blaga in njegovem pregledu naknadno ugotovi, da
dejansko dobavljeno blago ne ustreza v celoti podatkom v dobavnici oziroma
drugem dokumentu, s katerim se blago dobavlja v mejno prodajalno, o tem sestavi
zapisnik in ga nemudoma pošlje pristojnemu organu.
4. člen
(1) Če imetnik mejne prodajalne vrne blago dobavitelju, ali
ga premesti v drugo mejno prodajalno, ob iznosu iz območja mejnega prehoda
pristojnemu organu predloži blago skupaj z dokumentom, s katerim mu je bilo blago
dobavljeno. Na dobavnici ali drugem dokumentu, ki se priloži blagu, označi
količino, vrednost in vrsto blaga, ki se vrača dobavitelju oziroma premešča v
drugo mejno prodajalno. 
(2) Namesto dobavnice oziroma drugega dokumenta, s katerim je
bilo blago dobavljeno mejni prodajalni iz prejšnjega odstavka, lahko imetnik
mejne prodajalne za vrnitev blaga dobavitelju ali premestitev v drugo mejno
prodajalno izda nov dokument, na katerem navede podatke o blagu (najmanj
količino, vrednost in vrsto blaga) ter navede s katerimi dobavnicami oziroma
drugimi dokumenti je bilo posamezno blago vneseno v mejno prodajalno. Pristojni
organ lahko s pregledom predloženega blaga in dokumentov preveri, ali blago v
pošiljki ustreza navedbam v dokumentu, ki spremlja pošiljko ter ali ima blago v
skladu s carinskimi predpisi status skupnostnega blaga. 
(3) Če blago, ki ga imetnik prodajalne predloži pristojnemu
organu, nima statusa skupnostnega blaga ali vsebina pošiljke ne ustreza
navedbam v dokumentu, carinski organ zadrži blago in uvede ukrepe, ki so
potrebni za ureditev primera. 
(4) Pri vnosu blaga v drugo mejno prodajalno, se skupaj z
blagom predložijo tudi dokumenti iz prvega oziroma drugega odstavka tega člena.
5. člen
(1) Zavezanec iz tretjega odstavka 108. člena ZICPES mora v
skladu s 7. členom Pravilnika o podračunih ter načinu plačevanja obveznih
dajatev in drugih javnofinančnih prihodkov (Uradni list RS, št. 114/02, 42/03,
76/03 in 135/03) na ustrezne podračune plačati obračunano razliko trošarine
najpozneje do 30. junija 2004. Poleg številke vplačilnega računa se na
plačilnem nalogu obvezno navede tudi številko sklica, ki je določena z modelom
19: 
-       
za tobačne izdelke v dobro podračuna: 01100-1008310474 – trošarina od
tobačnih izdelkov model 19, davčna številka plačnika – 08656-0404; 
-       
za alkohol in alkoholne pijače pa v dobro podračuna: 01100-1008309795 –
trošarina od alkohola in alkoholnih pijač model 19, davčna številka plačnika –
08648-0404. 
(2) Obračun razlike trošarine se sestavi ločeno za tobačne
izdelke in za alkohol in alkoholne pijače na obrazcih, ki sta prilogi 1 in 2 k
temu pravilniku in sta njegov sestavni del.
2. Proste carinske prodajalne na cestnih mejnih prehodih z
Republiko Madžarsko
6. člen
(1) Zavezanec iz tretjega odstavka 112. člena ZICPES mora v
skladu s 7. členom pravilnika o podračunih ter načinu plačevanja obveznih
dajatev in drugih javnofinančnih prihodkov (Uradni list RS, št. 114/02, 42/03,
76/03 in 135/03) na ustrezne podračune plačati obračunano razliko trošarine
najpozneje do 30. junija 2004. Poleg številke vplačilnega računa se na
plačilnem nalogu obvezno navede tudi številko sklica, ki je določena z modelom
19: 
-       
za tobačne izdelke v dobro podračuna: 01100-1008310474 – trošarina od
tobačnih izdelkov model 19, davčna številka plačnika – 08656-0404; 
-       
za alkohol in alkoholne pijače pa v dobro podračuna: 01100-1008309795 –
trošarina od alkohola in alkoholnih pijač model 19, davčna številka plačnika –
08648-0404. 
(2) Obračun razlike trošarine se sestavi ločeno za tobačne
izdelke in za alkohol in alkoholne pijače na obrazcih, ki sta prilogi 1 in 2 k
temu pravilniku in sta njegov sestavni del.
7. člen
Ta pravilnik začne veljati 1. maja 2004.
Št. 420-02-2/2003/5
Ljubljana, dne 20. marca 2004.
EVA 2004-1611-0031
dr. Dušan Mramor l. r. 
Minister 
za finance

Priloga
1: Obračun razlike trošarine za tobačne izdelke na zalogi v PCP 30. 04. 2004
(108. in 112. člen ZICPES)
Priloga
2: Obračun razlike trošarine za alkohol in alkoholne pijače na zalogi v PCP 30.
04. 2004 (108. in 112. člen ZICPES)