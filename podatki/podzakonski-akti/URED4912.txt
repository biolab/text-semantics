I. SPLOŠNE DOLOČBE
1. člen
(vsebina uredbe)
(1) Ta uredba ureja način določanja
plače, dodatke k plači, vrste povračil in nadomestil pripadnikom Slovenske
vojske, ki opravljajo obveznosti, prevzete v mednarodnih organizacijah oziroma
z mednarodnimi pogodbami izven države v operacijah, misijah in v drugih oblikah
odzivanja države na krize, pri zaščiti, reševanju in pomoči ob naravnih in
drugih nesrečah, humanitarni pomoči, evakuaciji slovenskih državljanov in pri
izvajanju drugih nalog med opravljanjem vojaške službe oziroma službe izven
države (v nadaljnjem besedilu: pripadniki v mednarodnih operacijah in misijah
ali pripadniki v MOM).
(2) Določbe te uredbe se
smiselno uporabljajo tudi za pripadnike Slovenske vojske, ki sodelujejo pri
izvrševanju priprav in nalog skupne obrambe v skladu z načrti z državo ali
državami, s katerimi je država v zavezništvu na podlagi mednarodnih pogodb, v
tujini, če aktivnost traja neprekinjeno dlje kot dva meseca, za civilne osebe,
ki delajo v Slovenski vojski, in druge osebe, zaposlene v ministrstvu,
pristojnem za obrambo (v nadaljnjem besedilu: ministrstvo), ki so napotene v
MOM in so pripadniki kontingenta Slovenske vojske, ter za civilne strokovnjake,
ki so napoteni oziroma sodelujejo v mednarodnih operacijah ali misijah na
obrambnem področju in v večnacionalnih pobudah.
2. člen
(zagotavljanje sredstev)
(1) Sredstva za plače in druge
prejemke po tej uredbi se zagotavljajo v proračunu ministrstva.
(2) Če zagotavlja sredstva ali del
sredstev za plače in druge prejemke pripadnikom med opravljanjem vojaške službe
izven države druga država ali mednarodna organizacija, se sredstva zagotavljajo
tako, kot to določa mednarodna pogodba oziroma drug mednarodni akt s to državo
ali mednarodno organizacijo.
II. PLAČE PRIPADNIKOV V MEDNARODNIH OPERACIJAH IN MISIJAH
1. Splošno
3. člen
(opravljanje vojaške službe)
(1) Plača pripadnika v MOM je določena
za povprečno mesečno delovno obveznost v skladu z Zakonom o obrambi 174 ur ne
glede na dejansko razporeditev delovnega časa.
(2) Pripadniku v MOM se v času
opravljanja vojaške službe izven države izplačujejo samo dodatki, povračila in
nadomestila, ki so določena s to uredbo.
(3) Pripadnik v MOM v času, ko je
napoten na opravljanje vojaške službe izven države, prejema plačo za
opravljanje vojaške službe izven države (v nadaljnjem besedilu: plača za
opravljanje vojaške službe izven države), razen v primerih, določenih s to
uredbo, ko prejema plačo za delo v Republiki Sloveniji (v nadaljnjem besedilu:
plača v Republiki Sloveniji). Pripadnik v MOM je v času, ko je napoten na
opravljanje vojaške službe izven države, upravičen tudi do zneska, ki ustreza
višini akontacije dohodnine in prispevkov za socialno varnost, obračunanih od
plače v Republiki Sloveniji.
4. člen
(plača v Republiki Sloveniji)
(1) Plača pripadnika v MOM za delo v
Republiki Sloveniji je plača, ki jo je pripadnik prejemal pred napotitvijo na
vojaško službo izven države. Pri določitvi višine plače se upoštevajo že
dosežena napredovanja v plačnih razredih ter vsi dodatki, ki jih je prejemal.
Plača v Republiki Sloveniji se spremeni, če pripadnik v MOM med napotitvijo na
opravljanje vojaške službe izven države napreduje v višji plačni razred.
(2) Plača v Republiki Sloveniji služi
kot podlaga za obračun:
-      
prispevkov, davkov in drugih dajatev ter
obveznosti, ki bremenijo plačo pripadnika v času opravljanja vojaške službe
izven države;
-      
nadomestila zaradi odsotnosti z dela, ko je
pripadnik med vojaško službi izven države zaradi bolezni ali poškodbe napoten
na zdravljenje v Republiko Slovenijo;
-      
denarnega nadomestila za brezposelnost;
-      
odpravnine ob upokojitvi in ob odpovedi pogodbe
o zaposlitvi.
(3) Plača v Republiki Sloveniji se
izplača:
-      
če se je moral pripadnik vrniti v domovino
zaradi službenih razlogov ali evakuacije zaradi nevarnosti za življenje
pripadnika oziroma zdravljenja, od prvega dneva dalje po vrnitvi v Republiko
Slovenijo;
-      
zaradi začasne odstranitve z dela od dneva
odstranitve dalje.
5. člen
(obdobje obračuna plače)
(1) Pripadniku v MOM se plača za
opravljanje vojaške službe izven države obračuna za ves čas napotitve na
opravljanje vojaške službe izven države v skladu z izdanim aktom poveljevanja,
s katerim je bil pripadnik napoten izven države.
(2) Pripadniku v MOM se plača obračunava po
tej uredbi, vendar le v višini nominalne osnove in brez dodatkov, tudi kadar je
pripadnik med MOM na posebnem dopustu v skladu s četrtim odstavkom 53. člena
Zakona o službi v Slovenski vojski (Uradni list RS, št. 68/07, 58/08 – ZJPSJ-I
in 121/21), oziroma kakor je predvideno z odločitvijo o napotitvi na opravljanje
vojaške službe izven države.
6. člen
(plača za vojaško službo izven države)
(1) Plača pripadnika v MOM je
sestavljena iz nominalne osnove za opravljanje vojaške službe izven države in
dodatkov.
(2) Osnova za izračun plače za
opravljanje vojaške službe izven države je določena z nominalno osnovo za
opravljanje vojaške službe izven države ter se obračunava in izplačuje za vsak
dan napotitve na vojaško službo izven države tako, da se v skladu z Zakonom o
obrambi plača povprečno obračuna za 174 ur mesečno. Pri
določitvi nominalne osnove za opravljanje vojaške službe oziroma službe izven
države je upoštevano opravljanje dela brez upoštevanja določb o časovnih
omejitvah dnevne, tedenske in mesečne delovne obveznosti, odmora, dnevnega in
tedenskega počitka ter dela čez polni delovni čas.
(3) Nominalne osnove za opravljanje vojaške
službe oziroma službe izven države za izračun plače za posamezno formacijsko
dolžnost oziroma naziv na podlagi prejšnjega odstavka so določene v prilogi 1,
ki je sestavni del te uredbe. Te nominalne osnove se usklajujejo s plačno lestvico,
določeno za plače v Republiki Sloveniji z zakonom, ki ureja sistem plač v
javnem sektorju, tako kot se s to plačno lestvico usklajujejo plače javnih
uslužbencev za delo v tujini.
(4) Če pripadnik v MOM opravlja
vojaško službo oziroma službo izven države manj kot en mesec, se plača
obračunava za vsak dan napotitve, ko dejansko dela, vključno s soboto, nedeljo
in praznikom, ki je z zakonom določen kot dela prost dan in za drug z zakonom
določen prost dan. Plača pripadniku v MOM pripada le za dejanske dneve dela
izven države, pri čemer ti dnevi ne vplivajo na opravljeno redno mesečno delo v
državi. Z aktom o napotitvi se določi način in čas potovanja na kraj
opravljanja vojaške službe oziroma druge službe izven države ter način in čas
potovanja v Republiko Slovenijo po zaključku opravljanja vojaške službe oziroma
službe izven države, ki se vštevata v čas dejanskega opravljanja dela izven
države.
(5) Nominalna osnova za opravljanje vojaške službe oziroma službe
izven države za izračun plače za posamezno formacijsko dolžnost oziroma naziv po
dnevih iz prejšnjega odstavka
se izračuna na podlagi ustrezne nominalne osnove za opravljanje vojaške službe izven države
iz priloge 1 te uredbe, deljene s številom vseh dni v mesecu, za katerega se
izračunava plača, pomnožene s številom dni, ki jih prebije pripadnik v MOM in so plačani.
(6) (črtan)
2. Dodatki za delo v tujini
7. člen
(vrste dodatkov med vojaško službo izven
države)
(1) Pripadniku v MOM pripadajo med
vojaško službo izven države naslednji dodatki:
-      
dodatek za nevarnost na območju delovanja;
-      
dodatek za nevarne naloge;
-      
dodatek za posebne pogoje bivanja in delovanja;
-      
dodatek za vodenje in poveljevanje.
(2) Dodatki iz prejšnjega odstavka se
obračunavajo in izplačujejo v skladu z drugim in četrtim odstavkom prejšnjega
člena.
(3) Dodatki iz
tega člena, določeni v nominalni višini, se usklajujejo v enakem odstotku, kot
se usklajujejo vrednosti stopenj nominalnih osnov za delo v tujini iz
prejšnjega člena.
8. člen
(dodatek za nevarnost na območju
delovanja)
(1) Na območju delovanja se določi
dodatek za nevarnost in sicer:
1.    
v višini 507,03 eura, če:
- 
prihaja do občasnih kršitev premirja,
- 
prihaja do občasnih oboroženih spopadov med
sprtimi stranmi,
- 
prihaja do občasnih napadov na pripadnike
mednarodnih organizacij,
- 
so prisotna neodkrita eksplozivna sredstva,
- 
so prisotne kriminalne, ekstremne ali
teroristične skupine;
2.    
v višini 608,44 eura, če:
- 
prihaja do pogostih incidentov,
- 
prihaja do pogostih oboroženih spopadov med
sprtimi stranmi,
- 
prihaja do pogostih napadov na pripadnike
mednarodnih organizacij,
- 
ekstremne ali teroristične skupine občasno
izvajajo aktivnosti;
3.    
v višini 1.014,06 eura, če:
- 
prihaja do ponavljajočih oboroženih spopadov
med sprtimi stranmi,
- 
prihaja do ponavljajočih napadov na pripadnike
mednarodnih organizacij,
- 
ekstremne ali teroristične skupine pogosto
izvajajo aktivnosti;
4.    
v višini 1.216,88 eura, če:
- 
prihaja do nepretrganih oboroženih spopadov med
sprtimi stranmi,
- 
prihaja do neprestanih napadov na pripadnike
mednarodnih organizacij,
- 
ekstremne ali teroristične skupine neprekinjeno
izvajajo aktivnosti.
(2) Dodatek za nevarnost iz
prejšnjega odstavka določi minister, pristojen za obrambo (v nadaljnjem besedilu:
minister), praviloma vsake tri mesece na predlog Generalštaba Slovenske vojske
glede na oceno vpliva dejavnikov iz prejšnjega odstavka na varnost pripadnikov,
ki na določenem območju opravljajo naloge v MOM.
9. člen
(dodatek za nevarne naloge)
(1) Dodatek za nevarne naloge se določi:
1.    
v višini 507,03 eura za izvajanje nalog:
- 
na dolžnostih v mednarodnih poveljstvih,
- 
v nacionalnih podpornih elementih in logistične podpore,
- 
vojaških opazovalcev brez osebne oborožitve,
- 
civilno-vojaškega sodelovanja;
2.    
v višini 760,54 eura za izvajanje nalog:
-  
mentoriranja, svetovanja ali usposabljanja brez zaščitne opreme,
-  
vojaških opazovalcev z osebno oborožitvijo,
-  
mentoriranja, svetovanja ali usposabljanja v območju varovanih pomorskih
baz,
-  
zračnega transporta v pogojih, ki ne zahtevajo uporabe ukrepov pasivne
ali aktivne zaščite zrakoplova,
-  
stalnega varovanja objektov ali zaščite sil,
-  
preiskovanja območij in objektov;
3.    
v višini 1.014,06 eura za izvajanje nalog:
-  
mentoriranja, svetovanja ali usposabljanja z zaščitno opremo,
-  
mentoriranja, svetovanja ali usposabljanja v območju izven varovanih
pomorskih baz ali v področju izvajanja pomorskih operacij,
-  
zračnega transporta v pogojih, ki zahtevajo stalno uporabo ukrepov
pasivne ali aktivne zaščite zrakoplova,
-  
protiminskih pregledov,
-  
patruljiranja in zagotavljanja prisotnosti na območju delovanja,
-  
zagotavljanja varnih plovnih poti v območju operacije;
4.    
v višini 1.521,09 eura za izvajanje nalog:
- 
bojnega delovanja,
- 
stalnega uveljavljanja miru v sklopu stabilizacijskega delovanja,
- 
protiterorističnega in specialnega delovanja,
- 
zračnega transporta v podporo silam pri izvajanju bojnega delovanja,
- 
pomorskega transporta v podporo silam pri izvajanju bojnega delovanja,
- 
pomorskega prestrezanja v območju operacije,
- 
odstranjevanja in uničevanja min.
(2) Dodatek za izvajanje nevarnih
nalog iz prvega odstavka tega člena se določi na podlagi sprejete odločitve o
napotitvi v MOM v skladu z mandatom in načrtom MOM.
(3) Ne glede na prejšnji odstavek
določi minister na predlog Generalštaba Slovenske vojske višino dodatka za
nevarne naloge glede na spremenjene okoliščine, ki so nastale med izvajanjem MOM.
(4) Minister praviloma na predlog
Generalštaba Slovenske vojske določi višino dodatka za nevarne vojaške naloge,
naloge zaščite, reševanja in pomoči ter druge naloge, ki niso določene v prvem
odstavku tega člena.
10. člen
(dodatek za posebne pogoje bivanja in
delovanja)
(1) Dodatek v višini 304,21 eura se določi, če pripadnik biva ali
deluje na območju, kjer so:
-      
ekstremno visoke ali nizke temperature,
-      
izredno slabe higienske razmere.
(2) Dodatek za posebne pogoje v višini
304,21 eura se določi, če
pripadnik biva ali deluje na območju, kjer:
-      
so prisotne zdravju škodljive in strupene
snovi,
-      
je visoka onesnaženost okolja,
-      
so prisotne radiološke, biološke in kemične
snovi,
-      
je prisotna izpostavljenost kužnim nalezljivim
boleznim in epidemijam.
(3) Dodatka iz prvega in prejšnjega
odstavka se ne izključujeta.
(4) Območja s posebnimi pogoji za
bivanje in delovanje pripadnikov v MOM določi minister praviloma na predlog
Generalštaba Slovenske vojske.
11. člen
(dodatek za vodenje in poveljevanje)
(1) Dodatek za vodenje in poveljevanje
v MOM znaša:
-      
507,03 eura za poveljnika voda, njemu enake ali
višje enote in načelnika odseka bataljona oziroma oddelka ali sektorja, njemu
enake ali višje enote;
-      
304,21 eura za poveljnika oddelka, namestnika
poveljnika čete, njemu enake ali višje enote, enotovnega podčastnika in za
namestnika načelnika odseka bataljona oziroma oddelka ali sektorja, njemu enake
ali višje enote.
(2) Pripadnikom, ki niso določeni v
prejšnjem odstavku in ki izvajajo pooblastila v povezavi z vodenjem enote, ki
šteje najmanj tri pripadnike, vključno s pripadnikom, ki izvaja ta pooblastila,
pripada dodatek za vodenje in poveljevanje v višini:
-      
507,03 eura, če enota šteje deset ali več
pripadnikov,
-      
304,21 eura, če enota šteje od tri do devet
pripadnikov.
(3) Enake in višje enote iz prvega
odstavka tega člena v MOM določi minister na predlog Generalštaba Slovenske
vojske oziroma Obveščevalno varnostne službe.
3. Povračila in nadomestila
12. člen
(vrste povračil in nadomestil med vojaško
službo v drugi državi)
(1) Pripadniku v MOM pripada:
-      
dnevnica,
-      
nadomestilo plače za čas odsotnosti z dela
zaradi bolezni, poškodbe ali nege družinskega člana,
-      
dodatno nezgodno zavarovanje,
-      
povračilo potnih stroškov za izrabo dopusta v
Republiki Sloveniji,
-      
organizacija in prevoz posmrtnih ostankov v
Republiko Slovenijo,
-      
povračilo stroškov za nastanitev,
-      
povračilo stroškov za prevoz na delo v kraju
službovanja,
-      
povračilo stroškov prehrane,
-      
povračilo stroškov zdravstvenega zavarovanja,
-      
povračilo stroškov interneta.
(2) Pripadnik je upravičen do povračila stroškov, določenih v
šesti, sedmi, osmi, deveti in deseti alineji prejšnjega odstavka, če mu
storitve, zaradi katerih ti stroški nastajajo, niso zagotovljene v vojaški bazi
ali objektih oziroma jih na drug primeren način ne zagotovi ministrstvo,
Slovenska vojska oziroma druga vojaška ali mednarodna organizacija. Povračilo
stroškov se ugotavlja v skladu z merili, ki so določena z uredbo, ki ureja
plače in druge prejemke javnih uslužbencev za delo v tujini.
(3) Ne glede na prejšnji odstavek se
pripadniku v MOM, ki mu ni zagotovljen prevoz na delo in tudi nima možnosti
javnega prevoza ter mora za prevoz na delo najeti vozilo, povrnejo stroški, ki
jih ima pripadnik z najemom vozila, in stroški goriva, ki nastanejo zaradi
uporabe vozila na poti na delo in z dela oziroma v službene namene. Stroški se
povrnejo za najem do največ srednje velikosti vozila do višine zneska, ki ga
odobri pristojni odredbodajalec.
(4) Če pripadniku v MOM ni zagotovljena
prehrana, je pripadnik upravičen do povračila stroškov prehrane, ki se določi v
višini dnevnice za službeno potovanje za državo, v kateri pripadnik opravlja
naloge. Povračilo stroškov ne pripada pripadniku v MOM, ki prejema plačilo
prehrane po predpisih mednarodnih organizacij.
(5) Če pripadniku v MOM ni zagotovljen
internet, mu pripada povračilo stroškov iz desete alineje prvega odstavka tega
člena do višine zneska, ki ga odobri pristojni odredbodajalec.
13. člen
(dnevnica)
(1) Pripadnik v MOM je upravičen do
izplačila dnevnice za opravljanje nalog zunaj območja delovanja, določenega z mandatom
MOM. Dnevnica se določi po merilih, kot jih določa predpis, ki v Republiki
Sloveniji ureja službena potovanja v tujino.
(2) Dnevnica iz prejšnjega odstavka ne
pripada pripadniku, ki prejema povračilo za prehrano oziroma mu je prehrana
zagotovljena brezplačno.
14. člen
(nadomestilo plače za čas odsotnosti z
dela zaradi bolezni, poškodbe ali nege družinskega člana)
Pripadniku v MOM pripada nadomestilo plače
za čas odsotnosti z dela zaradi bolezni, poškodbe ali nege družinskega člana v
višini, ki je določena s predpisi o zdravstvenem zavarovanju in zdravstvenem
varstvu v Republiki Sloveniji. Osnova za nadomestilo je plača za delo v MOM,
dokler se pripadnik ne vrne v Republiko Slovenijo.
15. člen
(dodatno nezgodno zavarovanje)
Pripadnik mora biti v breme ministrstva ves
čas opravljanja nalog v MOM posebej zavarovan v skladu z obrambnimi predpisi za
primer nesreče pri delu, katere posledica je začasna izguba delovne zmožnosti,
oziroma za primer nesreče, katere posledica je smrt, invalidnost, trajna ali
začasna nezmožnost za delo in ki se je zgodila v času, ko ne opravlja vojaške
službe, razen če je bila nesreča povzročena naklepoma, zaradi velike
malomarnosti ali zaradi uživanja alkohola, mamil ali drugih psihoaktivnih
snovi.
16. člen
(povračilo potnih stroškov za izrabo
dopusta v Republiki
Sloveniji)
Pripadnik v MOM ima pravico do posebnega
dopusta v skladu s četrtim odstavkom 53. člena Zakona o službi v Slovenski
vojski oziroma kakor je predvideno z odločitvijo o napotitvi na opravljanje
vojaške službe izven države. Če razmere, v katerih se opravlja vojaška služba,
to dopuščajo in če je predvideno z odločitvijo o napotitvi na opravljanje
vojaške službe izven države, ima pripadnik pravico do organiziranega
brezplačnega obiska doma praviloma enkrat v treh mesecih v breme ministrstva. V
kolikor prevoz ni organiziran, se povrnejo pripadniku stroški najugodnejšega
letalskega ali drugega prevoza v ekonomskem razredu.
17. člen
(organizacija prevoza posmrtnih ostankov
pripadnika)
Plačilo in organizacijo prevoza umrlega
pripadnika v MOM iz druge države v kraj pogreba izvede Generalštab Slovenske
vojske.
18. člen
(premestljivost)
(1) Pripadniku Slovenske vojske, ki
opravlja naloge v skupnih poveljstvih in enotah mednarodnih organizacij ter
drugih organih, predstavništvih ali službah mednarodnih organizacij in je
razporejen na dolžnost, za katero je predvidena napotitev v MOM, se z dnem
napotitve v MOM začnejo izplačevati plača ter povračila in nadomestila v skladu
s to uredbo.
(2) Pripadnik iz prejšnjega odstavka
med napotitvijo v MOM obdrži tudi dodatke ter pravico do povračil in nadomestil
po Uredbi o plačah in drugih prejemkih javnih uslužbencev za delo v tujini, če
njegovi ožji družinski člani ostanejo v kraju, kjer je opravljal delo pred
napotitvijo v MOM:
-      
dodatek za nezaposlenega partnerja;
-      
dodatek za nepreskrbljene otroke;
-      
povračilo stroškov prostovoljne vključitve v
obvezno pokojninsko in invalidsko zavarovanje za nezaposlenega partnerja,
povračilo stroškov zavarovanja za primer brezposelnosti in za starševsko varstvo;
-      
povračilo dela stroškov vpisnine in šolnine;
-      
povračilo stroškov za nastanitev;
-      
povračilo stroškov zdravstvenega zavarovanja;
-      
povračilo stroškov, nastalih ob smrti ožjega
družinskega člana, ki je z njim bival v tujini.
(3) Pripadnik iz prvega odstavka tega
člena obdrži pravico do povračila stroškov za nastanitev, če med napotitvijo v MOM
zadrži v najemu stanovanje, čeprav nima ožjih družinskih članov v kraju, kjer
je opravljal delo pred napotitvijo.
(4) Za ožje družinske člane pripadnika
po tem členu se štejejo ožji družinski člani, določeni z Zakonom o službi v
Slovenski vojski, ki so upravičeni do celostne skrbi.
III. AKONTACIJA PLAČE
19. člen
(akontacija plače)
(1) Pripadniku v MOM pripada pravica
do akontacije plače v protivrednosti 400 eurov, ki se poračuna pri prvi polni
obračunani plači.
(2) Pripadniku, ki mora v MOM najeti stanovanje, pripada
namesto akontacije iz prejšnjega odstavka pravica do akontacije plače v višini
njegove mesečne plače za delo v tujini. Akontacijo vrne v šestih enakih mesečnih
obrokih.
(3) Pripadnik v MOM iz prvega in drugega
odstavka tega člena, ki je bil razporejen na delo v Republiko Slovenijo ali mu
je prenehala pogodba o zaposlitvi, preostalo akontacijo plače vrne v enkratnem
znesku v 30 dneh po prenehanju opravljanja vojaške službe izven države.
III.a POSEBNA DOLOČBA
19.a člen
(nominalne osnove za opravljanje vojaške
službe oziroma službe izven države v obdobju od 1. junija 2013 do 31. avgusta 2016)
(1) Ne glede
na Prilogo 1 te uredbe se od 1. junija 2013 do 31. avgusta 2016 za izračun plače za opravljanje
vojaške službe oziroma službe izven države uporabljajo naslednje nominalne
osnove za delo v tujini:


Stopnja nominalne osnove

Vrednost nominalne
  osnove v eurih


011

1.294,58


021

1.386,25


031

1.431,64


041

1.476,96


051

1.522,24


061

1.658,72


071

1.749,84


081

1.930,70


091

2.110,10


101

2.377,78


111

2.643,73


121

2.992,78


131

3.083,48


141

3.169,28


151

3.345,25


161

3.515,21


(2) Od 1. septembra 2016 dalje se za določitev nominalnih
osnov za opravljanje vojaške službe oziroma službe izven države uporabljajo
nominalne osnove, določene v Prilogi 1 te uredbe.

Priloga
1: Nominalne osnove za izračun plače za posamezno formacijsko
dolžnost oziroma naziv
Priloga 2: (črtana)

Uredba o plačah in drugih prejemkih
pripadnikov Slovenske vojske pri izvajanju obveznosti, prevzetih v mednarodnih
organizacijah oziroma z mednarodnimi pogodbami (Uradni list RS, št. 67/08)
vsebuje naslednje prehodne in končne določbe:
»IV. PREHODNE IN KONČNE DOLOČBE
20. člen
(izplačevanje
višjega zneska)
Pripadniku v OKO, ki je bil napoten na
opravljanje vojaške službe izven države pred uveljavitvijo te uredbe in ki bi v
skladu s to uredbo prejel plačo v nižjem znesku, kot je znesek plače, določene
po predpisih, ki so se uporabljali do začetka uveljavitve in uporabe te uredbe,
se mu do izenačitve obeh zneskov izplačuje višji znesek plače.
21. člen
(prenehanje
veljavnosti)
Z uveljavitvijo te uredbe preneha veljati za pripadnike v OKO Uredba o plačah in drugih prejemkih javnih uslužbencev za delo v
tujini (Uradni list RS, št. 58/03 in 71/04).
22. člen
(začetek
veljavnosti in uporaba)
Ta uredba začne veljati naslednji dan po objavi v Uradnem
listu Republike Slovenije, uporabljati pa se začne s prvim obračunom plač v
skladu z Zakonom o sistemu plač v javnem sektorju.«.

Uredba o spremembah in dopolnitvah Uredbe o
plačah in drugih prejemkih pripadnikov Slovenske vojske pri izvajanju
obveznosti, prevzetih v mednarodnih organizacijah oziroma z mednarodnimi
pogodbami (Uradni list RS, št. 98/10) spreminja 20. člen uredbe tako, da
se glasi:
»20. člen
(izplačevanje
višjega zneska)
Pripadniku v MOM, ki je bil napoten na
opravljanje vojaške službe izven države pred uveljavitvijo te uredbe in ki bi v
skladu s to uredbo prejel plačo v nižjem znesku, kot je znesek plače, določene
po predpisih, ki so se uporabljali do začetka uveljavitve in uporabe te uredbe,
se mu do izenačitve obeh zneskov izplačuje višji znesek plače.«;
spreminja 21. člen uredbe tako, da se glasi:
»21. člen
(prenehanje
veljavnosti)
Z uveljavitvijo te uredbe preneha veljati za pripadnike v MOM Uredba o plačah in drugih prejemkih javnih uslužbencev za delo v
tujini (Uradni list RS, št. 58/03 in 71/04).«;
ter vsebuje naslednjo končno določbo:
»KONČNA DOLOČBA
8. člen
Ta uredba začne veljati petnajsti dan po
objavi v Uradnem listu Republike Slovenije, uporablja pa se od 1. januarja
2011.«.

Uredba o spremembah in dopolnitvah Uredbe o
plačah in drugih prejemkih pripadnikov Slovenske vojske pri izvajanju
obveznosti, prevzetih v mednarodnih organizacijah oziroma z mednarodnimi
pogodbami (Uradni list RS, št. 41/12) vsebuje naslednjo končno določbo:
»KONČNA DOLOČBA
8. člen
Ta uredba začne veljati naslednji dan po objavi v Uradnem
listu Republike Slovenije, uporablja pa se od prvega dne naslednjega meseca, ki
sledi mesecu, v katerem je uveljavljen Zakon za uravnoteženje javnih financ
(Uradni list RS, št. 40/12).«.

Uredba o spremembi Uredbe o plačah in drugih
prejemkih pripadnikov Slovenske vojske pri izvajanju obveznosti, prevzetih v
mednarodnih organizacijah oziroma z mednarodnimi pogodbami (Uradni list RS, št.
41/13) vsebuje naslednjo prehodno in
končno določbo:
»2. člen
Za pripadnike Slovenske vojske, napotene v
MOM pred uveljavitvijo te uredbe, se uporablja prvi odstavek 9. člena Uredbe o
plačah in drugih prejemkih pripadnikov Slovenske vojske pri izvajanju
obveznosti, prevzetih v mednarodnih organizacijah oziroma z mednarodnimi
pogodbami (Uradni list RS, št. 67/08, 98/10 in 41/12).
3. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
plačah in drugih prejemkih pripadnikov Slovenske vojske pri izvajanju
obveznosti, prevzetih v mednarodnih organizacijah oziroma z mednarodnimi
pogodbami (Uradni list RS, št. 47/13) vsebuje naslednjo končno določbo:
»3. člen
Ta uredba začne veljati 1. junija 2013.«.

Uredba o spremembah Uredbe o plačah in drugih
prejemkih pripadnikov Slovenske vojske pri izvajanju obveznosti, prevzetih v
mednarodnih organizacijah oziroma z mednarodnimi pogodbami (Uradni list RS, št.
96/14)
vsebuje naslednjo končno določbo:
»KONČNA DOLOČBA
2. člen
Ta uredba začne veljati 1. januarja 2015.«.

Uredba o spremembah Uredbe o plačah in drugih
prejemkih pripadnikov Slovenske vojske pri izvajanju obveznosti, prevzetih v
mednarodnih organizacijah oziroma z mednarodnimi pogodbami (Uradni list RS, št.
98/15)
vsebuje naslednjo končno določbo:
»KONČNA DOLOČBA
2. člen
Ta uredba začne veljati 1. januarja
2016.«.

Uredba o spremembah Uredbe o plačah in drugih
prejemkih pripadnikov Slovenske vojske pri izvajanju obveznosti, prevzetih v
mednarodnih organizacijah oziroma z mednarodnimi pogodbami (Uradni list RS, št.
25/17)
vsebuje naslednjo končno določbo:
»KONČNA DOLOČBA
5. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvi Uredbe o
plačah in drugih prejemkih pripadnikov Slovenske vojske pri izvajanju
obveznosti, prevzetih v mednarodnih organizacijah oziroma z mednarodnimi
pogodbami (Uradni list RS, št. 12/18)
vsebuje naslednjo končno določbo:
»KONČNA DOLOČBA
7. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o plačah in drugih
prejemkih pripadnikov Slovenske vojske pri izvajanju obveznosti, prevzetih v
mednarodnih organizacijah oziroma z mednarodnimi pogodbami (Uradni list RS, št.
20/19)
vsebuje naslednjo končno določbo:
»KONČNA DOLOČBA
2. člen
Ta uredba začne veljati 1. aprila 2019.«.

Uredba o spremembah in dopolnitvah Uredbe o
plačah in drugih prejemkih pripadnikov Slovenske vojske pri izvajanju
obveznosti, prevzetih v mednarodnih organizacijah oziroma z mednarodnimi pogodbami
(Uradni list RS, št. 29/22)
vsebuje naslednjo končno določbo:
»KONČNA DOLOČBA
9. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.