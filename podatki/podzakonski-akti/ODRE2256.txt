I. SPLOŠNE DOLOČBE
1. člen
Ta odredba določa ukrepe, ki jih morajo
zaradi zagotavljanja sistematičnega spremljanja stanja bolezni in cepljenj
živali v letu 2015 izvajati:
-       
veterinarske organizacije, ki imajo koncesijo za izvajanje del iz te
odredbe (v nadaljnjem besedilu: veterinarska organizacija),
-       
Nacionalni veterinarski inštitut (v nadaljnjem besedilu: NVI),
-       
lovske družine in upravljavci lovišč s posebnim namenom,
-       
izvajalci, ki imajo koncesijo za peroralno cepljenje lisic,
-       
izvajalci nalog zatočišč za živali prostoživečih živalskih vrst.
2. člen
(1) Uradni veterinar območnega urada
(v nadaljnjem besedilu: OU) organa, pristojnega za veterinarstvo (v nadaljnjem
besedilu: Uprava), po uradni dolžnosti določi veterinarski organizaciji rok za
izvedbo posameznih del iz te odredbe.
(2) Veterinarska organizacija mora
pred začetkom izvajanja del iz te odredbe o tem obvestiti uradnega veterinarja
OU Uprave.
(3) Veterinarska organizacija mora
mesečno, do petega dne v mesecu za pretekli mesec, vnesti podatke o opravljenih
delih iz te odredbe v informacijski sistem za spremljanje, nadzor in poročanje
o določenih boleznih živali (v nadaljnjem besedilu: EPI).
(4) Veterinarska organizacija do
desetega dne v mesecu za pretekli mesec uradnemu veterinarju OU Uprave predloži
račun za povračilo stroškov za izvedbo odrejenih del za pretekli mesec, iz
katerega mora biti razvidno, da so bile veterinarske pristojbine plačane v
predpisanem roku, in prilogo k računu, ki vsebuje podatke o izvedenih delih iz
te odredbe. Prilogo k računu se predloži na obrazcu, ki je objavljen na spletni
strani Uprave.
(5) Uradni veterinar OU Uprave na
podlagi podatkov iz EPI ter izvedenega nadzora ugotovi, ali so bila dela iz te
odredbe opravljena v skladu z določbami te odredbe in to potrdi s podpisom
računa do petnajstega dne v mesecu za pretekli mesec praviloma na sedežu
veterinarske organizacije, ki je račun izdala. Po potrditvi računa veterinarska
organizacija usklajeno prilogo k računu pošlje v elektronski obliki na obrazcu
iz prejšnjega odstavka na elektronski naslov: porocila.uvhvvr@gov.si.
3. člen
(1) NVI mora mesečno, do desetega dne
v mesecu za pretekli mesec, vnesti podatke o opravljenih delih iz 27. do 30.
člena te odredbe v EPI.
(2) Rezultate opravljenih preiskav iz
te odredbe mora NVI vnesti v EPI v skladu s predpisom, ki ureja bolezni živali.
(3) NVI do dvajsetega dne v mesecu za
pretekli mesec pošlje glavnemu uradu (v nadaljnjem besedilu: GU) Uprave
zahtevke za povračilo stroškov za izvedbo odrejenih del za pretekli mesec.
4. člen
Izvajalci iz tretje, četrte in pete alineje
1. člena te odredbe, ki opravljajo dela po tej odredbi, morajo poročati v
skladu s pogodbami o izvedbi del.
5. člen
(1) Veterinarske organizacije in NVI
morajo odvzeti vzorce iz te odredbe, jih označiti in vnesti podatke v EPI v
skladu s predpisom, ki ureja EPI.
(2) Veterinarska organizacija in NVI
morata podatke o odvzemu vzorcev (datum odvzema vzorcev, vrsta preiskave,
številka zapisnika o odvzemu vzorcev in tuberkulinskem preizkusu (ZOVT), naziv
in sedež organizacije ter osebno ime veterinarja, ki je vzorce odvzel) vnesti v
dnevnik veterinarskih posegov, ki se hrani na gospodarstvu. V dnevnik veterinarskih
posegov, ki se hrani na gospodarstvu, mora veterinarska organizacija vpisati
tudi rezultate opravljenih diagnostičnih preiskav po tej odredbi (tuberkulinizacija),
NVI pa podatke o opravljenih kliničnih pregledih in njihovih rezultatih.
6. člen
(1) Veterinarske organizacije morajo
podatke o opravljenih cepljenjih v skladu s to odredbo vnesti v EPI v skladu s
predpisom, ki ureja EPI.
(2) Veterinarska organizacija mora
podatke o opravljenem cepljenju (datum in vrsta cepljenja, številko zapisnika o
opravljenem cepljenju, naziv in sedež organizacije ter osebno ime veterinarja,
ki je cepljenje opravil) vnesti v dnevnik veterinarskih posegov, ki se hrani na
gospodarstvu, v skladu s predpisom, ki ureja sledljivost zdravil.
(3) Preventivna cepljenja je treba
opraviti s cepivi, ki imajo dovoljenje za promet v Republiki Sloveniji.
(4) Če za določeno bolezen ni
ustreznega cepiva iz prejšnjega odstavka, se opravi cepljenje s cepivom, ki ima
dovoljenje organa, pristojnega za zdravila, za vnos zdravila v Republiko
Slovenijo.
7. člen
(1) Če je za živali, pri katerih se
opravljajo preventivna cepljenja in diagnostične preiskave iz te odredbe,
predpisana identifikacija in registracija, živali pa niso označene in registrirane
na predpisan način, jih je treba označiti in registrirati na predpisan način in
o tem obvestiti uradnega veterinarja OU Uprave.
(2) Ne glede na predpise, ki urejajo
identifikacijo in registracijo živali, morajo biti živali, pri katerih se
izvajajo dela iz te odredbe, razen perutnine, čebel in rib, individualno
označene s čipi (podkožni, v ušesnih znamkah ali bolusih), ušesnimi znamkami,
biti tetovirane ali označene na način, ki omogoča njihovo nedvoumno prepoznavnost
v zvezi z izvedenimi deli oziroma rezultati preiskav iz te odredbe.
8. člen
Veterinarska organizacija mora vzorce krvi
pri posameznih vrstah živali na istem gospodarstvu jemati istočasno za vse
preiskave in hkrati opraviti tudi druge predpisane ukrepe iz te odredbe, če
niso roki za izvedbo posameznih del iz te odredbe določeni drugače.
9. člen
Veterinarske organizacije, NVI in druge
organizacije, ki se pri svojem delu seznanijo s podatki, pridobljenimi na
podlagi te odredbe, morajo osebne podatke, pridobljene pri izvajanju te
odredbe, uporabljati v skladu s predpisi, ki urejajo varstvo osebnih podatkov.
Druge podatke, pridobljene pri izvajanju te odredbe, morajo varovati kot
poslovno skrivnost in jih brez predhodnega dovoljenja Uprave ne smejo obdelovati.
10. člen
(1) Rezultate preiskav iz te odredbe
mora NVI poslati uradnemu veterinarju OU Uprave, ki je izdal odločbo, s katero
je določil rok za izvedbo posameznih del, in veterinarski organizaciji, ki je
vzorce odvzela.
(2) Rezultate preiskav iz 27. do 33. člena
te odredbe mora NVI poslati OU Uprave, z območja katerega je bil vzorec poslan,
v primeru pozitivnih ali sumljivih rezultatov pa tudi GU Uprave.
11. člen
Stroški izvajanja sistematičnega
spremljanja stanja bolezni in cepljenj živali iz te odredbe se krijejo iz
proračuna Republike Slovenije v skladu z 49. členom in na podlagi osnov in
meril za oblikovanje cen veterinarskih storitev, določenih v skladu s 5. točko
tretjega odstavka 58. člena Zakona o veterinarstvu (Uradni list RS, št. 33/01,
110/02 – ZGO-1, 45/04 – ZdZPKG, 62/04 – odl. US, 93/05 – ZVMS in 90/12 –
ZdZPVHVVR).
II. PREVENTIVNI UKREPI PRI GOVEDU
12. člen
(1) Vzorčenje na bovino spongiformno
encefalopatijo (v nadaljnjem besedilu: BSE) pri govedu se opravlja v skladu s
1. točko poglavja C priloge X Uredbe Evropskega parlamenta in Sveta (ES) št.
999/2001 z dne 22. maja 2001 o določitvi predpisov za preprečevanje,
nadzor in izkoreninjenje nekaterih transmisivnih spongiformnih encefalopatij
(UL L št. 147 z dne 31. 5. 2001, str. 1), zadnjič spremenjene z Uredbo Komisije
(EU) 2015/728 z dne 6. maja 2015 o spremembi opredelitve snovi s
specifičnim tveganjem iz Priloge V k Uredbi Evropskega parlamenta in Sveta (ES)
št. 999/2001 o določitvi predpisov za preprečevanje, nadzor in
izkoreninjenje nekaterih transmisivnih spongiformnih encefalopatij (UL L
št. 116 z dne 7. 5. 2015, str. 1), (v nadaljnjem
besedilu: Uredba 999/2001/ES).
(2) Laboratorijsko testiranje na BSE
je treba opraviti:
-       
pri vseh govedih, zaklanih za prehrano ljudi, v starosti nad 24 mesecev
iz prve in druge alineje točke 2.1. I. dela poglavja A priloge III Uredbe
999/2001/ES; vzorce odvzamejo uradni veterinarji v odobrenih klavnicah za
klanje govedi, preiskave pa opravi NVI;
-       
pri poginulih in usmrčenih govedih v starosti nad 24 mesecev iz
točke 3.1. I. dela poglavja A priloge III Uredbe 999/2001/ES; vzorce odvzame
NVI v obratih iz točke h) prvega odstavka 24. člena Uredbe (ES) št. 1069/2009
Evropskega parlamenta in Sveta z dne 21. oktobra 2009 o določitvi
zdravstvenih pravil za živalske stranske proizvode in pridobljene proizvode, ki
niso namenjeni prehrani ljudi, ter razveljavitvi Uredbe (ES) št. 1774/2002
(Uredba o živalskih stranskih proizvodih) (UL L št. 300 z dne 14. 11.
2009, str. 1), zadnjič spremenjene z Uredbo Sveta (EU) št. 1385/2013 z dne
17. decembra 2013 o spremembi uredb Sveta (ES) št. 850/98 in (ES) št.
1224/2009 ter uredb (ES) št. 1069/2009, (EU) št. 1379/2013 in (EU) št.
1380/2013 Evropskega parlamenta in Sveta, zaradi spremembe položaja Mayotta v
razmerju do Evropske unije (UL L št. 354 z dne 28. 12. 2013, str. 86), (v
nadaljnjem besedilu: odobreni obrati kategorije 1, ki izvajajo vmesne
dejavnosti) in opravi preiskave;
-       
pri vseh govedih ne glede na starost, kadar gre za sum na BSE; vzorce
odvzame NVI v odobrenih obratih kategorije 1, ki izvajajo vmesne dejavnosti, in
opravi preiskave; ob vsakem sumu na BSE je treba opraviti tudi potrditvene
preiskave, ki jih opravi NVI ali drug laboratorij, ki ga določi Evropska
komisija.
(3) Za laboratorijsko testiranje iz
prejšnjega odstavka se uporabljajo metode in protokoli iz točke 3.1. poglavja C
priloge X Uredbe 999/2001/ES in hitri testi iz 4. točke poglavja C priloge X
Uredbe 999/2001/ES.
13. člen
Za vzdrževanje statusa države, uradno
proste enzootske goveje levkoze, je treba:
-       
ob vseh ugotovljenih tumoroznih spremembah pri post mortem pregledu v
klavnici vzorce spremenjenih tkiv poslati v nadaljnje histološke preiskave;
vzorce odvzame uradni veterinar v klavnici, preiskave pa opravi NVI;
-       
o vseh ugotovljenih tumoroznih spremembah pri sekcijah poginulih živali
obvestiti OU Uprave in vzorce spremenjenih tkiv poslati v nadaljnje histološke
preiskave; vzorce odvzame in preiskave opravi NVI.
14. člen
(1) Za vzdrževanje statusa države,
uradno proste bruceloze, je treba:
-       
serološko preiskati vzorce krvi vseh govedi, starejših od 24 mesecev, v
20 odstotkih čred; program vzorčenja pripravi Uprava, vzorce odvzamejo
veterinarske organizacije, preiskave pa opravi NVI;
-       
prijaviti primere abortusov govedi, za katere se sumi, da bi lahko bili
posledica bruceloze, poslati abortiran material v preiskavo za brucelozo na NVI
ter o tem obvestiti uradnega veterinarja OU Uprave.
(2) V čredah iz prve alineje
prejšnjega odstavka, ki so uradno proste bruceloze, se preiskava ne opravi na
moških živalih, ki so namenjene za zakol. V takem primeru veterinar
veterinarske organizacije o tem pisno obvesti uradnega veterinarja OU Uprave,
ki odredi, da lahko gredo ta goveda le neposredno v zakol in se ne smejo
uporabljati kot plemenske živali.
15. člen
Za vzdrževanje statusa države, uradno
proste tuberkuloze, je treba:
-       
z intradermalnim tuberkulinskim testom preiskati vsa goveda, starejša od
šestih tednov, v 25 odstotkih čred; program vzorčenja pripravi Uprava,
intradermalne tuberkulinske teste opravi veterinarska organizacija v skladu s
predpisom, ki ureja bolezni živali, najpozneje do 18. novembra 2015;
-       
odvzeti vzorce spremenjenih pljuč in pripadajočih bezgavk za
bakteriološko preiskavo za izključitev okužbe z Mycobacterium bovis v vseh
primerih, ko uradni veterinar pri post mortem pregledu ugotovi znake pljučnice
pri govedu, starejšem od 30 mesecev; vzorce odvzame uradni veterinar v
klavnici, preiskave pa opravi NVI.
16. člen
(1) Na bolezen modrikastega jezika je
treba serološko pregledati vzorce krvi goved v skladu s programom, ki ga
pripravi Uprava.
(2) Vzorce odvzemajo veterinarske
organizacije od 1. maja 2015. Preiskave opravi NVI.
(3) Program entomološkega nadzora za
bolezen modrikastega jezika pripravi NVI, potrdi pa ga Uprava. Preiskave opravi
NVI.
17. člen
Če veterinar veterinarske organizacije
oceni, da izvedba predpisanih del pri določenem govedu predstavlja nevarnost za
izvajalca preiskave oziroma imetnika živali in zato izvedba predpisanih del pri
tej živali ni mogoča, mora o tem pisno, z obrazložitvijo, obvestiti OU Uprave.
III. PREVENTIVNI UKREPI PRI DROBNICI
18. člen
(1) Vzorčenje ovac in koz na
transmisivne spongiformne encefalopatije (v nadaljnjem besedilu: TSE) se
opravlja v skladu s 1. točko poglavja C priloge X Uredbe 999/2001/ES.
(2) Laboratorijsko testiranje na TSE
je treba opraviti:
-       
pri vseh ovcah in kozah, ne glede na starost, kadar gre za sum na TSE;
vzorce odvzame NVI v odobrenih obratih kategorije 1, ki izvajajo vmesne
dejavnosti, in opravi preiskave;
-       
pri vseh poginulihin usmrčenih ovcah in kozah iz tropov, ki so vključeni
v rejski program, in iz tropov, ki imajo status zanemarljivega ali
nadzorovanega tveganja za klasični praskavec, starejše od 18 mesecev; seznam
rej, ki so vključene v rejski program, pripravi priznana rejska organizacija v
skladu z zakonom, ki ureja živinorejo; seznam rej, ki imajo status
zanemarljivega oziroma nadzorovanega tveganja za klasični praskavec, zagotovi
Uprava; preiskati je treba tudi 500 poginulih ali usmrčenih ovac in 100
poginulih ali usmrčenih koz iz drugih tropov; program vzorčenja v skladu s
pravili iz 4. točke II. dela priloge III Uredbe 999/2001 ES pripravi NVI,
potrdi pa ga Uprava; vzorce odvzame NVI v odobrenih obratih kategorije 1, ki
izvajajo vmesne dejavnosti, in opravi preiskave;
-       
pri vseh ovcah in kozah, zaklanih za prehrano ljudi, ki so starejše od
18 mesecev ali ki sta jim iz dlesni izrasla več kot dva stalna sekalca, v
skladu z odločbo uradnega veterinarja OU Uprave v okviru zatiranja klasičnega
in atipičnega praskavca v okuženem tropu; vzorce odvzamejo uradni veterinarji v
odobrenih klavnicah za klanje ovac in koz, preiskave pa opravi NVI.
(3) Laboratorijsko testiranje iz
prejšnjega odstavka je treba izvesti v skladu z metodami in protokoli iz točke
3.2. in hitrimi testi iz 4. točke poglavja C priloge X Uredbe 999/2001/ES. Ob
vsakem sumu na TSE pri drobnici je treba opraviti potrditvene preiskave ter
dodatno primerjalno testiranje (diskriminatorni testi) vseh pozitivnih primerov
TSE in BSE, če ne gre za atipični praskavec. Preiskave opravi NVI.
(4) Z metodo genotipizacije – A iz
priloge, ki je sestavni del te odredbe, je treba določiti genotip prionskega
proteina:
-       
pri ovcah v tropih, kjer se izvaja izkoreninjenje klasičnega praskavca z
izločanjem ovac z neodpornimi genotipi na klasični praskavec; vzorce odvzamejo
veterinarske organizacije, preiskave pa opravi NVI;
-       
pri naključnem vzorcu ovac, zaklanih za prehrano ljudi, ki izhajajo iz
tropov iz prejšnje alineje; naključni vzorec določi Uprava, vzorce odvzamejo
uradni veterinarji v odobrenih klavnicah za klanje ovac, preiskave pa opravi
NVI;
-       
odbranim ovnom na testnih postajah, ovnom, namenjenim za pripust v
skladu z rejskim programom, in določenemu številu ovac v skladu z rejskim
programom za posamezno pasmo; seznam rej in živali, katerim je treba odvzeti
vzorce za genotipizacijo, pripravi priznana rejska organizacija v skladu z
zakonom, ki ureja živinorejo; vzorce odvzamejo veterinarske organizacije,
preiskave pa opravi NVI.
(5) Z metodo genotipizacije – B iz
priloge te odredbe je treba določiti genotip pri najmanj 100 naključno izbranih
poginulih ali usmrčenih ovcah in pri vseh pozitivnih primerih TSE pri ovcah.
Program naključnega vzorčenja pripravi NVI, potrdi pa ga Uprava. Vzorce odvzame
NVI v odobrenih obratih kategorije 1, ki izvajajo vmesne dejavnosti, in opravi
preiskave.
19. člen
(1) Za vzdrževanje statusa države,
uradno proste bruceloze drobnice, je treba na prisotnost povzročitelja Brucella
melitensis serološko preiskati vzorce krvi petih odstotkov drobnice, starejše
od šestih mesecev.
(2) Program vzorčenja pripravi Uprava.
(3) Vzorce odvzamejo veterinarske
organizacije, preiskave pa opravi NVI.
20. člen
(1) Na bolezen modrikastega jezika je
treba serološko pregledati vzorce krvi drobnice v skladu s programom, ki ga
pripravi Uprava.
(2) Preiskave opravi NVI na vzorcih
krvi iz prejšnjega člena.
(3) Vzorce iz prejšnjega člena, na
katerih se opravijo preiskave na bolezen modrikastega jezika, je treba
odvzemati od 1. maja 2015.
IV. PREVENTIVNI UKREPI PRI PRAŠIČIH
21. člen
(1) Za vzdrževanje statusa države,
proste bolezni Aujeszkega, je treba:
-       
na prašičerejskih gospodarstvih preiskati vzorce krvi prašičev v skladu
s programom, ki ga pripravi Uprava; vzorce krvi odvzamejo veterinarske
organizacije na gospodarstvih in uradni veterinarji v klavnicah, preiskave pa
opravi NVI;
-       
preiskati merjasce v skladu s programom, ki ga pripravi Uprava; vzorce
krvi odvzamejo veterinarske organizacije, preiskave pa opravi NVI.
(2) Vzorce krvi iz tega člena je treba
odvzeti najpozneje do 1. decembra 2015.
22. člen
(1) Na klasično prašičjo kugo je treba
na prašičerejskih obratih preiskati vzorce krvi prašičev v skladu s programom,
ki ga pripravi Uprava. Preiskave opravi NVI na vzorcih krvi iz prve alineje
prvega odstavka prejšnjega člena.
(2) Na prisotnost virusa klasične
prašičje kuge se preišče tudi en odstotek poginjenih prašičev, ki jih zbira
veterinarsko-higienska služba (v nadaljnjem besedilu: VHS). Vzorce odvzame in
preiskave opravi NVI v skladu s programom, ki ga pripravi Uprava.
23. člen
Vzorce iz drugega odstavka prejšnjega člena
se preišče tudi na prisotnost virusa afriške prašičje kuge.
V. PREVENTIVNI UKREPI PRI PERUTNINI
24. člen
(1) Proti atipični kokošji kugi je
treba cepiti vso perutnino na gospodarstvih, ki se nahajajo v strnjenih
naseljih okrog gospodarstev iz prve alineje prvega odstavka 25. člena te
odredbe.
(2) Cepljenje iz prejšnjega odstavka
opravijo veterinarske organizacije.
25. člen
(1) Proti atipični kokošji kugi morajo
biti poleg perutnine iz prejšnjega člena imune tudi:
-       
jate kokoši, piščancev, puranov, japonskih prepelic, pegatk, jerebic na
gospodarstvu, ki ima skupaj nad 350 teh živali;
-       
matične jate fazanov v fazanerijah;
-       
reje nojev.
(2) Kontrola imunosti na atipično
kokošjo kugo se v jatah iz prejšnjega odstavka opravi:
-       
v matičnih jatah kokoši: en hlevski vzorec (20 vzorcev krvi) iz vsakega
hleva vsakih šest tednov;
-       
v jatah nesnic konzumnih jajc: en hlevski vzorec (20 vzorcev krvi) iz
vsakega hleva v času vzreje, pri starosti jate 12 do 18 tednov;
-       
v jatah pitovne perutnine: en hlevski vzorec (20 vzorcev krvi) v vsakem
objektu reje z več kot 350 živalmi iz prejšnjega odstavka; preiskave se opravi
na eni vselitvi v letu;
-       
v fazanerijah: enkrat letno na gospodarstvih, ki so vključena v program
iz 26. člena te odredbe.
(3) Vzorce odvzamejo veterinarske
organizacije, preiskave pa opravi NVI.
26. člen
(1) Sistematični nadzor na aviarno
influenco se izvaja v skladu s programom, ki ga pripravi Uprava. Vzorce krvi odvzamejo
veterinarske organizacije, preiskave pa opravi NVI.
(2) Vzorce iz tega člena je treba
odvzeti najpozneje do 1. decembra 2015.
VI. PREVENTIVNI UKREPI PRI KOPITARJIH
26.a člen
(1) Na infekciozni metritis kopitarjev
(CEM) je treba v času od 15. avgusta do 31. decembra dvakrat v
razmaku sedmih dni pregledati žrebce na pripustnih postajah.
(2) Preiskave opravi NVI na vzorcih
predsemenske tekočine ali semena žrebcev in genitalnih brisov prepucija, uretre
in fosse urethralis, ki jih zagotovi imetnik oziroma skrbnik živali.
VII. PREVENTIVNI UKREPI PRI RIBAH
27. člen
(1) Na virusno hemoragično septikemijo
postrvi in infekciozno hematopoetsko nekrozo je treba v skladu s programom, ki
ga pripravi Uprava, preiskati plemenske jate postrvi in lipanov.
(2) V ribogojnicah, ki kupujejo ikre,
dajejo v promet oziroma trgujejo z živimi ribami, je treba v skladu s
programom, ki ga pripravi Uprava, na bolezni iz prejšnjega odstavka enkrat
letno preiskati organe rib dovzetnih vrst.
(3) NVI opravi klinični pregled,
odvzame vzorce in opravi preiskave iz tega člena.
VIII. PREVENTIVNI UKREPI PRI ČEBELAH
28. člen
(1) Na hudo gnilobo čebelje zalege in
tropilelozo je treba pregledati čebelje družine v skladu s programom, ki ga pripravi
Uprava.
(2) Klinične preglede, odvzem vzorcev
in preiskave iz prejšnjega odstavka opravi NVI.
29. člen
(1) Čebelje družine je treba
pregledati na prisotnost čebeljih virusov v skladu s programom, ki ga pripravi
Uprava.
(2) Vzorce v skladu s programom iz
prejšnjega odstavka odvzame in preiskave opravi NVI.
30. člen
(1) Čebelnjake je treba pregledati na
prisotnost malega panjskega hrošča v skladu s programom, ki ga pripravi Uprava.
(2) Klinične preglede, odvzem vzorcev
in preiskave v skladu s programom iz prejšnjega odstavka opravi NVI.
IX. PREVENTIVNI UKREPI PRI DIVJADI IN PROSTOŽIVEČIH ŽIVALIH
31. člen
(1) Za zatiranje stekline izvajalec
peroralnega cepljenja lisic izvede cepljenje v skladu s programom, ki ga
pripravi Uprava.
(2) Na prisotnost virusa stekline je
treba pregledati:
-       
uplenjene lisice v skladu s programom Uprave;
-       
vse najdene poginule in povožene lisice, ki jih pobere VHS.
(3) V skladu s programom, ki ga
pripravi Uprava, je treba lisice, poslane v preiskavo na steklino, pregledati
tudi na prisotnost protiteles proti virusu stekline, določiti titer protiteles
ter jim odvzeti spodnjo čeljust za preiskavo na prisotnost biomarkerja in
določitev starosti.
(4) Dokler je celotno ozemlje
Republike Slovenije v skladu s predpisom, ki ureja ukrepe za ugotavljanje,
preprečevanje širjenja in zatiranje stekline, določeno kot okuženo s steklino,
morajo veterinarske organizacije sprejeti vse uplenjene lisice, ki jih lovci
dostavijo v veterinarsko organizacijo, tudi če niso namenjene za preiskavo na
steklino, in jih oddati VHS.
(5) Veterinarske organizacije morajo
uplenjene lisice iz drugega odstavka tega člena oddati VHS za nadaljnje preiskave
na steklino skupaj s spremnim obrazcem, ki ga izpolni uplenitelj in je dostopen
na spletni strani Uprave. Če lisice niso opremljene s spremnim obrazcem, se jih
ne pošlje v preiskavo.
(6) Spremni obrazec iz prejšnjega
odstavka mora vsebovati vsaj naslednje podatke:
-       
podatke o uplenitelju (ime in priimek, LD/LPN, telefon);
-       
podatke o živali (vrsta živali, datum uplena/najdbe, starost, podatke o
odstrelu/najdbi, kontakti z drugimi živalmi, ljudmi ipd.);
-       
podatke o lokaciji odstrela/najdbe (redni odstrel, najdba
poginjene/povožene/odstrel na dvorišču, LD/LPN, revir, koordinate ipd.);
-       
podpis uplenitelja;
-       
potrdilo veterinarske organizacije o prevzemu diagnostičnega materiala.
(7) Vzorce odvzame in preiskave opravi
NVI.
32. člen
(1) V skladu s programom, ki ga
pripravi Uprava, je treba odvzeti vzorce krvi odstreljenih divjih prašičev in
jih serološko preiskati na prisotnost protiteles proti klasični prašičji kugi
in afriški prašičji kugi.
(2) Na prisotnost virusov klasične
prašičje kuge in afriške prašičje kuge je treba preiskati tudi vse najdene
poginule in povožene divje prašiče, ki jih pobere VHS.
(3) Vzorce krvi odvzamejo lovci
lovskih družin in lovišč s posebnim namenom v skladu s programom Uprave, vzorce
poginulih in povoženih živali pa odvzame NVI. Preiskave opravi NVI.
33. člen
(1) Sistematični nadzor na aviarno
influenco pri prostoživečih pticah se izvaja v skladu s programom, ki ga
pripravi Uprava.
(2) Vzorce v skladu s programom iz
prejšnjega odstavka odvzamejo izvajalci nalog zatočišč za živali prostoživečih
vrst in NVI.
(3) Preiskave opravi NVI.
X. SISTEM ZGODNJEGA ODKRIVANJA BOLEZNI ŽIVALI
34. člen
(1) V okviru zagotavljanja sistema
zgodnjega odkrivanja bolezni se izvajata:
-       
kategorizacija gospodarstev glede na stopnjo biovarnosti in
-       
ugotavljanje vzroka pogina.
(2) Biovarnost iz prve alineje
prejšnjega odstavka je sistem ukrepov na gospodarstvu za zmanjševanje tveganja
vnosa povzročiteljev bolezni ter njihovega širjenja v reji.
(3) Kategorizacija gospodarstev glede
na stopnjo biovarnosti iz prve alineje prvega odstavka tega člena se izvaja v
skladu s programom, ki ga pripravi Uprava.
(4) Ugotavljanje vzroka pogina iz
druge alineje prvega odstavka tega člena se izvaja v skladu s programom, ki ga
pripravi Uprava, preiskave pa opravi NVI.
XI. PREVENTIVNI UKREPI PRI VEČ VRSTAH ŽIVALI
35. člen
(1) Proti vraničnemu prisadu je treba
preventivno cepiti za bolezen dovzetne živali na območjih vraničnega prisada
oziroma za bolezen dovzetne živali, ki se krmijo s krmo, ki izvira s teh
območij. Območje vraničnega prisada je območje, na katerem je bil v zadnjih 50
letih uradno potrjen primer vraničnega prisada. Seznam območij vraničnega
prisada je objavljen na spletni strani Uprave.
(2) Preventivno cepljenje je treba
opraviti najmanj tri tedne, preden se živali ženejo na pašo, oziroma vsaj tri
tedne pred začetkom krmljenja živine s krmo, ki izvira z območij vraničnega
prisada.
(3) Cepljenje iz prejšnjega odstavka
opravijo veterinarske organizacije.
36. člen
(1) Na prisotnost virusa mrzlice
zahodnega Nila se pregledajo vzorci prostoživečih ptic in vzorci kopitarjev.
(2) Program vzorčenja za posamezno
vrsto živali iz prejšnjega odstavka pripravi Uprava.
(3) Preiskave pri prostoživečih pticah
opravi NVI na vzorcih iz drugega odstavka 33. člena te odredbe.
(4) Vzorce krvi pri kopitarjih
odvzamejo veterinarske organizacije, preiskave pa opravi NVI.

Priloga:
Metoda genotipizacije – A in metoda genotipizacije – B

Odredba o izvajanju sistematičnega spremljanja
stanja bolezni in cepljenj živali v letu 2015 (Uradni list RS, št. 91/14) vsebuje naslednjo končno določbo:
»XII. KONČNA DOLOČBA
37. člen
Ta odredba začne veljati naslednji dan po
objavi v Uradnem listu Republike Slovenije.«.

Odredba o spremembi in dopolnitvi Odredbe o
izvajanju sistematičnega spremljanja stanja bolezni in cepljenj živali v letu
2015 (Uradni list RS, št. 55/15) vsebuje naslednjo končno določbo:
»KONČNA DOLOČBA
3. člen
Ta odredba začne veljati petnajsti dan po
objavi v Uradnem listu Republike Slovenije.«.