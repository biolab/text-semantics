I. SPLOŠNE DOLOČBE
1. člen
(vsebina in namen)
Ta merila določajo pogoje za strokovnjake
Nacionalne agencije Republike Slovenije za kakovost v visokem šolstvu (v
nadaljevanju: agencija). Njihov namen je zagotovitev strokovnjakov, usposobljenih
za strokovno in neodvisno presojo visokošolskih zavodov (v nadaljevanju: zavod)
in študijskih programov ter višjih strokovnih šol (v nadaljevanju: šola) v
akreditacijskih in evalvacijskih postopkih po standardih kakovosti in merilih
agencije.
II. POGOJI, KI JIH MORAJO IZPOLNJEVATI KANDIDATI ZA
STROKOVNJAKE AGENCIJE
2. člen
(kandidati za strokovnjake agencije)
Za strokovnjake agencije lahko kandidirajo
visokošolski učitelji, predavatelji šol in študenti.
Za strokovnjake agencije lahko kandidirajo
tudi drugi, ki se ukvarjajo s presojo kakovosti v visokem in višjem šolstvu in
imajo najmanj visokošolsko izobrazbo druge stopnje. Ti kandidati ne morejo biti
imenovani za strokovnjake v postopkih akreditacije oziroma zunanje evalvacije
študijskih programov.
Kandidati za strokovnjake agencije (v
nadaljevanju: kandidati) morajo izpolnjevati vse splošne pogoje in najmanj
štiri posebne pogoje iz 4. in 5. člena, od tega obvezno pogoj iz prve alineje
5. člena. Izjema so kandidati študenti in kandidati iz drugega odstavka tega
člena.
3. člen
(splošni pogoji)
Kandidati morajo izkazati:
-       
poznavanje slovenskega visokega oziroma višjega šolstva (zakonska
ureditev, organiziranost, značilnosti in delovanje);
-       
poznavanje meril za akreditacijo in zunanjo evalvacijo, drugih meril in
standardov agencije ter standardov in smernic za zagotavljanje kakovosti v
evropskem visokošolskem prostoru – Standards and Guidelines for Quality
Assurance in the European Higher Education Area – ESG (v nadaljevanju: evropski
standardi);
-       
pravilno ustno in pisno izražanje v slovenskem jeziku;
-       
znanje angleškega jezika najmanj na ravni B2.
4. člen
(posebni pogoji za akreditacijo in zunanjo
evalvacijo zavodov/šol)
Posebni pogoji so:
-       
vodstvene izkušnje na zavodu/šoli;
-       
vodstvene izkušnje pri pedagoškem, znanstvenem, strokovnem,
raziskovalnem oziroma umetniškem delu;
-       
izkušnje pri vrednotenju izobraževalnih, znanstvenih, strokovnih,
raziskovalnih oziroma umetniških dosežkov;
-       
večletne reference pri pedagoškem delu na zavodu/šoli;
-       
strokovno delo (sodelovanje) pri razvijanju, oblikovanju in pripravi
študijskih programov;
-       
strokovno delo pri evalvaciji oziroma samoevalvaciji zavodov/šol oziroma
študijskih programov;
-       
reference o oblikovanju in razvijanju sistemov kakovosti;
-       
ustrezne mednarodne izkušnje z vsaj treh zgoraj naštetih področij.
5. člen
(posebni pogoji za akreditacijo in zunanjo
evalvacijo študijskih programov)
Posebni pogoji so:
-       
akademske kvalifikacije in znanstvene, strokovne, raziskovalne oziroma
umetniške dosežke na področju študijskega programa;
-       
izkušnje pri vrednotenju izobraževalnih, znanstvenih, strokovnih,
raziskovalnih oziroma umetniških dosežkov na področju študijskega programa;
-       
večletne reference pri pedagoškem delu na zavodu/šoli;
-       
strokovno delo (sodelovanje) pri razvijanju, oblikovanju in pripravi
študijskih programov;
-       
strokovno delo pri evalvaciji oziroma samoevalvaciji študijskih
programov;
-       
ustrezne mednarodne izkušnje z vsaj treh zgoraj naštetih področij.
6. člen
(pogoji za kandidate študente)
Kandidati študenti morajo izpolnjevati
splošne pogoje iz 3. člena teh meril in izkazati sodelovanje pri evalvaciji
oziroma samoevalvaciji zavodov/šol oziroma študijskih programov.
7. člen
(pogoji za kandidate iz drugega odstavka
2. člena teh meril)
Kandidati iz drugega odstavka 2. člena teh
meril morajo izpolnjevati splošne pogoje iz 3. in najmanj štiri posebne pogoje
iz 4. člena teh meril, od tega obvezno pogoj iz prve ali druge alineje 4. člena
teh meril.
III. JAVNI POZIV, PRIJAVA IN IZBIRA KANDIDATOV
8. člen
(javni poziv)
Agencija kandidate izbira na podlagi
javnega poziva, ki ga glede na potrebe po strokovnjakih s posameznih
študijskih, znanstvenih, strokovnih, raziskovalnih oziroma umetniških področij
periodično objavlja na svojih spletnih straneh. O objavi javnega poziva odloči
svet agencije (v nadaljevanju: svet).
V javnem pozivu so poleg splošnih
informacij objavljeni:
-       
predmet javnega poziva s podatki o tem, katere strokovnjake agencija
potrebuje in s katerih študijskih, znanstvenih, strokovnih, raziskovalnih
oziroma umetniških področij;
-       
pogoji, ki jih morajo kandidati izpolnjevati;
-       
podatki o prijavi na javni poziv in roku za prijavo.
Če se na javni poziv prijavijo kandidati,
ki ne izpolnjujejo pogojev, določenih v javnem pozivu, jih komisija iz 10.
člena teh meril o tem obvesti.
9. člen
(prijava na javni poziv)
Prijava na javni poziv se odda v
elektronski obliki (na elektronskem obrazcu), ki je priloga teh meril. Če
prijava ni oddana na tem obrazcu, je komisija iz 10. člena teh meril ne
obravnava.
Prijavi je treba priložiti:
-       
življenjepis v slovenskem jeziku,
-       
dokazila o sodelovanju pri evalvaciji oziroma samoevalvaciji zavodov/šol
oziroma študijskih programov iz 6. člena teh meril, če gre za kandidata
študenta,
-       
dokazila o izpolnjevanju posebnih pogojev, ki jih kandidat označi v
prijavi.
10. člen
(izbira ustreznih kandidatov za obvezno
praktično usposabljanje)
Izbiro ustreznih kandidatov za obvezno
praktično usposabljanje (v nadaljevanju: praktično usposabljanje) za
strokovnjake agencije opravi komisija za presojo strokovnjakov (v nadaljevanju:
komisija), sestavljena iz najmanj treh članov sveta.
Komisija izbrane kandidate za praktično
usposabljanje predlaga svetu v potrditev.
IV. PRAKTIČNO USPOSABLJANJE
11. člen
(povabilo k praktičnemu usposabljanju)
Agencija kandidate vabi k praktičnemu
usposabljanju glede na vrstni red akreditacij oziroma evalvacij zavodov/šol in
študijskih programov. Kandidate pisno obvesti o usposabljanju v konkretnem
akreditacijskem oziroma evalvacijskem postopku.
Če kandidat dvakrat odkloni povabilo na
praktično usposabljanje, ga agencija nanj ne vabi več.
12. člen
(priprava na delo v skupini strokovnjakov)
Priprava kandidata na delo v skupini
strokovnjakov se začne s pripravljalnim sestankom skupine strokovnjakov.
Pripravljalni sestanek je obvezen v vseh postopkih, pri katerih sodeluje
kandidat.
Kandidata na pripravljalni sestanek
pripravijo strokovni delavci agencije, ki jih svet pooblasti za vodenje
akreditacijskih in evalvacijskih postopkov (v nadaljevanju: strokovni delavec).
13. člen
(naloge kandidata v skupini strokovnjakov)
Kandidat v skladu z navodili predsednika
skupine strokovnjakov in strokovnih delavcev opravlja vse naloge strokovnjaka v
skupini, in sicer:
-       
sodeluje pri pripravi na presojo zavoda/šole oziroma študijskega
programa,
-       
opravlja naloge v akreditacijskih in evalvacijskih postopkih po navodilu
predsednika skupine in strokovnih delavcev.
Opravljene naloge in dejanja kandidata v
akreditacijskih in evalvacijskih postopkih ne vplivajo na končno presojo in
poročilo skupine strokovnjakov.
14. člen
(ocenjevanje kandidata)
Delo kandidata ocenjujejo predsednik
skupine strokovnjakov v sodelovanju z drugimi imenovanimi člani skupine,
strokovni delavci, ki vodijo akreditacijski oziroma evalvacijski postopek, pri
katerem kandidat sodeluje, in komisija.
Po končanem akreditacijskem oziroma
evalvacijskem postopku skupina strokovnjakov in strokovni delavci pripravijo
skupno pisno oceno (v nadaljevanju: ocena) kandidata. Ocena vsebuje ugotovitve
o:
-       
pravilni uporabi zakonov, meril in drugih predpisov v akreditacijskih in
evalvacijskih postopkih,
-       
sposobnosti dela v skupini strokovnjakov,
-       
kakovosti presoje dejanskega stanja,
-       
kakovosti pisanja poročila,
-       
odnosu kandidata do udeležencev v postopku.
Strokovni delavci ne ocenjujejo vsebinske
presoje kandidata o izpolnjevanju standardov kakovosti, določenih za
akreditacije in evalvacije zavodov/šol oziroma študijskih programov.
Končno oceno kandidata izdela komisija.
V. REGISTER STROKOVNJAKOV AGENCIJE
15. člen
(register strokovnjakov agencije)
Z vpisom v register strokovnjakov agencije
(v nadaljevanju: register) kandidat postane strokovnjak agencije. Vsi slovenski
strokovnjaki morajo biti vpisani v register.
Tuji strokovnjaki so evalvatorji tujih
agencij, vpisanih v register EQAR (European Quality Assurance Register for
Higher Education), ali strokovnjaki s področja presoje kakovosti v visokem
šolstvu.
16. člen
(imenovanje na svetu)
Komisija predloži končno oceno kandidata
svetu v nadaljnje odločanje. Svet odloči o vpisu ali ne vpisu kandidata v
register in ga o tem obvesti.
17. člen
(vpis v register)
Strokovnjak je vpisan v register
strokovnjakov za obdobje petih let. Če je v tem obdobju izpolnjeval obveznosti
in naloge iz VII. poglavja teh meril, se mu vpis podaljša za enako obdobje.
Ne glede na prejšnji odstavek se
strokovnjaku ne podaljša vpis v register, če svet ob preverjanju pogojev za
podaljšanje vpisa v register ugotovi, da:
-       
strokovnjak iz prvega odstavka 2. člena (razen študenta) in
strokovnjak iz četrtega odstavka 22. člena v zadnjih 10 letih ni bil
aktiven na znanstvenoraziskovalnem, strokovnem oziroma umetniškem področju;
-       
se strokovnjak ni izkazal pri svojem delu oziroma ni spoštoval določil
pogodbe o avtorskem delu z agencijo (npr. ni upošteval priporočil strokovnega
delavca v skladu s 27. členom teh meril, ni presodil utemeljenosti
pravočasnih pripomb vlagatelja na poročilo skupine strokovnjakov, ni bil
odziven ipd.).
O podaljšanju ali ne podaljšanju vpisa v
register odloča svet, ki strokovnjake o tem tudi obvesti.
Študent mora vsako leto ob začetku
študijskega leta agenciji predložiti dokazilo o statusu študenta. Če mu status
preneha med študijskim letom, mora o tem agencijo čim prej obvestiti.
18. člen
(izbris iz registra)
Strokovnjak, ki mu v skladu s prejšnjim
členom vpis v register ni bil podaljšan, se po poteku obdobja, za katerega je
bil vpisan, izbriše iz registra.
Strokovnjak se izbriše iz registra tudi,
če:
-       
to sam zahteva;
-       
ne predloži dokazila o statusu študenta v skladu s četrtim odstavkom 17.
člena oziroma sporoči, da nima več statusa študenta;
-       
svet ugotovi, da je strokovnjak kršil določbe pravilnika, ki ureja
varovanje dostojanstva na agenciji.
O izbrisu strokovnjaka iz registra iz
prejšnjega odstavka odloči svet, ki izbrisanega strokovnjaka o tem tudi
obvesti.
18.a člen
(mirovanje vpisa)
Če je strokovnjak imenovan v organe
agencije ali za direktorja agencije, mu za čas imenovanja miruje vpis v
register strokovnjakov.
VI. SESTAVA SKUPIN STROKOVNJAKOV
19. člen
(skupine strokovnjakov)
V skupino strokovnjakov mora svet imenovati
najmanj tri neodvisne strokovnjake, od tega enega študenta in enega tujega
strokovnjaka.
Sestava skupine strokovnjakov je odvisna od
velikosti zavoda/šole, vrste in zahtevnosti akreditacijskega oziroma
evalvacijskega postopka ter se tako številčno kot po zahtevanih kompetencah
strokovnjakov razlikuje. (črtan)
Strokovnjaki v skupini ne smejo biti
povezani z zavodom/šolo in študijskim programom, ki ju presojajo.
20. člen
(akreditacija oziroma zunanja evalvacija
zavoda/šole)
Skupina strokovnjakov mora biti sestavljena
tako, da:
-       
ima vsaj eden od strokovnjakov vodstvene izkušnje na zavodu/šoli najmanj
iste vrste, kot je zavod/šola v postopku akreditacije oziroma evalvacije,
-       
če se akreditira univerza ali samostojna fakulteta, mora imeti večina
članov skupine strokovnjakov naziv redni ali izredni profesor,
-       
če se akreditira visoka strokovna šola, mora biti vsaj en član skupine
strokovnjakov najmanj docent,
-       
če se evalvira višja strokovna šola, mora imeti vsaj en član skupine
strokovnjakov naziv predavatelj višje strokovne šole.
V skupini strokovnjakov morajo biti:
a)     prva akreditacija zavoda: strokovnjaki s področij vseh predlogov
študijskih programov, ki jih namerava izvajati zavod;
b)     podaljšanje akreditacije zavoda: strokovnjaki s področij študijskih
programov, ki se presojajo v sklopu podaljšanja akreditacije zavoda;
c)     evalvacija šole: večina strokovnjakov s področij študijskih programov,
ki jih šola izvaja.
Študijska in znanstveno-raziskovalna
področja strokovnjaka morajo ustrezati klasifikacijama KLASIUS in Frascati.
Področno primernost presoja komisija, in sicer na podlagi bibliografskih in
biografskih referenc, povezanih z izobrazbo, znanstvenim, strokovnim,
raziskovalnim oziroma umetniškim in pedagoškim delom strokovnjaka.
21. člen
(akreditacija/evalvacija študijskega
programa)
Vsi člani skupine strokovnjakov morajo biti
s področja študijskega programa in morajo imeti ustrezno izvolitev v naziv:
a)     visokošolski strokovni študijski program: poleg predavateljev in
višjih predavateljev vsaj en izredni profesor ali docent;
b)     univerzitetni študijski program, študijski program druge stopnje in
študijski program tretje stopnje: redni in izredni profesorji ter docenti.
22. člen
(predsednik skupine strokovnjakov)
Predsednik skupine strokovnjakov mora biti
visokošolski učitelj ali predavatelj šole in področno ustrezati glavnemu ali
vsaj enemu od področij študijskega programa oziroma zavoda/šole, in sicer po
prvih dveh mestih klasifikacije Klasius-P-16.
Če med slovenskimi strokovnjaki v registru,
primernimi za predsednika skupine, ni strokovnjaka, ki bi izpolnjeval pogoja iz
prvega odstavka tega člena, ju mora izpolnjevati tuji strokovnjak. Pri presoji
sodeluje kot član skupine, predsedovanje pa se zaupa strokovnjaku iz registra.
Če je študijski program interdisciplinaren
in sta izpolnjena pogoja iz prvega odstavka, mora biti tuji strokovnjak
praviloma z enega od preostalih področij glede na dvomestno klasifikacijo
Klasius-P-16.
Če nobeden od strokovnjakov ne izpolnjuje
pogojev iz prvega odstavka, lahko agencija izjemoma poišče področno primernega
strokovnjaka in ga na povabilo sveta vpiše v register strokovnjakov. Pri
presoji sodeluje kot član skupine, predsedovanje pa se zaupa strokovnjaku iz
registra, ki je s čim bolj sorodnega področja.
23. člen
(strokovnjaki študenti)
Strokovnjak študent mora biti praviloma
vpisan v študijski program najmanj iste stopnje, kot je študijski program, ki
ga presoja. Študijski program, v katerega je vpisan, ali študijski program, ki
ga je pred tem končal, mora biti praviloma s čim bolj sorodnega področja.
Če strokovnjaku študentu med presojo
preteče status študenta, mora opraviti delo v skladu s pogodbo o avtorskem delu
in se ga ne izbriše iz registra do dokončnosti odločitve o akreditaciji oziroma
evalvaciji.
VII. OBVEZNOSTI IN NALOGE STROKOVNJAKOV
24. člen
(stalno izobraževanje)
Dolžnost strokovnjakov agencije je, da:
-       
spremljajo spremembe zakonodaje in predpisov na višješolskem in
visokošolskem področju,
-       
pri svojem delu upoštevajo vsako spremembo meril in drugih predpisov
agencije,
-       
se udeležujejo obveznih izobraževanj,
-       
se udeležujejo posvetov strokovnjakov, ki jih organizira agencija
(udeležba na vsaj enem dogodku v zadnjih dveh letih).
25. člen
(posebno usposabljanje za predsednike
skupin strokovnjakov)
Agencija po potrebi organizira posebno
usposabljanje za predsednike skupin strokovnjakov.
26. člen
(naloge strokovnjakov)
Strokovnjaki z agencijo podpišejo pogodbo,
v kateri so določene njihove naloge. V akreditacijskih in evalvacijskih
postopkih praviloma opravijo ogled oziroma obisk zavoda/šole (v nadaljevanju: obisk),
ki poteka v skladu z ZViS, merili za akreditacijo in zunanjo evalvacijo ter
protokolom obiska, ki ga določi agencija. Delo skupine strokovnjakov spremljajo
strokovni delavci.
27. člen
(poročila skupine strokovnjakov)
Predsednik skupine strokovnjakov je
odgovoren za pripravo skupnih poročil, določenih v merilih za akreditacijo in
zunanjo evalvacijo. Pri pisanju (določanju vsebine) poročil morajo sodelovati vsi
strokovnjaki.
Poročila morajo biti jezikovno ustrezna,
napisana v rokih, po navodilih in na obrazcih, ki jih določi agencija. Če
poročila niso ustrezna, jih strokovni delavci agencije vrnejo predsedniku
skupine strokovnjakov in določijo rok, v katerem jih je treba popraviti.
Neupoštevanje navodil agencije in rokov vpliva na izplačilo po pogodbi.

Priloga
1: Prijava za vpis v register strokovnjakov agencije 
Priloga
2: Prijava kandidata študenta za vpis v register strokovnjakov agencije

Merila za strokovnjake Nacionalne agencije
Republike Slovenije za kakovost v visokem šolstvu (Uradni list RS, št. 21/18) vsebujejo naslednje prehodne in
končne določbe:
»VIII. PREHODNE IN KONČNE DOLOČBE
28.
(kandidati,
prijavljeni pred uveljavitvijo teh meril)
Kandidati, prijavljeni pred uveljavitvijo
teh meril, se usposabljajo in imenujejo za strokovnjake po teh merilih.
29. člen
(strokovnjaki,
vpisani v register po starih merilih)
Za strokovnjake, ki so bili vpisani v
register po do sedaj veljavnih merilih za uvrstitev v register strokovnjakov,
se pri podaljšanju vpisa v register in izbrisu iz njega uporabljajo določbe teh
meril.
30. člen
(prenehanje
veljavnosti starih meril)
Merila za uvrstitev v register
strokovnjakov (Uradni list RS, št. 95/10, 17/11 in 22/12) prenehajo veljati z
začetkom veljavnosti teh meril.
Ta merila začnejo veljati naslednji dan po
objavi v Uradnem listu Republike Slovenije.«.

Akt o spremembah in dopolnitvah Meril za
strokovnjake Nacionalne agencije Republike Slovenije za kakovost v visokem
šolstvu (Uradni list RS, št. 74/22) vsebuje naslednjo končno določbo:
»18. člen
Ta akt začne veljati petnajsti dan po
objavi v Uradnem listu Republike Slovenije.«.