I. SPLOŠNE DOLOČBE
1. člen
(vsebina)
(1) Ta uredba ureja način izvajanja gospodarske javne
službe dejavnost operaterja trga z elektriko (v nadaljnjem besedilu: gospodarska
javna služba) s tem, da določa:
-       
organizacijsko zasnovo izvajanja gospodarske javne službe;
-       
naloge, pravice in obveznosti izvajalca gospodarske javne službe (v
nadaljnjem besedilu: operater trga z elektriko);
-       
način in pogoje zagotavljanja posameznih nalog, ki sestavljajo
gospodarsko javno službo;
-       
način financiranja gospodarske javne službe.
(2) Ta uredba je tudi koncesijski akt za izvajanje
gospodarske javne službe, s katerim se določijo predmet in pogoji za podelitev
koncesije za izvajanje gospodarske javne službe.
2. člen
(pomen izrazov)
Izrazi, uporabljeni v tej uredbi, imajo pomen, kot ga določajo
Energetski zakon (Uradni list RS, št. 17/14; v nadaljnjem besedilu: Energetski
zakon) in na njegovi podlagi izdani podzakonski predpisi.
II. ORGANIZACIJSKA ZASNOVA IZVAJANJA GOSPODARSKE JAVNE
SLUŽBE
3. člen
(koncesija)
(1) Gospodarsko javno službo po tej uredbi izvaja na
podlagi koncesije operater trga z elektriko, ki pridobi koncesijo za izvajanje
te javne službe.
(2) Operater trga z elektriko pridobi izključno pravico
do izvajanja gospodarske javne službe na celotnem območju Republike Slovenije.
III. NALOGE, PRAVICE IN OBVEZNOSTI IZVAJALCA GOSPODARSKE
JAVNE SLUŽBE
4. člen
(naloge izvajalca gospodarske javne službe)
(1) Gospodarska javna služba vključuje zlasti:
-       
upravljanje bilančne sheme trga z elektriko;
-       
evidentiranje pogodb o članstvu v bilančni shemi, obratovalnih napovedi
in zaprtih pogodb;
-       
izvajanje izravnalnega trga z elektriko;
-       
izvajanje dejavnosti centra za podpore iz 376. člena Energetskega
zakona;
-       
izvajanje bilančnega obračuna;
-       
izvajanje obračuna in poravnave poslov, povezanih z nalogami iz prejšnjih
alinej;
-       
zbiranje, analizo in objavo podatkov zaradi zagotavljanja preglednosti
delovanja trga z elektriko.
(2) Poleg nalog iz prejšnjega odstavka lahko operater
trga z elektriko opravlja tudi druge naloge, ki so povezane z dejavnostjo
operaterja trga z elektriko.
5. člen
(način opravljanja nalog)
Operater trga z elektriko izvaja gospodarsko javno službo v
skladu z Energetskim zakonom, to uredbo in predpisi, ki jih izdaja po javnem
pooblastilu za izvajanje gospodarske javne službe.
6. člen
(obveščanje uporabnikov)
(1) Operater trga z elektriko je dolžan zagotavljati
obveščanje uporabnikov o načinu opravljanja storitev javne službe prek spletne
strani in na druge ustrezne načine.
(2) Pri obveščanju uporabnikov operater trga z elektriko
poskrbi tudi za pripravo in objavo kratkoročne napovedi razpršenih virov
proizvodnje elektrike po obračunskem intervalu trga z elektriko za regulacijsko
območje Republike Slovenije.
IV. PREDMET IN POGOJI ZA PODELITEV KONCESIJE
ZA IZVAJANJE GOSPODARSKE JAVNE SLUŽBE
7. člen
(podelitev koncesije)
(1) Vlada Republike Slovenije (v nadaljnjem besedilu:
koncedent) z odločbo podeli koncesijo za izvajanje gospodarske javne službe
dejavnost operaterja trga z elektriko organizatorju trga z elektriko (v
nadaljnjem besedilu: koncesionar) brez javnega razpisa.
(2) Medsebojna razmerja med koncedentom in
koncesionarjem se natančneje uredijo s koncesijsko pogodbo.
(3) Za sklenitev koncesijske pogodbe je po pooblastilu
koncedenta pristojno ministrstvo, pristojno za energijo.
8. člen
(trajanje koncesije)
(1) Koncesija po tej uredbi se podeli za 20 let.
(2) Rok in čas trajanja koncesije začneta teči z dnem
sklenitve koncesijske pogodbe.
(3) Koncesijska pogodba se lahko po poteku trajanja
koncesije podaljša za čas do dokončne izbire izvajalca javne službe v novem
postopku, vendar najdlje za eno leto.
9. člen
(pogoji, ki jih mora izpolnjevati koncesionar)
Koncesionar mora:
-       
imeti vzpostavljeno celotno infrastrukturo za izvajanje te službe;
-       
razpolagati z ustrezno usposobljenimi kadri in
-       
biti v neposredni lasti Republike Slovenije.
10. člen
(splošni pogoji za izvajanje gospodarske javne službe)
(1) Gospodarska javna služba se izvaja tako, da je njeno
izvajanje zagotovljeno v okviru funkcionalno in prostorsko zaokroženih oskrbovalnih
sistemov.
(2) Koncesionar mora zagotavljati storitve javne službe
stalno in pravočasno.
(3) Koncesionar mora zagotoviti izvajanje javne službe v
polnem obsegu tudi v primeru stavke pri njem zaposlenih delavcev.
(4) Če koncesionar v mesecu dni od začetka stavke pri
njem zaposlenih delavcev ne more zagotoviti izvajanja gospodarske javne službe,
mora dati koncedentu za čas trajanja stavke na razpolago objekte in naprave ter
dokumentacijo, ki je potrebna za izvajanje gospodarske javne službe.
11. člen
(odgovornost koncesionarja)
(1) Koncesionar izvaja gospodarsko javno službo v svojem
imenu in za svoj račun.
(2) Koncesionar nosi vsa tveganja, ki izhajajo iz
izvajanja gospodarske javne službe.
(3) Za obveznosti koncesionarja do tretjih oseb in za
morebitno povzročeno škodo koncedent ne odgovarja, razen če zakon ne določa
drugače.
12. člen
(vrsta in obseg monopola)
Koncesionar ima na podlagi koncesijske pogodbe na celotnem
območju Republike Slovenije:
-       
izključno pravico izvajati gospodarsko javno službo po tej uredbi;
-       
dolžnost zagotavljati nemoteno delovanje organiziranega trga z
elektriko.
13. člen
(nepretrganost)
Koncesionar izvaja gospodarsko javno službo po tej uredbi nepretrgano.
14. člen
(podizvajalci)
(1) Koncesionar lahko za opravljanje določenih del
gospodarske javne službe najame drugo osebo oziroma podizvajalca.
(2) Koncesionar z drugo osebo oziroma podizvajalcem
sklene pisno pogodbo, v kateri se opredelijo medsebojne pravice in obveznosti.
15. člen
(opravljanje drugih dejavnosti)
(1) Koncesionar lahko opravlja tudi druge dejavnosti, za
katere je registriran, vendar njihovo opravljanje ne sme vplivati na izvajanje
gospodarske javne službe.
(2) Koncesionar mora za izvajanje gospodarske javne
službe voditi ločene računovodske evidence, ki omogočajo finančni in drug
nadzor nad poslovanjem koncesionarja.
16. člen
(prenehanje koncesijskega razmerja)
Razmerje med koncedentom in koncesionarjem preneha s:
-       
prenehanjem koncesijske pogodbe,
-       
prenehanjem koncesionarja,
-       
odvzemom koncesije.
17. člen
(prenehanje koncesijske pogodbe)
(1) Koncesijska pogodba preneha s:
-       
pretekom časa, za katerega je bila sklenjena,
-       
odstopom od koncesijske pogodbe,
-       
sporazumno razvezo.
(2) Koncedent lahko odstopi od pogodbe, če koncesionar
bistveno krši določbe koncesijske pogodbe, in sicer če:
-       
ne upošteva določb zakonov, te uredbe, drugih predpisov, koncesijske
pogodbe ali dovoljenj, izdanih na podlagi zakona,
-       
po lastni krivdi ne izvaja gospodarske javne službe več kot pet dni
zaporedoma oziroma več kot deset dni v enem letu,
-       
ne vodi posebnega računovodstva in drugih evidenc zaradi opravljanja
nadzora ali ne da predpisanih podatkov, potrdil in poročil državnim organom,
-       
ne izpolnjuje več splošnih ali posebnih pogojev, ki so določeni za
pridobitev koncesije,
-       
pride do stečaja ali likvidacije koncesionarja,
-       
ne nadaljuje izvajanja gospodarske javne službe v skladu s koncesijsko
pogodbo,
-       
ne obvešča uporabnikov v skladu s 6. členom te uredbe.
(4) Koncedent ali koncesionar lahko odstopi od
koncesijske pogodbe, če:
-       
je to v koncesijski pogodbi izrecno določeno,
-       
druga stranka krši koncesijsko pogodbo, pod pogoji in na način, kot je v
njej določeno.
(5) Koncedent ali koncesionar lahko med trajanjem
koncesije sporazumno razveže koncesijsko pogodbo, če se ugotovi, da je zaradi
bistveno spremenjenih ekonomskih ali sistemskih okoliščin ali drugih primerljivih
okoliščin nadaljnje opravljanje dejavnosti iz koncesijske pogodbe nesmotrno ali
nemogoče.
18. člen
(odvzem koncesije)
(1) Koncedent lahko odvzame koncesijo koncesionarju
zaradi kršitev, ki resno ogrozijo izvajanje gospodarske javne službe, in sicer
če:
-       
koncesionar ne začne izvajati koncesionirane gospodarske javne službe v
za to določenem roku,
-       
je v javnem interesu, da se dejavnost preneha izvajati kot gospodarska
javna služba ali kot koncesionirana gospodarska javna služba.
(2) Koncedent mora koncesionarju o odvzemu koncesije
izdati odločbo.
(3) Koncesijsko razmerje preneha z dnem pravnomočnosti odločbe
o odvzemu koncesije.
(4) Odvzem koncesije ni dopusten, če je do okoliščin, ki
utemeljujejo odvzem koncesije, prišlo zaradi višje sile ali drugih nepredvidljivih
in nepremagljivih okoliščin.
19. člen
(plačila koncesionarja)
Koncesionar za pridobljeno koncesijo ne plačuje nadomestila oziroma
koncesnine koncedentu.
20. člen
(infrastruktura)
(1) Tehnične informacijske infrastrukture, ki je
potrebna za izvajanje gospodarske javne službe, ni mogoče odsvojiti ali
obremeniti brez predhodnega soglasja koncedenta.
(2) Po izteku koncesijske dobe se infrastruktura iz
prejšnjega odstavka tega člena neodplačno prenese v last Republike Slovenije.
Izročena mora biti v tehnično brezhibnem stanju, kar ugotovi posebna komisija,
ki jo imenuje koncedent.
21. člen
(poročanje)
Koncesionar najmanj enkrat letno poroča o svojem delovanju Agenciji
za energijo in ministrstvu, pristojnemu za energijo.
22. člen
(nadzor nad izvajanjem koncesije)
(1) Nadzor nad izvajanjem koncesije opravljajo
pooblaščene uradne osebe ministrstva, pristojnega za energijo.
(2) Nadzor vključuje pregled finančnega poslovanja v
zvezi s koncesijo, vodenja ločenega računovodstva in opravljanja dejavnosti.
(3) Koncesionar je pooblaščeni uradni osebi ministrstva
dolžan omogočiti nadzor nad izvajanjem koncesije in predložiti vso
dokumentacijo v zvezi z njenim izvajanjem.
23. člen
(višja sila)
(1) Koncesionar je dolžan izvajati koncesijo tudi v
primeru višje sile, če je to objektivno mogoče.
(2) O nastopu višje sile in morebitnem prenehanju
izvajanja koncesije zaradi tega mora koncesionar nemudoma obvestiti koncedenta.
(3) Če koncesionar ne izpolnjuje pogodbene obveznosti
zaradi višje sile, koncedent ni upravičen do uveljavljanja zahtevkov zaradi
kršitev pogodbe.
(4) Če je izpolnjevanje koncesijske obveznosti
onemogočeno zaradi višje sile, se roki za izpolnitev obveznosti na podlagi
sporazuma pogodbenih strank podaljšajo.
V. FINANCIRANJE GOSPODARSKE JAVNE SLUŽBE
24. člen
(prispevek za delovanje koncesionarja)
Prispevek za delovanje koncesionarja se določi v višini
0,00013 EUR/kWh.
25. člen
(plačila članov bilančne sheme za evidentiranje zaprtih
pogodb)
Višina plačila članov bilančne sheme za evidentiranje zaprtih
pogodb se določi v višini 0,00005 EUR/kWh za vsako evidentiranje zaprte
pogodbe, v kateri član bilančne sheme nastopa kot prodajalec. Za izračun višine
plačila se upošteva končna različica prijave zaprte pogodbe.
26. člen
(sprememba višine plačila)
Spremembo prispevka iz 24. in prejšnjega člena sprejme Vlada
Republike Slovenije s sklepom.
27. člen
(druga plačila uporabnikov)
(1) Dejavnost gospodarske javne službe se financira tudi
iz drugih plačil, določenih v četrti alineji prvega odstavka 98. člena Energetskega
zakona, ki se nanašajo zlasti na plačilo za posredovanje podatkov po naročilu
posameznega subjekta, ki odstopa od običajnega načina, na primer za agregate,
izračunane podatke in obstoječe podatke v obliki, ki jo zahteva naročnik in kot
jih lahko koncesionar zagotovi.
(2) Storitve iz prejšnjega odstavka je dopustno
opravljati v obsegu do omejitev, določenih v predpisih, ki urejajo koncesije.
VI. PREHODNE IN KONČNE DOLOČBE
28. člen
(izvajanje gospodarske javne službe)
(1) Koncesionar, ki izvaja gospodarsko javno službo na
dan uveljavitve te uredbe, jo izvaja še naprej do poteka obstoječega koncesijskega
razmerja.
(2) Koncesionar in koncedent morata uskladiti obstoječo
koncesijsko pogodbo z določbami te uredbe v treh mesecih od uveljavitve te
uredbe.
29. člen
(prenehanje uporabe)
(1) Z dnem uveljavitve te uredbe se preneha uporabljati
Uredba o načinu izvajanja gospodarske javne službe organiziranja trga z
električno energijo (Uradni list RS, št. 8/09).
(2) Ne glede na določbo prejšnjega odstavka se določba
34. člena Uredbe o načinu izvajanja gospodarske javne službe organiziranja trga
z električno energijo (Uradni list RS, št. 8/09) uporablja do uveljavitve
pravil za delovanje trga z elektriko, ki jih izda koncesionar skladno s četrtim
odstavkom 97. člena Energetskega zakona.
30. člen
(delna razveljavitev sklepa)
Z dnem uveljavitve te uredbe se razveljavita točki a in b
Sklepa Vlade Republike Slovenije št. 36001-11/2010/4 z dne
23. 9. 2010.
31. člen
(začetek veljavnosti)
Ta uredba začne veljati 1. julija 2015.
Št. 00710-12/2015
Ljubljana, dne 4. junija 2015
EVA 2012-2430-0058
Vlada Republike Slovenije
dr. Miroslav Cerar l.r.
Predsednik