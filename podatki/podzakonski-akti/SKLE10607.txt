Poglavje I
SPLOŠNE DOLOČBE
1. člen
(vsebina sklepa)
Ta sklep določa podrobnejša pravila glede uporabe podmodula tveganja
katastrofe pogodb premoženjskega zavarovanja iz točke (b) prvega odstavka
114. člena Delegirane uredbe Komisije (EU) 2015/35 z dne 10. oktobra
2014 o dopolnitvi Direktive 2009/138/ES Evropskega parlamenta in Sveta o
začetku opravljanja in opravljanju dejavnosti zavarovanja in pozavarovanja (Solventnost
II) (UL L št. 12 z dne 17. januarja 2015, str. 1, v nadaljnjem
besedilu: Delegirana uredba).
2. člen
(opredelitev pojmov)
(1) V tem sklepu uporabljeni pojmi imajo naslednji
pomen:
-       
EGP: Evropski gospodarski prostor;
-       
kosmata izguba:
-     pri
zmanjševanju tveganja, ki se uporablja v podmodulu, ki ni odvisen od drugih
podmodulov, pomeni izgubo, ki se izračuna v skladu s formulo v tem podmodulu;
-     pri
zmanjševanju tveganja, ki se uporablja v podmodulu, ki je odvisen od drugega
podmodula ali od drugih podmodulov, pomeni izgubo, ki se izračuna v skladu s
formulo v tem podmodulu, pri čemer se, kot vhodni podatki za formulo,
uporabljajo rezultati iz vsakega podmodula brez zmanjševanja tveganja, ki se
uporablja v podmodulih, od katerih je ta podmodul odvisen;
-       
kumulativni katastrofalni dogodek: katastrofalni dogodek, ki vpliva na
več zavarovalnih pogodb, pri čemer vplivov na posamezne zavarovalne pogodbe ni
mogoče enostavno določiti;
-       
posamezen katastrofalni dogodek: katastrofalni dogodek, ki vpliva na več
zavarovalnih pogodb skupaj, pri čemer je vplive na posamezne zavarovalne
pogodbe možno enostavno določiti oziroma katastrofalni dogodek, ki vpliva samo
na posamezno zavarovalno pogodbo;
-       
bruto dogodek: opis dogodka z določitvijo pogojev za aktiviranje
pozavarovanja – opis »bruto dogodek« se nanaša na znesek škode po razčlenitvi;
-       
deli podmodula tveganja katastrofe: deli enega od štirih glavnih
podmodulov tveganja katastrofe premoženjskega zavarovanja iz 119. člena
Delegirane uredbe;
-       
pozavarovanje ali pozavarovalna zaščita: pozavarovalni program, v okviru
katerega zavarovalnica ali pozavarovalnica prenese tveganje na pozavarovalnico;
-       
premija za ponovno kritje: premija, ki jo je potrebno plačati za ponovno
vzpostavitev kritja;
-       
kritje v primeru akumulirane škode: obveznost pozavarovalnice, ki izhaja
iz škodno-presežkovne pozavarovalne pogodbe in se nanaša na dve ali več kritij
oziroma na dve ali več zavarovalnih pogodb, ki jih je sklenila zavarovalnica in
iz katerih izhaja obveznost, za katero se uporabi to kritje;
-       
katastrofalni dogodek, ki se zgodi enkrat na 200 let: katastrofalni dogodek,
ki ustreza merilu tvegane vrednosti s stopnjo zaupanja 99,5 odstotka, kot je
določeno v četrtem odstavku 104. člena Direktive 2009/138/ES Evropskega
parlamenta in Sveta z dne 25. novembra 2009 o začetku opravljanja in
opravljanju dejavnosti zavarovanja in pozavarovanja (Solventnost II) (UL L 335,
z dne 17. 12. 2009, str. 1) zadnjič spremenjena z Direktivo 2014/51/EU
Evropskega parlamenta in Sveta z dne 16. aprila 2014 o spremembi Direktive
2003/71/ES in Direktive 2009/138/ES ter uredb (ES) št. 1060/2009, (EU)
št. 1094/2010 in (EU) št. 1095/2010 glede pristojnosti Evropskega
nadzornega organa (Evropskega organa za zavarovanja in poklicne pokojnine) ter
Evropskega nadzornega organa (Evropskega organa za vrednostne papirje in trge)
(Omnibus II) (UL L št. 153 z dne 22. maja 2014, str. 1);
-       
komponenta: samostojna računska enota podmodula tveganja katastrofe iz
pogodb premoženjskih zavarovanj, za katero se lahko določi zahtevani
solventnostni kapital (lahko je na ravni podmodula ali nižji ravni
razčlenjenosti; za nevarnosti naravne katastrofe je to lahko na primer
razčlenjenost po regijah, delitev na regije v EGP in regije zunaj EGP).
(2) Pojem zavarovalnica se uporablja za zavarovalnice in
za pozavarovalnice iz 8. člena Zakona o zavarovalništvu (Uradni list RS,
št. 93/15).
Poglavje II
OPREDELITEV DOGODKOV
3. člen
(raven podrobnosti, potrebna za opredelitev katastrofalnega
dogodka)
Skladno s 119. do 135. členom Delegirane uredbe je
opredelitev katastrofalnih dogodkov, ki se zgodijo enkrat na 200 let, tako
podrobna, da zavarovalnici omogoča uporabo tehnik za zmanjševanje tveganja.
4. člen
(opredelitev katastrofe kot kumulativen katastrofalni
dogodek ali kot posamezen katastrofalni dogodek)
(1) Zavarovalnica izgube, upoštevane v podmodulih
tveganja katastrofe premoženjskih zavarovanj, opredeli kot posledico »kumulativnega
katastrofalnega dogodka« ali kot posledico »posameznega katastrofalnega
dogodka«. Zavarovalnica prav tako določi, ali ti dogodki vplivajo na posamezne
znane zavarovalne pogodbe ali ne.
(2) Za vsak podmodul tveganja katastrofe premoženjskih
zavarovanj zavarovalnica pri opredelitvi vrste dogodka določi, da je:
(a)   
v podmodulih tveganja potresa, neurja, toče, poplave in pogrezanja tal
dogodek opredeljen kot kumulativni katastrofalni dogodek;
(b)   
v podmodulu tveganja zavarovanja avtomobilske odgovornosti dogodek
opredeljen kot posamezen katastrofalni dogodek, ki vpliva na posamezno
zavarovalno pogodbo;
(c)   
v podmodulih tveganja zavarovanja odgovornosti, zavarovanja zrakoplovov,
pomorskega zavarovanja in požarnega zavarovanja dogodek opredeljen kot
posamezen katastrofalni dogodek, ki vpliva na več zavarovalnih pogodb in je
vpliv mogoče povezati s temi zavarovalnimi pogodbami;
(d)   
v podmodulih tveganja kreditnega in kavcijskega zavarovanja dogodek
opredeljen v skladu s 13. in 14. členom tega sklepa;
(e)   
v podmodulu tveganja neproporcionalnega premoženjskega pozavarovanja
dogodek opredeljen v skladu z 11. členom tega sklepa.
5. člen
(opredelitev števila dogodkov za podmodule naravne
katastrofe za regije v EGP)
Za število dogodkov, v izračunu kosmatih izgub v regiji v EGP,
upošteva zavarovalnica enojne ali dvojne dogodke, ki vplivajo na eno ali več
regij, in ne predpostavlja, da se v vsaki regiji zgodi več dogodkov.
6. člen
(opredelitev števila dogodkov za podmodule naravne
katastrofe za regije zunaj EGP)
Če za regije zunaj EGP ni določeno število kumulativnih
katastrofalnih dogodkov, ki povzročajo kosmato izgubo, zavarovalnica pri
podmodulih tveganja neurja, toče in poplave kosmato izgubo Li,other
porazdeli na dva dogodka v enakem razmerju, kot to stori v primeru naravne katastrofe
za regije v EGP.
7. člen
(izbor katastrofalnih dogodkov)
V primerih, ko lahko zavarovalnica sama določi število
katastrofalnih dogodkov, ki se zgodijo enkrat na 200 let in se kosmata izguba
izračunana faktorsko, zavarovalnica izmed dogodkov, ki ustrezajo njenemu
profilu tveganja, izbere dogodek, ki ima po uporabi tehnik za zmanjševanje
tveganja največjo kapitalsko zahtevo za tveganje katastrofe.
8. člen
(višina izgub pri zavarovanjih odgovornosti)
(1) Zavarovalnica pri določitvi višine posameznih
škodnih zahtevkov pri zavarovanjih odgovornosti, na katerih, v skladu s
133. členom Delegirane uredbe, temelji izračun izgube osnovnih lastnih
sredstev, upošteva naslednje postopke:
(a)   
znotraj vsake skupine tveganj zavarovanj odgovornosti iz Priloge XI
Delegirane uredbe opredeli ni tveganj z največjimi limiti
(pojem tveganje zajema vse veljavne zavarovalne pogodbe, ki so del programa z
istim ali tesno povezanim kritjem in istim zavarovalcem);
(b)   
limite posameznih tveganj iz točke (a) nato pomnoži z 1,15;
(c)   
povečane limite posameznih tveganj, izračunane v skladu s točko (b),
sešteje in vsoto odšteje od izgube osnovnih lastnih sredstev zavarovalnice L(liability,i),
razliko pa nazaj sorazmerno porazdeli na povečane limite posameznih tveganj iz
točke (a);
(d)   
tako dobljene končne vrednosti limitov posameznih tveganj obravnava kot
posamezne škodne zahtevke iz posameznega katastrofalnega dogodka, pri čemer je
vsak povezan s tveganjem, iz katerega izhaja.
(2 Zavarovalnica za vsak škodni zahtevek identificira
pozavarovalno kritje in naravo tveganja.
(3) Zavarovalnica izkaže Agenciji za zavarovalni nadzor,
da na njeno ureditev pozavarovanja ne vpliva tveganje, identificirano s tem
postopkom.
Poglavje III
RAZČLENITEV KOSMATE IZGUBE
9. člen
(razčlenitev kosmate izgube po posameznih državah oziroma
drugih komponentah)
Ko ni mogoče določiti vpliva kosmate izgube na posamezno zavarovalno
pogodbo, zavarovalnica pri uporabi pozavarovalne zaščite, za razčlenitev
kosmate izgube na posamezne komponente, uporabi eno od spodaj opisanih metod:
(a)   
metoda največjega prispevka: kosmata izguba se dodeli komponenti, ki
največ prispeva h kosmati izgubi pred diverzifikacijo;
(b)   
metoda porazdelitve: kosmata izguba se porazdeli na ustrezne komponente,
sorazmerno z njihovim prispevkom h kosmati izgubi pred razčlenitvijo, ali pa se
uporabi pristop razčlenitve izgube s korelacijskimi matrikami, ki je podoben
razčlenitvi zahtevanega solventnostnega kapitala na vrste poslovanja;
(c)   
metoda kombiniranja: zavarovalnica med metodo največjega prispevka in
metodo porazdelitve izbere tisto, ki ima višje neto kapitalske zahteve.
10. člen
(razčlenitev kosmate izgube pri podmodulih
naravne katastrofe)
(1) Za razčlenitev kosmate izgube pri podmodulih naravne
katastrofe zavarovalnica uporabi eno od metod, določenih v naslednjih odstavkih.
(2) Za potrebe razčlenitve kosmate izgube na regije
zavarovalnica v podmodulih tveganja neurja in tveganja poplave uporabi metodo
kombiniranja, v podmodulih tveganja potresa in toče pa metodo največjega
prispevka.
(3) Za potrebe razčlenitve kosmate izgube na poslovne
enote in vrste poslovanja zavarovalnica uporabi metodo porazdelitve.
(4) Če ima zavarovalnica tak profil tveganja, da metoda,
določena v drugem oziroma tretjem odstavku tega člena, ni primerna, izbere
ustreznejši pristop in ga utemelji Agenciji za zavarovalni nadzor.
11. člen
(razčlenitev kosmate izgube pri podmodulu tveganja
katastrofe neproporcionalnega premoženjskega pozavarovanja)
(1) Zavarovalnica pri podmodulu neproporcionalnega
premoženjskega pozavarovanja za dodelitev kosmate izgube določeni regiji,
uporabi metodo največjega prispevka. Nato oceni izpostavljenost največji
nevarnosti v tej regiji in število dogodkov, opredeljenih kot v ustreznem
kumulativnem katastrofalnem dogodku, ki se nanaša na obravnavane pogodbe. Kadar
sta določena dva kumulativna katastrofalna dogodka, pomeni, da se oba dogodka
pojavita v isti regiji.
(2) Če ima zavarovalnica tak profil tveganja, da zgoraj
določena metoda zanjo ni primerna, izbere ustreznejši pristop in ga utemelji
Agenciji za zavarovalni nadzor.
12. člen
(opredelitev kosmate izgube pri podmodulih tveganja
katastrofe zaradi človeškega ravnanja)
(1) Zavarovalnica identificira zavarovalne pogodbe, na
katere vpliva bruto dogodek tveganja zavarovanja odgovornosti, z uporabo 34. do
39. člena tega sklepa. Za scenarije tveganja pomorskega zavarovanja,
zavarovanja zrakoplovov in požarnega zavarovanja opredeli tveganja in določi, s
katerim pozavarovanjem, vključujoč škodno-presežkovne pozavarovalne pogodbe, so
kriti škodni zahtevki iz opredeljenih tveganj.
(2) Pri zavarovanju avtomobilske odgovornosti
zavarovalnica predpostavi, da tveganje katastrofalnega dogodka, opredeljenega v
Delegirani uredbi, izvira iz enega škodnega dogodka. Nato predpostavi, da se
izguba pojavi v regiji in/ali poslovni enoti, ki največ prispeva h kosmati
izgubi pred diverzifikacijo.
(3) Pri uporabi zaščit za posamezna tveganja mora biti
zavarovalnica Agenciji za zavarovalni nadzor sposobna zagotoviti, da na
ureditev pozavarovalnega programa ni bistveno vplivalo dejstvo, ali je tveganje
opredeljeno kot bruto dogodek ali prispeva k temu bruto dogodku.
13. člen
(razčlenitev kosmate izgube za scenarij tveganja kreditnega
in kavcijskega zavarovanja – tveganje neizpolnitve pomembne kreditne
obveznosti)
Pri določanju največjih izpostavljenosti iz naslova
kreditnega in kavcijskega zavarovanja zavarovalnica upošteva skupno
izpostavljenost upravičencev iz zavarovalnih pogodb do oseb iz iste skupine.
14. člen
(razčlenitev kosmate izgube za scenarij tveganja kreditnega
in kavcijskega zavarovanja – tveganje recesije)
Ko zavarovalnica kosmato izgubo, ki je posledica recesije,
razčleni na primer na različna ozemlja, različne industrije, različne vrste
izdelkov, pozavarovalne ureditve, porazdeli kosmato izgubo sorazmerno glede na
kosmato premijo.
Poglavje IV
UPORABA POZAVAROVANJA
15. člen
(uporaba pozavarovanja)
(1) Zavarovalnica vsako pozavarovalno zaščito uporabi za
eno od spodaj opredeljenih ravni:
-       
različna območja v regiji znotraj enote podmodula;
-       
različne regije znotraj enote podmodula;
-       
delitev na države EGP in države, ki niso del EGP, znotraj podmodula;
različne enote podmodulov katastrofe znotraj podmodula katastrofe ali
-       
različni podmoduli katastrofe, na primer v primeru pozavarovanja letnega
presežka škod in agregatnega kritja za različne podmodule tveganja katastrofe
zaradi človeškega ravnanja in za različne podmodule tveganja naravne
katastrofe.
(2) Če se prevzeta tveganja in pozavarovalna zaščita
prepletajo preko več ravni, navedenih v prejšnjem odstavku, lahko zavarovalnica
izbere prilagojen pristop, ki ga mora biti sposobna Agenciji za zavarovalni
nadzor pojasniti in upravičiti.
(3) Zavarovalnica lahko uporabi tudi specifična kritja
za posamezne vrste poslovanja in za posamezne poslovne enote.
(4) Ko pozavarovalna zaščita krije tveganja, ki niso
zajeta v podmodulu tveganja katastrofe (na primer pozavarovanje letnega
presežka škod za posamezno vrsto poslovanja), zavarovalnica ta druga tveganja
upošteva pri izračunu ugodnosti zaščite v okviru modula tveganja katastrofe.
(5) Zavarovalnica uporablja pozavarovalno zaščito v
skladu z 209. do 214. členom Delegirane uredbe. Nadalje zavarovalnica, v
skladu s točko (e) prvega odstavka 209. člena Delegirane uredbe, zagotovi,
da ni dvojnega štetja pozavarovalnega kritja. Zagotovi tudi, da skupni znesek kritja
na podlagi metod za zmanjševanje tveganj, ki se upošteva v izračunu čistih
izgub, ne presega najvišjega skupnega zneska, ki je določen v pogojih njenega
programa za prenos tveganj.
16. člen
(premije za ponovno kritje)
(1) Zavarovalnica lahko upošteva premije za ponovno
kritje, če Agenciji za zavarovalni nadzor dokaže, da so premije za ponovno
kritje posledica bruto dogodka, opredeljenega v podmodulu katastrofe.
(2) Zavarovalnica pri svojih izračunih kosmate izgube
upošteva dodatne izpostavljenosti morebitnim drugim ali poznejšim dogodkom, ki
izhajajo iz ponovnega kritja.
17. člen
(drugi vplivi na osnovna lastna sredstva zaradi
uveljavljanja pogodbe o pozavarovanju)
Zavarovalnica mora upoštevati premije za ponovno kritje ali
druge dodatne denarne tokove, ki lahko izhajajo iz uveljavljanja pozavarovalne
zaščite.
18. člen
(vrstni red uporabe pozavarovalnih zaščit)
Zavarovalnica uporablja pozavarovalne zaščite v vrstnem redu,
ki je za obravnavano tveganje določen v njenih pogodbah o pozavarovanju.
19. člen
(proporcionalno pozavarovanje)
(1) Za kvotno, vsotno-presežkovno in proporcionalno
fakultativno pozavarovanje zavarovalnica izvede sorazmerno razdelitev bruto
dogodka na te pozavarovalne pogodbe.
(2) Ko za proporcionalno pozavarovalno pogodbo velja
limit po dogodku ali podobno, kosmata izguba, ki izhaja iz navedene pogodbe, ne
sme preseči tega limita. Vsak presežek mora biti dodan neto zadržanemu deležu
izgube.
20. člen
(neproporcionalno pozavarovanje za posamezno tveganje)
Zavarovalnica lahko v okviru standardne formule za posamezno tveganje
uporabi neproporcionalno pozavarovanje (npr. škodno presežkovno), če bruto
dogodek omogoča določitev zavarovalnih pogodb, ki so izpostavljene posameznemu
dogodku. Podmoduli, v katerih je to mogoče, so določeni v drugem odstavku
4. členu tega sklepa.
21. člen
(neproporcionalno pozavarovanje za posamezen dogodek)
(1) Zavarovalnica lahko za bruto dogodke uporabi
neproporcionalno pozavarovanje samo, če se izguba lahko ustrezno porazdeli.
(2) Zavarovalnica v izračunih upošteva vse elemente
pozavarovalne pogodbe (kot na primer franšize, delna kritja ali sozavarovanja).
22. člen
(pogodbe brez odškodnine in osnovno tveganje)
Zavarovalnica v standardni formuli ne sme upoštevati pogodb
za prenos tveganj, kjer znesek povračila zavarovalnici ni neposredno vezan na
škode, ki jih mora zavarovalnica plačati svojim zavarovancem, razen če lahko
dokaže, da stopnja osnovnega tveganja (tj. tveganja, ki ga standardna formula
ne zajema) na podlagi opredelitve iz scenarija ni pomembna.
23. člen
(uporaba agregatnih pogodb in kritja v primeru
akumulirane škode)
(1) Zavarovalnica se odloči, na kateri stopnji izračuna
zahtevanega solventnostnega kapitala podmodula katastrofe premoženjskega
zavarovanja bo uporabila agregatne pozavarovalne pogodbe. Odločitev temelji na
vsebini tehnik za zmanjševanje tveganj in pričakovanem prejemku iz
pozavarovanja v primeru pojava bruto dogodka.
(2) Ko zavarovalnica ocenjuje prejemke iz pozavarovanja
v primeru akumulirane škode, mora Agenciji za zavarovalni nadzor dokazati, da
se ob katastrofalnih dogodkih, opredeljenih v standardni formuli, pozavarovalne
pogodbe aktivirajo.
(3) Zavarovalnica zagotovi, da ne pride do dvojnega
štetja prejemkov iz pozavarovanja.
24. člen
(obravnava deljenih pozavarovalnih kritij)
Če obstaja deljeno pozavarovalno kritje, zavarovalnica
upošteva načela iz 32. člena tega sklepa.
25. člen
(obravnava rezultatov z nižjih ravni združevanja)
Pri združevanju zahtevanih solventnostnih kapitalov različnih
podmodulov katastrofe premoženjskih zavarovanj, zavarovalnica razlikuje med
stroški ponovnega kritja in prejemki iz pozavarovanja. Če se pozavarovanje na
določeni ravni ne uporablja za ta kombinirani znesek, stroške primerno
porazdeli z uporabo metode porazdelitve.
26. člen
(obravnava drugih pogodb, ki tukaj niso opredeljene)
Zavarovalnica uporablja načela iz predhodnih členov tega
sklepa tudi za druge pozavarovalne pogodbe ali njihove lastnosti, ki v tem
sklepu niso izrecno navedene.
Poglavje V
PONOVNO ZDRUŽEVANJE ČISTIH IZGUB
27. člen
(ponovno združevanje čistih izgub za izračun kapitalskih
zahtev podmodula tveganja katastrofe premoženjskih zavarovanj)
(1) Ko zavarovalnica za namen ocenitve prejemkov iz
pozavarovanja razdeli kosmato izgubo na bolj razčlenjeno raven, to je na raven
bruto dogodka, za izračun kapitalskih zahtev združuje neto komponente.
(2) Ko zavarovalnica določi kapitalske zahteve na nižjih
stopnjah izračuna, za določitev kapitalskih zahtev podmodula tveganja
katastrofe premoženjskih zavarovanj, združuje neto komponente.
(3) Uporaba tega člena sklepa je določena v Prilogi 1,
ki je sestavni del tega sklepa.
Poglavje VI
DOKUMENTIRANJE IN VALIDACIJA
28. člen
(dokumentacija in validacija izbranih katastrofalnih
dogodkov)
(1) V skladu s točko (a) petega odstavka 309. člena
Delegirane uredbe zavarovalnica v rednem poročilu Agenciji za zavarovalni
nadzor pojasni izbrane katastrofalne dogodke iz podmodula za druga tveganja
katastrofe premoženjskih zavarovanj iz točke (d) 119. člena Delegirane
uredbe; pojasnilo vsebuje podrobnosti o ključnih točkah odločitve, pojasnila o
drugih možnostih, ki bi lahko bila izbrana za ključne točke odločitve in razlog
za končni izbor.
(2) Zavarovalnica pojasnilu doda tudi podrobnosti o vseh
izzivih, s katerimi se je soočala interno, ko je za svojo dokumentacijo oblikovala
ustrezne katastrofalne dogodke.
29. člen
(dokumentiranje metodologije razčlenitve)
Zavarovalnica dokumentira uporabljeni mehanizem razčlenitve za
namene uporabe programa pozavarovanja po podmodulih. Dokumentacija vključuje
razlog za izbrani pristop, razpravo o drugih možnostih, ko je na voljo več
primernih metod, in izračune, opravljene za razčlenitev.
30. člen
(dokumentiranje postopka razdruževanja in ponovnega
združevanja)
(1) Zavarovalnica dokumentira postopek, uporabljen za razdruževanje
na neto vrednosti bruto dogodka. To vključuje opis:
a)    
programa pozavarovanja;
b)    
izračunov neto vrednosti bruto dogodka;
c)    
podrobnosti o razporeditvi prejemkov iz pozavarovanja na relevantne
podmodule in
d)    
podrobnosti o tem, kako je bilo izvedeno ponovno združevanje za
določitev komponente SCRnlCAT.
(2) Zavarovalnica v svoji dokumentaciji prikaže tudi, da
ne prihaja do dvojnega štetja prejemkov iz pozavarovanja.
(3) Ko zavarovalnica predpostavlja lastnosti v zvezi s
prilagodljivo premijo, na primer aktivne in pasivne premije za ponovno kritje,
dokumentacija vsebuje utemeljitev, s katero upraviči metodologijo in
predpostavke, uporabljene za njihovo določitev.
Poglavje VII
POSEBNE UGOTOVITVE ZA ZAVAROVALNICE, KI
SO DEL SKUPINE
31. člen
(obravnava pozavarovanja znotraj skupine)
Zavarovalnica obravnava pozavarovalne pogodbe, ki so
sklenjene s pozavarovalnicami v skupini, na enak način kot pozavarovalne
pogodbe z zavarovalnicami, ki niso del skupine.
32. člen
(ocena prejemkov iz pozavarovanja zavarovalnice na podlagi
skupne pozavarovalne pogodbe za kumulativne katastrofalne dogodke)
(1) Pri oceni prejemkov iz pozavarovanja posamezne
zavarovalnice, na podlagi skupne pozavarovalne pogodbe zavarovalne skupine za
kumulativne katastrofalne dogodke (na primer pogodba, ki ščiti pred
akumuliranimi agregatnimi izgubami več zavarovalnic iz skupine), vsaka
zavarovalnica ločeno upošteva naslednje korake:
1.     
določitev kosmate izgube zavarovalnice zaradi katastrofalnega dogodka,
ki se zgodi enkrat na 200 let;
2.     
določitev kosmate izgube skupine zaradi katastrofalnega dogodka, ki se
zgodi enkrat na 200 let;
3.     
ocena prejemkov iz pozavarovanja na podlagi skupne pozavarovalne pogodbe
in
4.     
dodelitev prejemkov iz pozavarovanja zavarovalnici v skladu s
pogodbenimi sporazumi.
(2) Če sporazumi ne obstajajo, zavarovalnica oceni
prejemke iz pozavarovanja kot količnik kosmatih izgub, ocenjenih v 1. in 2.
točki predhodnega odstavka, pomnožen z zneskom, ocenjenim v 3. točki
predhodnega odstavka: 
33. člen
(ocena prejemkov iz pozavarovanja zavarovalnice na podlagi
skupne pozavarovalne pogodbe za posamezni katastrofalni dogodek)
Pri oceni prejemkov iz pozavarovanja posamezne zavarovalnice na
podlagi skupne pozavarovalne pogodbe za posamezni katastrofalni dogodek (na
primer ena pogodba, ki zavaruje pred specifičnimi tveganji), vsaka
zavarovalnica ločeno upošteva naslednje korake:
1.     
določitev, ali so specifična tveganja zavarovalnice, ki povzročijo
izgubo, ki se zgodi enkrat na 200 let, enaka tem tveganjem, na ravni skupine in
2.     
v primeru prekrivanja oceni svoje prejemke iz pozavarovanja na podlagi
pozavarovalne pogodbe skupine.
Poglavje VIII
DODELITEV ZAVAROVALNIH POGODB V
SKUPINO ODGOVORNOSTNIH TVEGANJ KATASTROFE ZARADI ČLOVEŠKEGA RAVNANJA
34. člen
(prva skupina tveganj zavarovanj odgovornosti)
V prvo skupino tveganj zavarovanj odgovornosti iz Priloge XI
Delegirane uredbe zavarovalnica vključi vsaj obveznosti naslednjih zavarovalnih
pogodb:
(a)   
zavarovanje zdravniške odgovornosti, ki zajema odgovornost za zdravniške
napake zdravnikov specialistov ali splošnih zdravnikov, bolnišnic in drugih
izvajalcev zdravstvenih storitev;
(b)   
zavarovanje za napake in opustitve ali druga zavarovanja za malomarnost,
kadar obstajajo tretje osebe, katerim zavarovanec dolguje skrbno ravnanje;
(c)   
zavarovanje za neizpolnjevanje obveznosti in s tem povezano finančno
izgubo, ki izhaja iz storitev, ki jih zagotavlja zavarovalnica;
(d)   
zavarovanje za kršitev garancijskih odgovornosti ali pravic
intelektualne lastnine in
(e)   
zavarovanje odgovornosti za telesne poškodbe ali premoženjsko škodo
(materialno ali finančno) in s tem povezano škodo ter pravnimi stroški obrambe,
ki nastanejo zaradi napak ali malomarnosti poklicnega strokovnjaka med
opravljanjem njegove dejavnosti.
35. člen
(druga skupina tveganj zavarovanj odgovornosti)
V drugo skupino tveganj zavarovanj odgovornosti iz Priloge XI
Delegirane uredbe zavarovalnica vključi vsaj obveznosti naslednjih zavarovalnih
pogodb:
(a)   
zagotavljanje preventivnega ali kurativnega zdravljenja ali nege,
povezane z nezgodo ali poškodbo pri delu oziroma poklicnimi boleznimi;
(b)   
finančno nadomestilo za postopke iz točke (a) in
(c)   
finančno nadomestilo za nezgodo ali poškodbo pri delu oziroma za
poklicne bolezni.
36. člen
(tretja skupina tveganj zavarovanj odgovornosti)
V tretjo skupino tveganj zavarovanj odgovornosti iz Priloge XI
Delegirane uredbe zavarovalnica vključi vsaj obveznosti iz zavarovalnih pogodb
zavarovanja odgovornosti članov organov vodenja in nadzora gospodarskih družb,
ki članom organov vodenja in nadzora gospodarskih družb ali organizacijam samim
zagotavljajo kritje stroškov odgovornosti in obrambe, če utrpijo izgubo, ki je
posledica tožbe zaradi domnevnih nezakonitih dejanj v času njihovega delovanja
kot članov organov vodenja in nadzora gospodarskih družb, vključno s kritjem
stroškov obrambe, ki nastanejo zaradi kriminalističnih in regulativnih preiskav
in/ali sojenj.
37. člen
(četrta skupina tveganj zavarovanj odgovornosti)
V četrto skupino tveganj zavarovanj odgovornosti iz Priloge XI
Delegirane uredbe zavarovalnica vključi obveznosti zavarovalnih pogodb, ki krijejo
vse odgovornosti, nastale zaradi dejanj iz malomarnosti in/ali opustitev
dejanj, ki imajo za posledico telesno poškodbo in/ali premoženjsko škodo
tretjih oseb, razen zavarovalnih pogodb, ki krijejo:
(a)   
odgovornosti, zajete v zavarovanje avtomobilske odgovornosti in pomorsko
zavarovanje, zavarovanje zrakoplovov ter transportno zavarovanje;
(b)   
odgovornosti, zajete v prvi, drugi, tretji in peti skupini tveganj
zavarovanj odgovornosti iz Priloge XI Delegirane uredbe;
(c)   
odgovornost do tretjih, zagotovljeno posameznim lastnikom hiš,
posameznikom, ki nastopajo zasebno (tudi med lovom), in samozaposlenim
obrtnikom ali umetnikom ter
(d)   
odgovornost do tretjih, zagotovljeno v zvezi s škodo ali poškodbo, ki jo
povzročijo domače hišne živali.
38. člen
(peta skupina tveganj zavarovanj odgovornosti)
V peto skupino tveganj zavarovanj odgovornosti iz Priloge XI
Delegirane uredbe zavarovalnica vključi obveznosti zavarovalnih pogodb
neproporcionalnega pozavarovanja v zvezi z zavarovalnimi obveznostmi,
vključenimi v vrsto poslovanja iz 8. točke Priloge I Delegirane uredbe.
39. člen
(dodelitev in razčlenjevanje)
(1) Ko se zavarovanje odgovornosti ali proporcionalno
pozavarovanje odgovornosti tržita na podlagi paketa, skupaj s kritji, ki
spadajo v več kot eno od zgornjih skupin tveganj, zavarovalnica premijo
razčleni na skupine tveganj iz 34. do 38. člena tega sklepa. Zavarovalnica
pri razčlenjevanju uporablja načelo sorazmernosti.
(2) Zavarovalnica mora biti sposobna Agenciji za
zavarovalni nadzor razložiti in predložiti dokaze za razčlenitev iz prejšnjega
odstavka.
Poglavje IX
POSEBNOSTI IZRAČUNA NA RAVNI SKUPINE
40. člen
(upoštevanje pozavarovanja)
Ko pozavarovanje znotraj skupine vpliva na koristi, ki jih
ima zavarovalnica od zunanjega pozavarovanja, pri izračunu vplivov zunanjega
pozavarovanja upošteva pozavarovanje znotraj skupine.
41. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-7/2015-7
Ljubljana, dne 1. februarja 2016
EVA 2015-1611-0126
Predsednik strokovnega sveta
Agencije za zavarovalni nadzor
Sergej Simoniti l.r.

Priloga 1: Delovanje
pristopov razčlenitve in ponovne združitve