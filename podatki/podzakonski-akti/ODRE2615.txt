1. člen
(vsebina)
(1) Ta odredba določa podrobnejše pogoje za odobritev
znižanja koncesijske dajatve upravljavcem lovišč za leto 2020.
(2) Koncesijske dajatve upravljavcem lovišč se znižajo v
skladu s Sporočilom Komisije Začasni okvir za ukrepe državne pomoči v podporo
gospodarstvu ob izbruhu COVID-19 (UL C št. 91I z dne 20. 3. 2020, str. 1),
zadnjič spremenjenim s Sporočilom Komisije Peta sprememba začasnega okvira za
ukrepe državne pomoči v podporo gospodarstvu ob izbruhu COVID-19 in sprememba
Priloge k Sporočilu Komisije državam članicam o uporabi členov 107 in 108
Pogodbe o delovanju Evropske unije za kratkoročno zavarovanje izvoznih kreditov
(UL C št. 34 z dne 1. 2. 2021, str. 6), (v nadaljnjem besedilu: Začasni okvir).
2. člen
(vlagatelj)
Vlagatelj za odobritev znižanja koncesijske dajatve za leto
2020 je upravljavec lovišča, ki je na dan oddaje vloge koncesionar v skladu s
predpisi, ki urejajo divjad in lovstvo.
3. člen
(pogoji za odobritev znižanja koncesijske dajatve)
(1) Za odobritev znižanja koncesijske dajatve vlagatelj na
dan oddaje vloge za znižanje koncesijske dajatve ne sme biti v stečaju ali
prisilni likvidaciji in mora imeti poravnane vse davke, prispevke in druge
dajatve, določene s predpisi, oziroma največ 50 eurov neporavnanih zapadlih
davčnih obveznosti.
(2) Ministrstvo, pristojno za divjad in lovstvo (v nadaljnjem
besedilu: ministrstvo), preveri izpolnjevanje pogojev iz prejšnjega odstavka.
4. člen
(finančne določbe)
(1) Koncesijska dajatev za leto 2020 se upravičencu zniža za
delež, ki je prihodek proračuna Republike Slovenije v skladu z zakonom, ki
ureja divjad in lovstvo, in znaša 50 odstotkov celotne koncesijske dajatve za
leto 2020.
(2) Skupni znesek pomoči, dodeljen v skladu z oddelkom 3.1.
Začasnega okvira, ne presega 1.800.000 eurov bruto na upravičenca.
(3) Če se vlagatelj ukvarja z več gospodarskimi dejavnostmi,
za katere veljajo različne zgornje meje iz točk 22(a) in 23(a) Začasnega
okvira, z izjavo iz Priloge, ki je sestavni del te odredbe, zagotovi, da se z
ločevanjem računov ali na drug ustrezen način za vsako od teh gospodarskih
dejavnosti spoštuje ustrezna zgornja meja, pri čemer skupni znesek pomoči, ki
je takemu upravičencu dodeljen v skladu z oddelkom 3.1. Začasnega okvira, ne
presega zneska iz prejšnjega odstavka.
(4) Pomoč v skladu s to odredbo se ustrezno zniža, če bi bila
z odobreno pomočjo presežena omejitev iz drugega odstavka tega člena.
(5) Pomoč v skladu s to odredbo se ne dodeli vlagatelju, ki
je za isti namen že prejel pomoč Republike Slovenije ali Evropske unije.
5. člen
(pisni poziv uporabnikom lovišč)
(1) Ministrstvo pisno pozove vlagatelje iz 2. člena te
odredbe v 15 dneh od začetka uporabe te odredbe k predložitvi obvezne izjave,
katere predloga je v Prilogi te odredbe in se objavi tudi na osrednjem spletnem
mestu državne uprave.
(2) Vlagatelji pošljejo obvezno izjavo iz prejšnjega odstavka
v 30 dneh od prejema poziva iz prejšnjega odstavka na naslov: Ministrstvo za
kmetijstvo, gozdarstvo in prehrano, Dunajska cesta 22, 1000 Ljubljana (s
pripisom: znižanje koncesijske dajatve), ali elektronsko na elektronski poštni
predal gp.mkgp@gov.si s skeniranim
podpisom.
6. člen
(obvestilo o višini koncesijske dajatve)
(1) Po prejemu izjav vlagatelja iz prejšnjega člena
ministrstvo vlagatelju določi višino koncesijske dajatve za leto 2020 v skladu
s prvim odstavkom 4. člena te odredbe.
(2) Ministrstvo vlagatelja pisno obvesti o višini koncesijske
dajatve za leto 2020 v skladu s predpisom, ki ureja podelitev koncesij za
trajnostno gospodarjenje z divjadjo. V obvestilu o višini koncesijske dajatve
za leto 2020 ministrstvo navede, da gre za državno pomoč v skladu z oddelkom
3.1. Začasnega okvira.
7. člen
(rok za odobritev pomoči)
Pomoč iz te odredbe se odobri najpozneje do 30. junija 2021.
8. člen
(združevanje pomoči)
Pomoč iz te odredbe se lahko združuje z drugo državno pomočjo
ali pomočjo de minimis v skladu z:
-       
Začasnim okvirom;
-       
Uredbo Komisije (EU) št. 651/2014 z dne 17. junija 2014 o razglasitvi nekaterih
vrst pomoči za združljive z notranjim trgom pri uporabi členov 107 in 108
Pogodbe, (UL L št. 187 z dne 26. 6. 2014, str. 1), zadnjič spremenjeno z Uredbo
Komisije (EU) 2020/972 z dne 2. julija 2020 o spremembi Uredbe (EU) št.
1407/2013 v zvezi s podaljšanjem njene veljavnosti in o spremembi Uredbe (EU)
št. 651/2014 v zvezi s podaljšanjem njene veljavnosti in ustreznimi
prilagoditvami (UL L št. 215 z dne 27. 7. 2020, str. 3);
-       
Uredbo Komisije (EU) št. 702/2014 z dne 25. junija 2014 o razglasitvi
nekaterih vrst pomoči v kmetijskem in gozdarskem sektorju ter na podeželju za
združljive z notranjim trgom z uporabo členov 107 in 108 Pogodbe o delovanju
Evropske unije (UL L št. 193 z dne 1. 7. 2014, str. 1), zadnjič spremenjeno z
Izvedbeno uredbo Komisije (EU) 2020/2008 z dne 8. decembra 2020 o spremembi
uredb (EU) št. 702/2014, (EU) št. 717/2014 in (EU) št. 1388/2014 v zvezi z
obdobjem njihove uporabe in drugimi ustreznimi prilagoditvami (UL L št. 414 z
dne 9. 12. 2020, str. 15);
-       
Uredbo Komisije (EU) št. 1388/2014 z dne 16. decembra 2014 o razglasitvi
nekaterih vrst pomoči za podjetja, ki se ukvarjajo s proizvodnjo, predelavo in
trženjem ribiških proizvodov in proizvodov iz ribogojstva, za združljive z
notranjim trgom z uporabo členov 107 in 108 Pogodbe o delovanju Evropske unije
(UL L št. 369 z dne 24. 12. 2014, str. 37), zadnjič spremenjeno z Izvedbeno
uredbo Komisije (EU) 2020/2008 z dne 8. decembra 2020 o spremembi uredb (EU)
št. 702/2014, (EU) št. 717/2014 in (EU) št. 1388/2014 v zvezi z obdobjem
njihove uporabe in drugimi ustreznimi prilagoditvami (UL L št. 414 z dne 9. 12.
2020, str. 15);
-       
Uredbo Komisije (EU) št. 1407/2013 z dne 18. decembra 2013 o uporabi
členov 107 in 108 Pogodbe o delovanju Evropske unije pri pomoči de minimis
(UL L št. 352 z dne 24. 12. 2013, str. 1), zadnjič spremenjeno z Uredbo
Komisije (EU) 2020/972 z dne 2. julija 2020 o spremembi Uredbe (EU) št.
1407/2013 v zvezi s podaljšanjem njene veljavnosti in o spremembi Uredbe (EU)
št. 651/2014 v zvezi s podaljšanjem njene veljavnosti in ustreznimi
prilagoditvami (UL L št. 215 z dne 7. 7. 2020, str. 3);
-       
Uredbo Komisije (EU) št. 1408/2013 z dne 18. decembra 2013 o uporabi
členov 107 in 108 Pogodbe o delovanju Evropske unije pri pomoči de minimis
v kmetijskem sektorju (UL L št. 352 z dne 24. 12. 2013, str. 9), zadnjič
spremenjeno z Uredbo Komisije (EU) 2019/316 z dne 21. februarja 2019 o
spremembi Uredbe (EU) 1408/2013 o uporabi členov 107 in 108 Pogodbe o delovanju
Evropske unije pri pomoči de minimis v kmetijskem sektorju (UL L št. 51I
z dne 22. 2. 2019, str. 1);
-       
Uredbo Komisije (EU) št. 717/2014 z dne 27. junija 2014 o uporabi členov
107 in 108 Pogodbe o delovanju Evropske unije pri pomoči de minimis v
sektorju ribištva in akvakulture (UL L št. 190 z dne 28. 6. 2014, str. 45),
zadnjič spremenjeno z Izvedbeno uredbo Komisije (EU) 2020/2008/EU z dne 8.
decembra 2020 o spremembi uredb (EU) št. 702/2014, (EU) št. 717/2014 in (EU)
št. 1388/2014 v zvezi z obdobjem njihove uporabe in drugimi ustreznimi
prilagoditvami (UL L št. 414 z dne 9. 12. 2020, str. 15).
9. člen
(preveritev pred odobritvijo in poročanje)
(1) Ministrstvo pred odobritvijo pomoči po tej odredbi
preveri višino že dodeljene državne pomoči v skladu z oddelkom 3.1. Začasnega
okvira za posameznega vlagatelja v evidencah državne pomoči, ki jo vodita
ministrstvo in ministrstvo, pristojno za finance.
(2) Ministrstvo v 15 dneh po odobritvi pomoči iz te odredbe
posameznemu upravičencu poroča ministrstvu, pristojnemu za finance, o
dodeljenih pomočeh na način, ki ga ministrstvo, pristojno za finance, objavi na
osrednjem spletnem mestu državne uprave.
10. člen
(spremljanje in poročanje)
Ministrstvo, pristojno za finance, objavi informacije o shemi
državne pomoči po tej odredbi v skladu z 88. točko Začasnega okvira na
osrednjem spletnem mestu državne uprave (https://www.gov.si/teme/evidence-priglasenih-nacrtov-pomoci/).
Te informacije so na voljo splošni javnosti najmanj deset let od zadnje
dodelitve pomoči v skladu s to odredbo.
11. člen
(hramba dokumentacije)
Ministrstvo v skladu z 91. točko Začasnega okvira vodi in
hrani natančne evidence z informacijami in dokazili o posameznih dodeljenih
pomočeh še deset let od dneva odobritve zadnje pomoči po tej odredbi.
KONČNA DOLOČBA
12. člen
(začetek veljavnosti in uporabe)
Ta odredba začne veljati naslednji dan po objavi v Uradnem
listu Republike Slovenije, uporabljati pa se začne naslednji dan po objavi
naznanila o prejetju odločitve Evropske komisije o združljivosti sheme državne
pomoči po tej odredbi z notranjim trgom v Uradnem listu Republike Slovenije.
Št. 007-15/2021
Ljubljana, dne 22. februarja 2021
EVA 2021-2330-0001
Dr. Jože Podgoršek
minister
za kmetijstvo, gozdarstvo in
prehrano

Priloga:
Izjava vlagatelja