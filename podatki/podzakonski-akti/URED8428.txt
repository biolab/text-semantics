I. SPLOŠNE DOLOČBE
1. člen
(vsebina uredbe)
(1) Ta uredba določa sredstva elektronske identifikacije
in uporabo centralne storitve za spletno prijavo in elektronski podpis.
(2) Ta uredba ureja tudi obliko preračunavanja
enoličnega identifikatorja iz enotne številke elektronske identifikacije (v
nadaljnjem besedilu: EŠEI).
2. člen
(sredstva elektronske identifikacije)
(1) Sredstva elektronske identifikacije so:
-       
sredstvo visoke ravni na osebni izkaznici,
-       
sredstvo nizke ravni na osebni izkaznici,
-       
virtualno sredstvo srednje ravni,
-       
virtualno sredstvo nizke ravni.
(2) Posameznik lahko razpolaga z več sredstvi
elektronske identifikacije naenkrat.
3. člen
(digitalno potrdilo)
(1) Digitalno potrdilo po tej uredbi je potrdilo v
elektronski obliki za elektronsko identifikacijo fizične osebe, ki povezuje
podatke za potrjevanje identitete fizične osebe s fizično osebo.
(2) Digitalno potrdilo vsebuje naslednje podatke:
1.     
navedbo, vsaj v formatu, primernem za avtomatizirano obdelavo, za kakšen
namen je bilo digitalno potrdilo izdano;
2.     
nabor podatkov, ki nedvoumno predstavlja izdajatelja digitalnega
potrdila, ter vključuje:
- 
navedbo, da ima izdajatelj sedež v Republiki Sloveniji,
- 
ime izdajatelja in
- 
EŠEI izdajatelja;
3.     
nabor podatkov, ki nedvoumno predstavlja imetnika digitalnega potrdila,
kot je določen v zakonu, ki ureja elektronsko identifikacijo, ali tej uredbi;
4.     
podatke za potrjevanje identitete fizične osebe (javni ključ), ki ustrezajo
podatkom za izkazovanje identitete fizične osebe (zasebni ključ);
5.     
čas začetka in konca veljavnosti digitalnega potrdila;
6.     
enolično identifikacijsko oznako digitalnega potrdila, ki predstavlja
identifikacijsko oznako sredstva elektronske identifikacije;
7.     
napredni elektronski žig izdajatelja digitalnega potrdila;
8.     
lokacijo, kjer je digitalno potrdilo za elektronski žig, ki podpira
napredni elektronski žig iz prejšnje točke, na voljo brezplačno;
9.     
lokacijo storitev, s katerimi je mogoče preveriti veljavnost digitalnega
potrdila;
10.  
podatke za dostop do storitve za pridobivanje EŠEI imetnika na podlagi
identifikacijskih podatkov digitalnega potrdila, in sicer na način in v obliki,
ki sta smiselno enaka specifikaciji iz 53. člena te uredbe in
11.  
podatke za dostop do storitve za preverjanje EŠEI imetnika na podlagi
identifikacijskih podatkov digitalnega potrdila, in sicer na način in v obliki,
ki sta smiselno enaka specifikaciji iz 54. člena te uredbe.
(3) Digitalno potrdilo se izdaja v formatu, ki je
določen s standardi s področja infrastrukture javnih ključev X.509.
II. SREDSTVO VISOKE RAVNI NA OSEBNI IZKAZNICI
4. člen
(splošno)
Izdajatelj sredstva elektronske identifikacije (v nadaljnjem
besedilu: izdajatelj) zagotovi izdajo sredstva elektronske identifikacije
visoke ravni zanesljivosti na osebni izkaznici (v nadaljnjem besedilu: sredstvo
visoke ravni na osebni izkaznici), ki se izda v skladu z zakonom, ki ureja
osebno izkaznico.
5. člen
(evidenca imetnikov sredstva visoke ravni na osebni
izkaznici)
Evidenca imetnikov sredstva visoke ravni na osebni izkaznici
vsebuje naslednje podatke:
1.     
identifikacijsko oznako sredstva elektronske identifikacije;
2.     
identifikacijsko oznako nosilca sredstva elektronske identifikacije;
3.     
osebno ime imetnika;
4.     
vrsto in številko veljavne javne listine imetnika, opremljene s
fotografijo, ki jo je izdal državni organ, oziroma navedbo postopka, s katerim
je bila opravljena identifikacija imetnika;
5.     
EŠEI imetnika;
6.     
davčno številko imetnika;
7.     
EMŠO imetnika;
8.     
stalno prebivališče ali stalni naslov v tujini, začasno prebivališče ali
začasni naslov v tujini in naslov za vročanje, če je to potrebno za pridobitev
sredstva elektronske identifikacije;
9.     
status sredstva elektronske identifikacije;
10.  
obdobje veljavnosti sredstva elektronske identifikacije;
11.  
obdobje začasne razveljavitve sredstva elektronske identifikacije;
12.  
datum preklica sredstva elektronske identifikacije.
6. člen
(oblika in tehnične specifikacije)
(1) Sredstvo visoke ravni na osebni izkaznici se izda v
obliki digitalnega potrdila, shranjenega na čipu osebne izkaznice.
(2) Dostop do pripadajočega zasebnega ključa se zaščiti
z dvema dejavnikoma avtentikacije iz različnih kategorij, tako da se za uporabo
sredstva visoke ravni na osebni izkaznici poleg posesti sredstva visoke ravni
na osebni izkaznici zahteva tudi uporaba varnostnih mehanizmov:
-       
začetno geslo,
-       
uporabniško geslo,
-       
koda za ponastavitev uporabniškega gesla.
(3) Tehnične podrobnosti izvedbe sredstva visoke ravni
na osebni izkaznici se določijo v pravilih upravljanja sredstva visoke ravni na
osebni izkaznici, ki se objavijo na spletnih straneh izdajatelja.
7. člen
(raven zanesljivosti)
Sredstvo visoke ravni na osebni izkaznici izpolnjuje zahteve,
ki jih za sredstva elektronske identifikacije visoke ravni zanesljivosti
opredeljuje zakon, ki ureja elektronsko identifikacijo.
8. člen
(obdobje veljavnosti)
Sredstvo visoke ravni na osebni izkaznici se izda za čas
veljavnosti osebne izkaznice vendar največ za obdobje, ki je določeno v
8. členu Zakona o elektronski identifikaciji in storitvah zaupanja (Uradni
list RS, št. 121/21 in 189/21 – ZDU-1M; v nadaljnjem besedilu: Zakon o
elektronski identifikaciji in storitvah zaupanja).
9. člen
(starost ob izdaji)
Sredstvo visoke ravni na osebni izkaznici se izda državljanu
Republike Slovenije (v nadaljnjem besedilu: državljan), ki je v času vložitve
vloge dopolnil dvanajst let.
10. člen
(organ, pristojen za sprejem vlog)
(1) Vloge za izdajo sredstva visoke ravni na osebni
izkaznici so del vlog za izdajo osebne izkaznice, ki jih obravnavajo organi,
pristojni za izdajo osebne izkaznice v skladu z zakonom, ki ureja osebno
izkaznico.
(2) Identifikacijo fizične osebe s fizično prisotnostjo
opravi uradna oseba, ki je pooblaščena oseba organa, pristojnega za izdajo
osebne izkaznice.
(3) Uradna oseba, ki sprejme vlogo, preveri veljavnost
vnesenih podatkov in identificira fizično osebo tako, kot je za sredstva
elektronske identifikacije visoke ravni zanesljivosti opredeljeno v zakonu, ki
ureja elektronsko identifikacijo.
11. člen
(postopek izdaje)
(1) Če uradna oseba odloči, da se na podlagi vloge izda
oseba izkaznica, po izvedeni identifikaciji vlogo preda izdajatelju.
(2) Izdajatelj izda sredstvo visoke ravni na osebni
izkaznici po naslednjem postopku:
1.     
izdajatelj pripravi podatke za izdelavo digitalnega potrdila;
2.     
izvajalec, ki opravlja naloge izdelave, skladiščenja in personalizacije
osebnih izkaznic (v nadaljnjem besedilu: izdelovalec), v postopku izdelave
sredstva visoke ravni na osebni izkaznici pridobi podatke o imetniku, za
katerega mora izdelati osebno izkaznico, ter jih preda izdajatelju;
3.     
izdajatelj izdela digitalno potrdilo in ga preda izdelovalcu;
4.     
izdelovalec digitalno potrdilo zapiše na čip osebne izkaznice in v
skladu z navodili izdajatelja določi merila za uporabo sredstva visoke ravni na
osebni izkaznici, predvsem obliko in vrednost začetnega gesla, obliko
uporabniškega gesla, obliko in vrednost kode za ponastavitev uporabniškega
gesla, dovoljeno število napačnih vnosov uporabniškega gesla;
5.     
izdelovalec vroči izdelano osebno izkaznico imetniku v skladu z določili
zakona, ki ureja osebno izkaznico;
6.     
izdelovalec vroči ovojnico z začetnim geslom imetniku tako, da jo:
- 
pošlje na njegov naslov kot navadno poštno pošiljko, in sicer naslednji
delovni dan po oddaji osebne izkaznice na pošto, če je imetnik izbral vročitev
osebne izkaznice po pošti;
- 
pošlje na naslov upravne enote v ovojnici z osebno izkaznico, če je
imetnik izbral vročitev osebne izkaznice na upravni enoti ali
- 
v nujnih primerih osebno vroči ob vročitvi osebne izkaznice neposredno
pri izdelovalcu.
(3) Sredstvo visoke ravni na osebni izkaznici postane
aktivno, ko imetnik po vnosu začetnega gesla določi uporabniško geslo.
12. člen
(preklic)
(1) Sredstvo visoke ravni na osebni izkaznici izdajatelj
prekliče, če:
-       
imetniku preneha veljavnost osebne izkaznice v skladu z zakonom, ki
ureja osebno izkaznico, razen v primeru odvzema osebne izkaznice;
-       
imetnik vloži zahtevek za preklic sredstva visoke ravni na osebni
izkaznici pri upravni enoti ali diplomatsko-konzularnem predstavništvu
Republike Slovenije;
-       
imetnik v 48 urah po vložitvi zahtevka za začasno razveljavitev sredstva
visoke ravni na osebni izkaznici vloge ne umakne;
-       
izdajatelj pridobi informacijo, na podlagi katere mora v skladu z
zakonom, ki ureja elektronsko identifikacijo, preklicati sredstvo elektronske
identifikacije.
(2) Če je mogoče osebno izkaznico, katere veljavnost
preneha zaradi naznanitve pogrešitve, izgube ali kraje, ponovno aktivirati v
skladu s predpisi, ki urejajo veljavnost osebne izkaznice, izdajatelj obravnava
obvestilo o prenehanju veljavnosti osebne izkaznice kot zahtevo za začasno
razveljavitev sredstva visoke ravni na osebni izkaznici in jo po preteku roka
za ponovno aktiviranje osebne izkaznice prekliče. Če pred potekom roka
prenehajo razlogi za prenehanje veljavnosti, izdajatelj obravnava sredstvo
visoke ravni na osebni izkaznici kot veljavno.
(3) Če izdajatelj pridobi informacijo, da osebno
izkaznico v skladu s predpisi, ki urejajo osebno izkaznico, hrani pristojni
organ in ne imetnik, izdajatelj informacijo obravnava kot zahtevo za začasno
razveljavitev sredstva visoke ravni na osebni izkaznici zaradi neposesti in jo
po vrnitvi v posest imetnika obravnava kot veljavno.
13. člen
(začasna razveljavitev)
(1) Imetnik lahko zahteva začasno razveljavitev tako, da
se pred oddajo zahtevka za začasno razveljavitev sredstva visoke ravni na
osebni izkaznici identificira s sredstvom elektronske identifikacije najmanj
srednje ravni zanesljivosti ali zahtevek odda pri upravni enoti ali
diplomatsko-konzularnem predstavništvu Republike Slovenije. V zahtevku mora
imetnik navesti naslednje podatke:
-       
osebno ime imetnika,
-       
EŠEI imetnika.
(2) Če imetnik umakne zahtevek za začasno razveljavitev
tako, da se pred tem identificira v skladu z zahtevo zakona, ki ureja
elektronsko identifikacijo, za izdajo sredstva elektronske identifikacije
visoke ravni zanesljivosti, izdajatelj sredstvo visoke ravni na osebni
izkaznici ponovno obravnava kot veljavno.
14. člen
(čezmejna uporaba)
Sredstvo visoke ravni na osebni izkaznici je namenjeno za
čezmejno uporabo.
15. člen
(ponastavitev uporabniškega gesla)
(1) Če imetnik izgubi uporabniško geslo, lahko na upravni
enoti ali diplomatsko-konzularnem predstavništvu Republike Slovenije zahteva
pridobitev gesla za ponastavitev uporabniškega gesla.
(2) Uradna oseba, ki sprejme zahtevo, identificira
imetnika v skladu s tretjim odstavkom 10. člena te uredbe.
III. SREDSTVO NIZKE RAVNI NA OSEBNI IZKAZNICI
16. člen
(splošno)
Izdajatelj zagotovi izdajo sredstva elektronske
identifikacije nizke ravni zanesljivosti na osebni izkaznici (v nadaljnjem
besedilu: sredstvo nizke ravni na osebni izkaznici), ki se izda v skladu z zakonom,
ki ureja osebno izkaznico.
17. člen
(evidenca imetnikov sredstva nizke ravni na osebni
izkaznici)
Evidenca imetnikov sredstva nizke ravni na osebni izkaznici
vsebuje naslednje podatke:
1.     
identifikacijsko oznako sredstva elektronske identifikacije;
2.     
identifikacijsko oznako nosilca sredstva elektronske identifikacije;
3.     
osebno ime imetnika;
4.     
vrsto in številko veljavne javne listine imetnika, opremljene s
fotografijo, ki jo je izdal državni organ, oziroma navedbo postopka, s katerim
je bila opravljena identifikacija imetnika;
5.     
EŠEI imetnika;
6.     
davčno številko imetnika;
7.     
EMŠO imetnika;
8.     
stalno prebivališče ali stalni naslov v tujini, začasno prebivališče ali
začasni naslov v tujini in naslov za vročanje, če je to potrebno za pridobitev
sredstva elektronske identifikacije;
9.     
status sredstva elektronske identifikacije;
10.  
obdobje veljavnosti sredstva elektronske identifikacije;
11.  
obdobje začasne razveljavitve sredstva elektronske identifikacije;
12.  
datum preklica sredstva elektronske identifikacije.
18. člen
(oblika in tehnične specifikacije)
(1) Sredstvo nizke ravni na osebni izkaznici je izdano v
obliki digitalnega potrdila, shranjenega na čipu osebne izkaznice.
(2) Dostop do pripadajočega zasebnega ključa je mogoč z
enim dejavnikom avtentikacije, tako da se za uporabo sredstva nizke ravni na
osebni izkaznici zahteva posest sredstva nizke ravni na osebni izkaznici.
(3) Tehnične podrobnosti izvedbe sredstva nizke ravni na
osebni izkaznici so določene v pravilih upravljanja sredstva nizke ravni na
osebni izkaznici, ki so objavljena na spletnih straneh izdajatelja.
19. člen
(raven zanesljivosti)
Sredstvo nizke ravni na osebni izkaznici izpolnjuje zahteve,
ki jih za sredstva elektronske identifikacije nizke ravni zanesljivosti
opredeljuje zakon, ki ureja elektronsko identifikacijo.
20. člen
(obdobje veljavnosti)
Sredstvo nizke ravni na osebni izkaznici se izdaja za čas
veljavnosti osebne izkaznice, vendar največ za obdobje, ki je določeno v
8. členu Zakona o elektronski identifikaciji in storitvah zaupanja.
21. člen
(starost ob izdaji)
Sredstvo nizke ravni na osebni izkaznici se izda državljanu,
ki je v času vložitve vloge dopolnil dvanajst let.
22. člen
(organ, pristojen za sprejem vlog)
(1) Vloge za izdajo sredstva nizke ravni na osebni
izkaznici so del vlog za izdajo osebne izkaznice, ki jih obravnavajo organi,
pristojni za izdajo osebne izkaznice v skladu z zakonom, ki ureja osebno
izkaznico.
(2) Identifikacijo fizične osebe s fizično prisotnostjo
opravi uradna oseba, ki je pooblaščena oseba organa, pristojnega za izdajo
osebne izkaznice.
(3) Uradna oseba, ki sprejme vlogo, preveri veljavnost
vnesenih podatkov in identificira fizično osebo tako, kot je za sredstva
elektronske identifikacije nizke ravni zanesljivosti opredeljeno v zakonu, ki
ureja elektronsko identifikacijo.
23. člen
(postopek izdaje)
(1) Če uradna oseba odloči, da se na podlagi vloge izda
oseba izkaznica, po izvedeni identifikaciji vlogo preda izdajatelju.
(2) Izdajatelj izda sredstvo nizke ravni na osebni
izkaznici po naslednjem postopku:
1.     
izdajatelj pripravi podatke za izdelavo digitalnega potrdila;
2.     
izdelovalec, ki opravlja naloge izdelave, skladiščenja in
personalizacije osebnih izkaznic (v nadaljnjem besedilu: izdelovalec), v
postopku izdelave osebne izkaznice iz evidence osebnih izkaznic pridobi podatke
o imetniku, za katerega mora izdelati osebno izkaznico, ter jih preda
izdajatelju;
3.     
izdajatelj izdela digitalno potrdilo in ga preda izdelovalcu;
4.     
izdelovalec digitalno potrdilo zapiše na čip osebne izkaznice in v
skladu z navodili izdajatelja določi merila za uporabo sredstva nizke ravni na
osebni izkaznici;
5.     
izdelovalec izdelano osebno izkaznico imetniku vroči v skladu z določili
zakona, ki ureja osebno izkaznico.
(3) Sredstvo nizke ravni na osebni izkaznici postane
aktivno takoj po izdaji.
24. člen
(preklic)
(1) Sredstvo nizke ravni na osebni izkaznici izdajatelj
prekliče, če:
-       
imetniku preneha veljavnost osebne izkaznice v skladu z zakonom, ki
ureja osebno izkaznico, razen v primeru odvzema osebne izkaznice;
-       
imetnik vloži zahtevek za preklic sredstva nizke ravni na osebni
izkaznici pri upravni enoti ali diplomatsko-konzularnem predstavništvu
Republike Slovenije;
-       
imetnik v 48 urah po vložitvi zahtevka za začasno razveljavitev sredstva
nizke ravni na osebni izkaznici vloge ne umakne;
-       
izdajatelj pridobi informacijo, na podlagi katere mora v skladu z
zakonom, ki ureja elektronsko identifikacijo, preklicati sredstvo elektronske
identifikacije.
(2) Če je mogoče osebno izkaznico, katere veljavnost
preneha zaradi naznanitve pogrešitve, izgube ali kraje, ponovno aktivirati v
skladu s predpisi, ki urejajo veljavnost osebne izkaznice, izdajatelj obravnava
obvestilo o prenehanju veljavnosti osebne izkaznice kot zahtevo za začasno
razveljavitev sredstva nizke ravni na osebni izkaznici in jo po preteku roka za
ponovno aktiviranje osebne izkaznice prekliče. Če pred potekom roka prenehajo
razlogi za prenehanje veljavnosti, izdajatelj obravnava sredstvo nizke ravni na
osebni izkaznici kot veljavno.
(3) Če izdajatelj pridobi informacijo, da osebno
izkaznico v skladu s predpisi, ki urejajo osebno izkaznico, hrani pristojni
organ in ne imetnik, izdajatelj informacijo obravnava kot zahtevo za začasno
razveljavitev sredstva nizke ravni na osebni izkaznici zaradi neposesti in jo
po vrnitvi v posest imetnika obravnava kot veljavno.
25. člen
(začasna razveljavitev)
(1) Imetnik lahko zahteva začasno razveljavitev tako, da
se pred oddajo zahtevka za začasno razveljavitev sredstva nizke ravni na osebni
izkaznici identificira s sredstvom elektronske identifikacije najmanj srednje
ravni zanesljivosti ali zahtevek odda pri upravni enoti ali
diplomatsko-konzularnem predstavništvu Republike Slovenije. V zahtevku mora
imetnik navesti naslednje podatke:
-       
osebno ime imetnika,
-       
EŠEI imetnika.
(2) Če imetnik zahtevek za začasno razveljavitev umakne
tako, da se pri tem identificira v skladu z zahtevo zakona, ki ureja
elektronsko identifikacijo, za izdajo sredstva elektronske identifikacije
visoke ravni zanesljivosti, izdajatelj sredstvo nizke ravni na osebni izkaznici
ponovno obravnava kot veljavno.
26. člen
(čezmejna uporaba)
Sredstvo nizke ravni na osebni izkaznici ni namenjeno za
čezmejno uporabo.
IV. VIRTUALNO SREDSTVO SREDNJE RAVNI
27. člen
(splošno)
Izdajatelj zagotovi izdajo sredstva elektronske
identifikacije srednje ravni zanesljivosti, ki ga je mogoče uporabljati s
pošiljanjem kratkih sporočil (sporočilo SMS) na mobilni telefon (v nadaljnjem
besedilu: virtualno sredstvo srednje ravni).
28. člen
(evidenca imetnikov virtualnega sredstva srednje ravni)
Evidenca imetnikov virtualnega sredstva srednje ravni vsebuje
naslednje podatke:
1.     
identifikacijsko oznako sredstva elektronske identifikacije;
2.     
osebno ime imetnika;
3.     
vrsto in številko veljavne javne listine imetnika, opremljene s
fotografijo, ki jo je izdal državni organ, oziroma navedbo postopka, s katerim
je bila opravljena identifikacija imetnika;
4.     
EŠEI imetnika;
5.     
davčno številko imetnika;
6.     
EMŠO imetnika;
7.     
stalno prebivališče ali stalni naslov v tujini, začasno prebivališče ali
začasni naslov v tujini in naslov za vročanje, če je to potrebno za pridobitev
sredstva elektronske identifikacije;
8.     
telefonsko številko imetnika;
9.     
naslov elektronske pošte imetnika;
10.  
status sredstva elektronske identifikacije;
11.  
obdobje veljavnosti sredstva elektronske identifikacije;
12.  
datum preklica sredstva elektronske identifikacije.
29. člen
(oblika in tehnične specifikacije)
(1) Virtualno sredstvo srednje ravni je izdano v obliki
identifikacijskih podatkov osebe, shranjenih na informacijskem sistemu
izdajatelja, ki enolično določajo fizično osebo. Virtualno sredstvo srednje
ravni ne vsebuje osebnega imena imetnika.
(2) Dostop do podatkov iz prvega odstavka tega člena je
zaščiten z dvema dejavnikoma avtentikacije iz različnih kategorij, tako da se
za uporabo virtualnega sredstva srednje ravni zahteva uporaba naslednjih
varnostnih mehanizmov:
-       
uporabniško ime in geslo,
-       
enkratno geslo, poslano kot sporočilo SMS na mobilni telefon imetnika.
(3) Tehnične podrobnosti izvedbe virtualnega sredstva
srednje ravni so določene v pravilih upravljanja virtualnega sredstva srednje
ravni, ki so objavljena na spletnih straneh izdajatelja.
30. člen
(raven zanesljivosti)
Virtualno sredstvo srednje ravni izpolnjuje zahteve, ki jih
za sredstva elektronske identifikacije srednje ravni zanesljivosti opredeljuje
zakon, ki ureja elektronsko identifikacijo.
31. člen
(obdobje veljavnosti)
Virtualno sredstvo srednje ravni se izdaja za obdobje petih
let.
32. člen
(starost ob izdaji)
Virtualno sredstvo srednje ravni se lahko izda državljanu ali
tujcu, ki ima v Republiki Sloveniji prijavljeno stalno ali začasno
prebivališče, ki je v času vložitve vloge dopolnil 15 let.
33. člen
(organ, pristojen za sprejem vlog)
(1) Vlogo za izdajo virtualnega sredstva srednje ravni
sprejme izdajatelj v elektronski obliki prek svoje spletne strani neposredno v
svoj informacijski sistem.
(2) Če je za identifikacijo fizične osebe v skladu s
34. členom te uredbe potrebna identifikacija s fizično prisotnostjo, jo
opravi uradna oseba na upravni enoti ali diplomatsko-konzularnem predstavništvu
Republike Slovenije.
(3) Vlada Republike Slovenije lahko s sklepom določi
dodatne organe, pristojne za identifikacijo fizične osebe.
(4) Uradna oseba ob identifikaciji fizične osebe preveri
veljavnost vnesenih podatkov in izvede identifikacijo fizične osebe s fizično
prisotnostjo tako, kot je za sredstva elektronske identifikacije srednje ravni
zanesljivosti opredeljeno v zakonu, ki ureja elektronsko identifikacijo.
34. člen
(postopek izdaje)
(1) Organ, pristojen za sprejem vloge, zagotovi
identifikacijo fizične osebe, tako da:
-       
fizično osebo napoti na organ, pristojen za identifikacijo fizične
osebe, kjer uradna oseba izvede identifikacijo fizične osebe s fizično
prisotnostjo;
-       
fizična oseba izkaže svojo identiteto z uporabo sredstva visoke ravni na
osebni izkaznici ali
-       
fizična oseba izkaže svojo identiteto z uporabo kvalificiranega potrdila
za elektronski podpis.
(2) Izdajatelj izda virtualno sredstvo srednje ravni po
naslednjem postopku:
-       
fizična oseba se s svojim uporabniškim imenom in geslom prijavi v
centralno storitev za spletno prijavo in elektronski podpis;
-       
fizična oseba vpiše telefonsko številko mobilnega telefona;
-       
izdajatelj pošlje fizični osebi enkratno geslo v sporočilu SMS na
telefonsko številko mobilnega telefona;
-       
fizična oseba v informacijski sistem izdajatelja vpiše enkratno geslo;
-       
če se fizična oseba identificira s fizično prisotnostjo, izdajatelj
fizično osebo napoti na identifikacijo v skladu s prvo alinejo prvega odstavka
tega člena;
-       
če se fizična oseba identificira z uporabo kvalificiranega potrdila za
elektronski podpis, izdajatelj pošlje fizični osebi podatke za aktivacijo na
naslov za vročanje.
(3) Če izdajatelj ne izda virtualnega sredstva srednje
ravni in razpolaga z elektronskim naslovom fizične osebe, pošlje na ta
elektronski naslov sporočilo o tem, da je bil v njenem imenu izveden neuspešen
poskus pridobitve virtualnega sredstva srednje ravni ter splošen razlog za
zavrnitev izdaje, ki ne vsebuje osebnih podatkov.
(4) Virtualno sredstvo srednje ravni postane aktivno:
-       
po uspešni identifikaciji fizične osebe, če se identiteta fizične osebe
ugotavlja s fizično prisotnostjo ali z uporabo sredstva visoke ravni na osebni
izkaznici;
-       
ko imetnik v informacijski sistem izdajatelja vpiše podatke za
aktivacijo, če se identiteta fizične osebe ugotavlja z uporabo kvalificiranega
potrdila za elektronski podpis.
35. člen
(preklic)
Virtualno sredstvo srednje ravni izdajatelj prekliče, če:
-       
imetnik zahteva preklic virtualnega sredstva srednje ravni prek
informacijskega sistema izdajatelja tako, da se pred oddajo zahtevka za preklic
identificira s sredstvom elektronske identifikacije najmanj nizke ravni
zanesljivosti;
-       
izdajatelj pridobi informacijo, na podlagi katere mora v skladu z
zakonom, ki ureja elektronsko identifikacijo, preklicati sredstvo elektronske
identifikacije.
36. člen
(začasna razveljavitev)
Začasna razveljavitev virtualnega sredstva srednje ravni ni
mogoča.
37. člen
(čezmejna uporaba)
Virtualno sredstvo srednje ravni je namenjeno za čezmejno
uporabo.
V. VIRTUALNO SREDSTVO NIZKE RAVNI
38. člen
(splošno)
Izdajatelj zagotovi izdajo sredstva elektronske identifikacije
nizke ravni zanesljivosti v skladu s 47. členom Zakona o elektronski
identifikaciji in storitvah zaupanja in ga je mogoče uporabljati s pomočjo
prijave z uporabniškim imenom in geslom (v nadaljnjem besedilu: virtualno
sredstvo nizke ravni) prek centralne storitve za spletno prijavo in elektronski
podpis.
39. člen
(evidenca imetnikov virtualnega sredstva nizke ravni)
Evidenca imetnikov virtualnega sredstva nizke ravni vsebuje
podatke:
1.     
identifikacijsko oznako sredstva elektronske identifikacije;
2.     
EŠEI imetnika;
3.     
davčno številko imetnika;
4.     
naslov elektronske pošte imetnika, če ga imetnik posreduje ali če je to
potrebno za pridobitev ali uporabo sredstva elektronske identifikacije;
5.     
status sredstva elektronske identifikacije.
40. člen
(oblika in tehnične specifikacije)
(1) Virtualno sredstvo nizke ravni je izdano v obliki
identifikacijskih podatkov osebe, shranjenih na informacijskem sistemu
izdajatelja, ki enolično določajo fizično osebo. Na podlagi tretjega odstavka
12. člena Zakona o elektronski identifikaciji in storitvah zaupanja
virtualno sredstvo nizke ravni ne vsebuje osebnega imena imetnika.
(2) Dostop do podatkov iz prvega odstavka tega člena je
zaščiten z dvema dejavnikoma avtentikacije iz iste kategorije, tako da se za
uporabo virtualnega sredstva nizke ravni zahteva uporaba naslednjih varnostnih
mehanizmov:
-       
uporabniško ime in geslo;
-       
podatki, ki so navedeni v prvem odstavku 48. člena Zakona o
elektronski identifikaciji in storitvah zaupanja.
(3) Tehnične podrobnosti izvedbe virtualnega sredstva
nizke ravni so določene v pravilih upravljanja virtualnega sredstva nizke
ravni, ki so objavljene na spletnih straneh izdajatelja.
41. člen
(raven zanesljivosti)
Virtualno sredstvo nizke ravni izpolnjuje zahteve, ki jih za
sredstva elektronske identifikacije nizke ravni zanesljivosti opredeljuje
zakon, ki ureja elektronsko identifikacijo.
42. člen
(obdobje veljavnosti)
Virtualno sredstvo nizke ravni se izdaja za enkratno
elektronsko identifikacijo fizične osebe v okviru centralne storitve za spletno
prijavo in elektronski podpis.
43. člen
(starost ob izdaji)
Virtualno sredstvo nizke ravni se lahko izda državljanu ali
tujcu, ki ima v Republiki Sloveniji prijavljeno stalno ali začasno
prebivališče, ki je v času vložitve vloge dopolnil šest let.
44. člen
(organ, pristojen za sprejem vlog)
Vlogo za izdajo virtualnega sredstva nizke ravni sprejme
izdajatelj v elektronski obliki prek svoje spletne strani neposredno v svoj
informacijski sistem.
45. člen
(vloga)
Vloga vsebuje podatke, ki so navedeni v prvem odstavku
48. člena Zakona o elektronski identifikaciji in storitvah zaupanja.
46. člen
(postopek izdaje)
(1) Organ, pristojen za sprejem vloge, zagotovi
identifikacijo fizične osebe, tako da v uradnih evidencah preveri osebne
podatke, ki jih je v vlogi navedla fizična oseba.
(2) Izdajatelj izda virtualno sredstvo nizke ravni po
naslednjem postopku:
-       
fizična oseba se s svojim uporabniškim imenom in geslom prijavi v
centralno storitev za spletno prijavo in elektronski podpis;
-       
fizična oseba vpiše zahtevane podatke v vlogo;
-       
izdajatelj v uradnih evidencah preveri osebne podatke fizične osebe;
-       
če se vneseni podatki ujemajo s podatki v uradnih evidencah, izdajatelj
s tem identificira fizično osebo.
(3) Če izdajatelj ne izda virtualnega sredstva nizke
ravni in razpolaga z elektronskim naslovom fizične osebe, pošlje na ta
elektronski naslov sporočilo o tem, da je bil v njenem imenu izveden neuspešen
poskus pridobitve virtualnega sredstva nizke ravni ter splošen razlog za
zavrnitev izdaje, ki ne vsebuje osebnih podatkov.
(4) Virtualno sredstvo nizke ravni postane aktivno po
uspešni identifikaciji fizične osebe.
47. člen
(preklic)
Preklic virtualnega sredstva nizke ravni ni mogoč.
48. člen
(začasna razveljavitev)
Začasna razveljavitev virtualnega sredstva nizke ravni ni
mogoča.
49. člen
(čezmejna uporaba)
Virtualno sredstvo nizke ravni ni namenjeno za čezmejno
uporabo.
VI. DOLOČITEV RAVNI ZANESLJIVOSTI
50. člen
(organ javnega sektorja določi raven zanesljivosti)
Organ javnega sektorja za dostop in uporabo posamezne
elektronske storitve določi raven zanesljivosti v skladu z merili, ki so
določena v zakonu, ki ureja elektronsko identifikacijo, pri čemer upošteva
smernice za izbiro ravni zanesljivosti, ki so objavljene na portalu
nacionalnega interoperabilnostnega okvira (v nadaljnjem besedilu: portal NIO).
VII. EŠEI
51. člen
(preračunavanje EŠEI za čezmejno elektronsko poslovanje)
Za zagotavljanje čezmejnega elektronskega poslovanja v skladu
z Uredbo št. 910/2014 Evropskega parlamenta in Sveta z dne 23. julija
2014 o elektronski identifikaciji in storitvah zaupanja za elektronske
transakcije na notranjem trgu in o razveljavitvi Direktive 1999/93/ES (UL L
št. 257 z dne 28. 8. 2014 str. 73; v nadaljnjem besedilu: Uredba
910/2014/EU) se uporablja enolični identifikator, ki se določi tako, da se:
-       
pred številko EŠEI doda šifra države, v katero se enolični identifikator
pošlje kot identifikator uporabnika elektronske storitve, pri čemer velja šifra
države, kot jo določa Statistični urad Republike Slovenije;
-       
dobljeni niz podatkov šifrira po algoritmu AES s ključem, shranjenim na
strojnem varnostnem modulu.
52. člen
(specifikacije za zapis EŠEI v kvalificirano potrdilo)
(1) EŠEI fizične osebe se v kvalificirano potrdilo
zapiše kot zasebna razširitev kvalificiranega potrdila z oznako OID, ki jo pri
pristojni mednarodni organizaciji pridobi organ, pristojen za informacijsko
družbo, in jo skupaj z definicijo strukture zapisa ASN.1 objavi na svoji
spletni strani.
(2) EŠEI poslovnega subjekta se v kvalificirano potrdilo
zapiše kot zasebna razširitev kvalificiranega potrdila z oznako OID, ki jo pri
pristojni mednarodni organizaciji pridobi organ, pristojen za informacijsko
družbo, in jo skupaj z definicijo strukture zapisa ASN.1 objavi na svoji
spletni strani.
53. člen
(dostop do storitve za pridobivanje EŠEI)
(1) Ponudniki elektronskih storitev za zagotavljanje
svojih storitev pridobijo podatke o EŠEI imetnika kvalificiranega potrdila na
podlagi identifikacijskih podatkov kvalificiranega potrdila prek spletne
storitve za pridobivanje EŠEI posameznega ponudnika storitve zaupanja.
Specifikacijo spletne storitve na svoji spletni strani objavi organ, pristojen
za informacijsko družbo.
(2) Spletni naslov spletne storitve se v kvalificirano
potrdilo zapiše kot zasebna razširitev kvalificiranega potrdila z oznako OID,
ki jo pri pristojni mednarodni organizaciji pridobi organ, pristojen za
informacijsko družbo, in jo skupaj z definicijo strukture zapisa ASN.1 objavi
na svoji spletni strani.
54. člen
(dostop do storitve za preverjanje EŠEI)
(1) Ponudniki elektronskih storitev za zagotavljanje
svojih storitev preverijo podatke o EŠEI imetnika kvalificiranega potrdila na
podlagi identifikacijskih podatkov kvalificiranega potrdila prek spletne
storitve za preverjanje EŠEI posameznega ponudnika storitve zaupanja. Specifikacijo
spletne storitve na svoji spletni strani objavi organ, pristojen za
informacijsko družbo.
(2) Spletni naslov spletne storitve se v kvalificirano
potrdilo zapiše kot zasebna razširitev kvalificiranega potrdila z oznako OID,
ki jo pri pristojni mednarodni organizaciji pridobi organ, pristojen za
informacijsko družbo, in jo skupaj z definicijo strukture zapisa ASN.1 objavi
na svoji spletni strani.
VIII. CENTRALNA STORITEV ZA SPLETNO PRIJAVO IN ELEKTRONSKI
PODPIS
55. člen
(uporaba za namen identifikacije in avtentikacije ter
tehnične specifikacije)
(1) Ponudniki elektronskih storitev uporabljajo
centralno storitev za spletno prijavo in elektronski podpis za identifikacijo
fizične osebe in njegovo avtentikacijo z uporabo sredstev elektronske
identifikacije, če jim to omogoča zakon, ki ureja centralno storitev za spletno
prijavo in elektronski podpis, in izpolnjujejo naslednje pogoje:
-       
ministrstvu, ki zagotavlja delovanje centralne storitve za spletno
prijavo in elektronski podpis (v nadaljnjem besedilu: upravljavec centralne
storitve), predajo vlogo za uporabo centralne storitve za spletno prijavo in
elektronski podpis za identifikacijo in avtentikacijo;
-       
integracijo s centralno storitvijo za spletno prijavo in elektronski
podpis izvedejo v skladu s tehničnimi specifikacijami, kar dokažejo z uspešno
integracijo v testnem okolju upravljavca centralne storitve;
-       
z upravljavcem centralne storitve podpišejo dogovor o uporabi centralne
storitve za spletno prijavo in elektronski podpis.
(2) Storitev se uporablja tako, kot je določeno v
tehničnih specifikacijah centralne storitve za spletno prijavo in elektronski
podpis za identifikacijo in avtentikacijo, ki so objavljene na portalu NIO.
(3) Če niso izpolnjeni pogoji iz prvega odstavka tega
člena o uporabi centralne storitve za spletno prijavo in elektronski podpis, se
zahtevek za uporabo zavrne.
56. člen
(uporaba za namen elektronskega podpisovanja in tehnične
specifikacije)
(1) Ponudniki elektronskih storitev uporabljajo
centralno storitev za spletno prijavo in elektronski podpis za namen
elektronskega podpisovanja dokumentov z uporabo potrdila za elektronski podpis,
če jim to omogoča zakon, ki ureja centralno storitev za spletno prijavo in
elektronski podpis, in izpolnjujejo naslednje pogoje:
-       
upravljavcu centralne storitve pošljejo vlogo za uporabo centralne
storitve za spletno prijavo in elektronski podpis za elektronsko podpisovanje
dokumentov;
-       
integracijo s centralno storitvijo za spletno prijavo in elektronski
podpis izvedejo v skladu s tehničnimi specifikacijami, kar dokažejo z uspešno
integracijo v testnem okolju upravljavca centralne storitve;
-       
z upravljavcem centralne storitve podpišejo dogovor o uporabi centralne
storitve za spletno prijavo in elektronski podpis.
(2) Storitev se uporablja tako, kot je določeno v tehničnih
specifikacijah centralne storitve za spletno prijavo in elektronski podpis za
elektronsko podpisovanje dokumentov, ki so objavljene na portalu NIO.
(3) Če niso izpolnjeni pogoji iz prvega odstavka tega
člena o uporabi centralne storitve za spletno prijavo in elektronski podpis, se
zahtevek za uporabo zavrne.
57. člen
(uporaba za namen čezmejne avtentikacije in tehnične
specifikacije)
(1) Ponudniki elektronskih storitev, registrirani v
Republiki Sloveniji, uporabljajo centralno storitev za spletno prijavo in
elektronski podpis za čezmejno avtentikacijo v skladu s 6. členom Uredbe
910/2014/EU, če izpolnjujejo naslednje pogoje:
-       
upravljavcu centralne storitve pošljejo vlogo za uporabo centralne
storitve za spletno prijavo in elektronski podpis za čezmejno avtentikacijo;
-       
integracijo s centralno storitvijo za spletno prijavo in elektronski
podpis izvedejo v skladu s tehničnimi specifikacijami, kar dokažejo z uspešno
integracijo v testnem okolju upravljavca centralne storitve;
-       
z upravljavcem centralne storitve podpišejo dogovor o uporabi centralne
storitve za spletno prijavo in elektronski podpis.
(2) Storitev se za ponudnike elektronskih storitev iz
prejšnjega odstavka uporablja tako, kot je določeno v drugem odstavku
56. člena te uredbe.
(3) Ponudniki elektronskih storitev, ki niso
registrirani v Republiki Sloveniji, uporabljajo centralno storitev za spletno
prijavo in elektronski podpis za čezmejno avtentikacijo v skladu s
6. členom Uredbe 910/2014/EU, če izpolnjujejo naslednje pogoje:
-       
elektronsko storitev vključijo v interoperabilnostni okvir iz
12. člena Uredbe 910/2014/EU v državi, v kateri so registrirani;
-       
integracijo z interoperabilnostnim okvirjem iz prejšnjega odstavka
izvedejo v skladu s tehničnimi specifikacijami.
(4) Storitev se za ponudnike elektronskih storitev iz
prejšnjega odstavka uporablja tako, kot je določeno v izvedbenih aktih Uredbe
910/2014/EU, ki se nanašajo na interoperabilnostni okvir iz 12. člena
Uredbe 910/2014/EU.
(5) Če niso izpolnjeni pogoji iz prvega odstavka tega
člena o uporabi centralne storitve za spletno prijavo in elektronski podpis, se
zahtevek za uporabo zavrne.
58. člen
(uporaba za namen ustvarjanja pooblastil in tehnične
specifikacije)
(1) Ponudniki elektronskih storitev uporabljajo
centralno storitev za spletno prijavo in elektronski podpis za ustvarjanje
pooblastil v elektronski obliki za identifikacijo in avtentikacijo pooblaščenca
in njihovo uporabo v pravnem prometu, če jim to omogoča zakon, ki ureja
centralno storitev za spletno prijavo in elektronski podpis, in izpolnjujejo
naslednje pogoje:
-       
upravljavcu centralne storitve pošljejo vlogo za uporabo centralne
storitve za spletno prijavo in elektronski podpis za ustvarjanje pooblastil v
elektronski obliki;
-       
integracijo s centralno storitvijo za spletno prijavo in elektronski
podpis izvedejo v skladu s tehničnimi specifikacijami, kar dokažejo z uspešno
integracijo v testnem okolju upravljavca centralne storitve;
-       
z upravljavcem centralne storitve podpišejo dogovor o uporabi centralne
storitve za spletno prijavo in elektronski podpis.
(2) Storitev se uporablja tako, kot je določeno v
tehničnih specifikacijah centralne storitve za spletno prijavo in elektronski
podpis za ustvarjanje pooblastil v elektronski obliki, ki so objavljene na
portalu NIO.
(3) Če niso izpolnjeni pogoji iz prvega odstavka tega
člena o uporabi centralne storitve za spletno prijavo in elektronski podpis, se
zahtevek za uporabo zavrne.
59. člen
(neizpolnjevanje pogojev)
Če upravljavec centralne storitve na kakršenkoli način
ugotovi, da ponudnik elektronskih storitev ne izpolnjuje pogojev iz tega
poglavja, z odločbo ugotovi neizpolnjevanje pogojev in za konkretnega ponudnika
preneha zagotavljati centralno storitev.
60. člen
(cenik)
Za uporabo storitev iz tega poglavja se določi cenik, ki ga
določi minister, pristojen za zagotavljanje centralne storitve za spletno
prijavo in elektronski podpis, in ga objavi na spletnih straneh ministrstva,
pristojnega za zagotavljanje centralne storitve za spletno prijavo in
elektronski podpis.
IX. NADZOR NAD IZVAJANJEM TE UREDBE
61. člen
(izvajanje nadzora)
(1) Nadzor nad izvajanjem te uredbe opravlja Inšpekcija
za informacijsko družbo v skladu z Zakonom o elektronski identifikaciji in
storitvah zaupanja.
(2) V primeru kršitev te uredbe inšpektor predlaga
ukrepe za izboljšanje poslovanja organa ali odredi odpravo nezakonitosti.
X. KONČNA DOLOČBA
62. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije, poglavji »II. Sredstvo visoke ravni na osebni
izkaznici« in »III. Sredstvo nizke ravni na osebni izkaznici« pa se začneta
uporabljati 28. marca 2022.
Št. 00704-65/2022
Ljubljana, dne 3. marca 2022
EVA 2021-3130-0052
Vlada Republike Slovenije
Janez Janša
predsednik