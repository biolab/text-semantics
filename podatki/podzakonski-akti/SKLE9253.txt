I. SPLOŠNE DOLOČBE
1. člen
(vsebina sklepa)
Ta sklep določa:
1.    
vrste in lastnosti dopustnih tehnik upravljanja sredstev investicijskega
sklada;
2.    
pogoje, ki jih mora izpolnjevati investicijski sklad pri uporabi
posameznih tehnik upravljanja sredstev.
2. člen
(prenos direktive Evropske unije)
S tem sklepom se v pravni red Republike
Slovenije prenaša Direktiva Komisije 2007/16/ES z dne 19. marca 2007 o
izvajanju Direktive Sveta 85/611/EGS o usklajevanju zakonov in drugih predpisov
o kolektivnih naložbenih podjemih za vlaganja v prenosljive vrednostne papirje
(KNPVP) glede razjasnitve nekaterih opredelitev (UL L št. 79 z dne 20. 3.
2007, str. 11).
3. člen
(tehnike upravljanja sredstev)
(1) Izraz tehnike upravljanja
sredstev investicijskega sklada, ki se uporabljajo za učinkovito upravljanje
naložb investicijskega sklada v prenosljive vrednostne papirje, iz 193. člena
Zakona o investicijskih skladih in družbah za upravljanje (Uradni list RS, št.
77/11 in 10/12 – ZPre-1C; v nadaljnjem besedilu: ZISDU-2), obsega tehnike in instrumente,
ki izpolnjujejo naslednje pogoje:
1.    
so ekonomični oziroma izvedeni na stroškovno učinkovit način;
2.    
se uporabljajo za enega ali več od naslednjih namenov:
a)      
varovanje pred tveganji oziroma njihovo zmanjševanje;
b)      
znižanje stroškov;
c)      
doseganje kapitalskih dobičkov ali prihodkov investicijskega sklada, in
sicer s takšno stopnjo tveganja, ki ustreza tveganosti investicijskega sklada
in omejitvam izpostavljenosti iz 245. in 246. člena ZISDU-2;
3.    
upravljanje tveganj investicijskega sklada omogoča ugotavljanje, merjenje,
obvladovaje in spremljanje tveganj, ki izvirajo iz uporabljenih tehnik.
(2) Tehnike in instrumenti, ki
izpolnjujejo merila iz prejšnjega odstavka tega člena in se nanašajo na
instrumente denarnega trga, se štejejo za tehnike upravljanja sredstev investicijskega
sklada povezane z instrumenti denarnega trga.
(3) Tehnike upravljanja sredstev
investicijskega sklada med drugimi vključujejo dogovore o finančnem
zavarovanju, kot so opredeljeni v Zakonu o finančnih zavarovanjih (Uradni list
RS, št. 67/11 – ZFZ-UPB2), posle začasne prodaje/začasnega nakupa (repo posli),
prejete garancije, posle posojanja vrednostnih papirjev, izvedene finančne
instrumente in kritna posojila.
(4) Nasprotna stranka pri poslih
posojanja vrednostnih papirjev iz premoženja investicijskega sklada in poslih
začasne prodaje/začasnega nakupa je lahko samo nadzorovana finančna družba.
(5) Če družba za upravljanje kot
tehnike upravljanje sredstev uporablja posle začasne prodaje/začasnega nakupa
ali posle posojanja vrednostnih papirjev, jih upošteva tudi pri izračunu skupne
izpostavljenosti investicijskega sklada.
II. POSLI POSOJANJA VREDNOSTNIH PAPIRJEV
4. člen
(splošno)
(1) Družba za upravljanje
oziroma skrbnik premoženja investicijskega sklada po pooblastilu družbe za
upravljanje lahko z namenom ustvarjanja dodatnih prihodkov investicijskega
sklada za njegov račun in iz njegovega premoženja posoja vrednostne papirje.
(2) Posli posojanja vrednostnih
papirjev iz premoženja investicijskega sklada se lahko sklenejo neposredno z nasprotno
stranko ali posredno prek standardiziranega sistema posojanja vrednostnih
papirjev, ki ga organizira splošno priznana klirinška družba, oziroma prek
sistema posojanja, ki ga organizira nadzorovana finančna družba.
(3) Z namenom izogibanja tveganju
nasprotne stranke mora investicijski sklad za vsak posel, v katerem posoja
vrednostne papirje iz premoženja sklada, prejeti zavarovanje.
5. člen
(omejitve)
(1) Družba za upravljanje
oziroma skrbnik premoženja investicijskega sklada po pooblastilu družbe za
upravljanje lahko za račun investicijskega sklada iz premoženja investicijskega
sklada posodi vrednostne papirje v skupni vrednosti največ 40 odstotkov
sredstev investicijskega sklada.
(2) Družba za upravljanje oziroma
skrbnik premoženja investicijskega sklada po pooblastilu družbe za upravljanje
lahko za račun investicijskega sklada posamezni nasprotni stranki in z njo
povezanim osebam, iz premoženja investicijskega sklada posodi vrednostne
papirje v skupni vrednosti največ 10 odstotkov sredstev investicijskega sklada.
6. člen
(dogovor o posojanju)
(1) Dogovor o posojanju
vrednostnih papirjev iz premoženja investicijskega sklada (v nadaljnjem
besedilu: dogovor o posojanju) mora biti sestavljen v obliki pogodbe oziroma
mora biti ustrezno pisno dokumentiran.
(2) Dogovor o posojanju mora vsebovati
določbo, da je nasprotna stranka dolžna investicijskemu skladu zagotoviti
vrnitev posojenih vrednostnih papirjev ali vrednostnih papirjev, ki so
posojenim vrednostnim papirjem identični po vrsti, izdajatelju, emisiji ali
razredu, nominalni vrednosti, inkorporiranih pravicah in količini.
(3) Dogovor o posojanju mora določati
vrsto, obseg, vrednotenje in druge pogoje zavarovanja, ki ga investicijski
sklad prejme kot jamstvo za primer neizpolnitve obveznosti vračila posojenih
vrednostnih papirjev s strani nasprotne stranke.
(4) Dogovor o posojanju mora vsebovati
določbo, da je nasprotna stranka dolžna investicijskemu skladu nemudoma
zagotoviti dodatno zavarovanje, če vrednost že danega zavarovanja pade pod
vrednost posojenih vrednostnih papirjev.
(5) Če dogovor o posojanju določa, da
se vrednostni papirji posojajo za nedoločen čas, mora imeti družba za
upravljanje oziroma skrbnik investicijskega sklada pravico dogovor o posojanju
kadarkoli odpovedati in zahtevati vračilo dela ali vseh posojenih vrednostnih
papirjev. Skrajni rok vrnitve posojenih vrednostnih papirjev v primeru iz
prejšnjega stavka ne sme biti daljši od petih delovnih dni.
(6) Če dogovor o posojanju iz
premoženja investicijskega sklada določa posojanje vrednostnih papirjev za
določen čas, rok posojanja ne sme biti daljši od 30 dni.
(7) Dogovor o posojanju mora določati
tudi višino nadomestila (provizije) za posojene vrednostne papirje.
III. ZAVAROVANJE
7. člen
(merila za prejeto zavarovanje)
Prejeto zavarovanje mora izpolnjevati
naslednja merila:
1.    
instrument, prejet v zavarovanje, mora biti dovolj likviden, tako da ga
je mogoče hitro prodati po ceni, ki je blizu ceni, po kateri je bilo
zavarovanje vrednoteno pred prodajo. Z instrumentom za zavarovanje se mora
trgovati na zelo likvidnem trgu s transparentnimi določanjem cen;
2.    
instrument, prejet v zavarovanje, je mogoče vrednotiti vsaj enkrat
dnevno, pri čemer ne sme priti do možnosti t. i. starih cen (ang. stale
prices). Če ga ni mogoče vrednotiti z uporabo neodvisne metodologije, je to
treba šteti kot dodatno tveganje, kateremu je izpostavljen investicijski sklad;
3.    
izdajatelj instrumenta, prejetega v zavarovanje, mora imeti ustrezno
visoko bonitetno oceno, v nasprotnem primeru je treba vrednost tega instrument
ustrezno oslabiti;
4.    
zavarovanja ne smejo predstavljati vrednosti papirji, katerih izdajatelj
je nasprotna stranka ali z njo povezana pravna oseba ali pravna oseba iz
skupine izdajateljev iz 246. člena ZISDU-2. Pri poslih z izvedenimi finančnimi
instrumenti sklenjenimi na trgu institucionalnih vlagateljev, kreditna kvaliteta
nasprotne stranke in vrednost instrumenta, prejetega v zavarovanje, ne smeta
biti v bistveni pozitivni korelaciji;
5.    
tveganje, ki bi nastalo zaradi koncentracije instrumenta, prejetega v
zavarovanje, na eno samo izdajo, sektor ali državo, mora biti ustrezno zajeto
pri upravljanju tveganj;
6.    
družba za upravljanje mora imeti sisteme, operativne zmožnosti in pravno
znanje, da lahko izvaja aktivnosti povezane s prejemanjem zavarovanj;
7.    
instrumenti, prejeti v zavarovanje, morajo biti v hrambi pri nadzorovani
finančni družbi, ki opravlja skrbniške storitve in ki ni povezana z
izdajateljem instrumenta prejetega v zavarovanje ali pa nanjo stečaj
izdajatelja ne more vplivati;
8.    
investicijski sklad lahko unovči instrumente, prejete v zavarovanje,
brez predhodnega soglasja ali dovoljenja nasprotne stranke;
9.    
zavarovanje mora biti dano v obliki, določeni v 8. členu tega sklepa, in
v skladu z naložbenimi cilji in naložbeno politiko investicijskega sklada;
10.  zavarovanj,
ki niso v obliki denarja, se za račun investicijskega sklada ne sme prodati,
reinvestirati ali zastaviti;
11.  denar,
prejet v zavarovanje, se lahko naloži le v netvegane naložbe v skladu z 9.
členom tega sklepa;
12.  vrednost
zavarovanja mora biti v celotnem obdobju trajanja posla posojanja enaka ali
večja od vrednosti posojenih vrednostnih papirjev;
13.  denar
in instrumente, prejete v zavarovanje, je treba upoštevati pri izračunu
izpostavljenosti investicijskega sklada do posamezne osebe.
8. člen
(oblike zavarovanja)
(1) Zavarovanje mora biti dano
v eni ali več izmed naslednjih oblik:
1.    
denarju in/ali
2.    
potrdilih o depozitu, izdanih s strani kreditne institucije s sedežem v
državi članici in/ali s strani kreditne institucije s sedežem v eni od
naslednjih držav: ZDA, Kanada, Japonska, Švica, Avstralija in Nova Zelandija,
in/ali
3.    
obveznicah, ki jih je izdala ali zanje jamči država članica ali država
članica OECD ali njena lokalna oziroma regionalna skupnost oziroma katerakoli
mednarodna organizacija, ki ji pripada vsaj ena država članica, in/ali
4.    
obveznicah, izdanih s strani kreditne institucije s sedežem v državi
članici in/ali s strani kreditne institucije s sedežem v eni od naslednji
držav: ZDA, Kanada, Japonska, Švica, Avstralija in Nova Zelandija, in/ali
5.    
delnicah uvrščenih v priznani indeks, ki odraža gibanje tržnih cen
delnic na enem izmed organiziranih trgov držav članic ali eni od priznanih borz
naslednjih držav: ZDA, Kanada, Japonska, Švica, Avstralija in Nova Zelandija.
(2) Zavarovanje v obliki iz prejšnjega
odstavka ni potrebno, če investicijski sklad vrednostne papirje posoja v okviru
standardiziranega sistema posojanja vrednostnih papirjev, ki ga organizira
splošno priznana klirinška družba, ki posojilodajalcem sama zagotavlja ustrezno
jamstvo.
9. člen
(naložbe denarja, prejetega v zavarovanje)
Denar, prejet v zavarovanje, je lahko, če
tako določajo pravila upravljanja oziroma statut ali prospekt investicijskega
sklada, naložen v naslednje oblike naložb:
1.    
denarne depozite, ki izpolnjujejo pogoje iz 6. točke prvega odstavka
244. člena ZISDU-2 in ki dajejo pravico do dviga najkasneje v petih delovnih
dneh, pri čemer kreditna institucija ne sme biti nasprotna stranka ali z njo
povezana oseba in/ali
2.    
potrdila o depozitu, izdana s strani kreditne institucije s sedežem v
državi članici in/ali s strani kreditne institucije s sedežem v eni od
naslednji držav: ZDA, Kanada, Japonska, Švica, Avstralija in Nova Zelandija
in/ali
3.    
obveznicah, ki jih je izdala ali zanje jamči država članica ali država
članica OECD ali njena lokalna oziroma regionalna skupnost, oziroma javna
mednarodna organizacija, ki ji pripada vsaj ena država članica, in/ali
4.    
enote investicijskih skladov denarnega trga, s katerimi se dnevno
sklepajo posli nakupa in prodaje ter imajo bonitetno oceno najmanj AAA ali
ekvivalentno tej oceni.
IV. KONČNI DOLOČBI
10. člen
(prenehanje uporabe sklepa)
Z dnem uveljavitve tega sklepa se preneha
uporabljati Sklep o pogojih in kriterijih, pod katerimi lahko družba za
upravljanje za račun posameznih investicijskih skladov, ki jih upravlja, posoja
vrednostne papirje iz premoženja investicijskega sklada nasprotni pogodbeni
stranki (Uradni list RS, št. 134/06).
11. člen
(uveljavitev sklepa)
Ta sklep začne veljati petnajsti dan po
objavi v Uradnem listu Republike Slovenije.
Št. 00701-11/2012-3
Ljubljana, dne 4. aprila 2012
EVA 2012-1611-0058
Predsednik sveta Agencije za trg
vrednostnih papirjev
dr. Damjan Žugelj l.r.