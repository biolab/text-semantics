I. Splošni določbi
1. člen
(področje urejanja)
Ta pravilnik podrobneje ureja izvrševanje
varnostnih ukrepov obveznega psihiatričnega zdravljenja in varstva v
zdravstvenem zavodu, obveznega psihiatričnega zdravljenja na prostosti in
obveznega zdravljenja alkoholikov in narkomanov ter določa izvajalce, pri
katerih se varnostni ukrep lahko izvršuje.
2. člen
(izvajalci)
(1) Varnostni
ukrep obveznega psihiatričnega zdravljenja in varstva v zdravstvenem zavodu
izvršuje Enota za forenzično psihiatrijo Oddelka za psihiatrijo Univerzitetnega
kliničnega centra Maribor (v nadaljnjem besedilu: Enota za forenzično
psihiatrijo).
(2) Varnostni ukrep obveznega
psihiatričnega zdravljenja na prostosti izvršujejo javni zdravstveni zavodi ter
druge pravne in fizične osebe, ki izvršujejo psihiatrično dejavnost na podlagi
koncesije (v nadaljnjem besedilu: psihiatrična ambulanta).
(3) Če se varnostni ukrep obveznega
zdravljenja alkoholikov in narkomanov ne izvršuje v zavodu za prestajanje kazni
zapora, se lahko izvršuje v oddelkih za zdravljenje odvisnosti od alkohola v
psihiatričnih bolnišnicah, ambulantnih službah oddelkov za odvisnost od
alkohola, alkohološki službi v psihiatričnih dispanzerjih oziroma ambulantah v
javnih zdravstvenih zavodih, drugih pravnih in fizičnih osebah, ki opravljajo
psihiatrično dejavnost na podlagi koncesije, in centrih, ki se ukvarjajo z
zdravljenjem odvisnosti od alkohola oziroma prepovedanih drog (v nadaljnjem
besedilu: ustanova).
II. Obvezno psihiatrično zdravljenje in varstvo v Enoti za
forenzično psihiatrijo
3. člen
(imenovanje strokovne skupine za
forenzično psihiatrijo)
V Enoti za
forenzično psihiatrijo se ustanovi strokovna skupina
za forenzično psihiatrijo (v nadaljnjem besedilu: strokovna skupina), katere
člane imenuje direktor Univerzitetnega kliničnega
centra Maribor (v nadaljnjem besedilu: direktor).
4. člen
(naloge strokovne skupine)
Strokovna skupina je pristojna za ustrezno
strokovno obravnavo osebe in za izvajanje vseh obveznosti, ki jih je treba
izvesti v okviru izrečenega varnostnega ukrepa.
5. člen
(sodelovanje strokovne skupine)
Strokovna skupina v sodelovanju s sodnimi
izvedenci in ostalimi strokovnjaki s področja psihiatrije lahko daje pobude
Razširjenemu strokovnemu kolegiju za psihiatrijo glede strokovne doktrine pri
izvrševanju varnostnega ukrepa obveznega psihiatričnega zdravljenja in varstva
v zdravstvenem zavodu.
6. člen
(sprejem v Enoto
za forenzično psihiatrijo)
(1) V Enoto
za forenzično psihiatrijo se sprejmejo osebe na podlagi odločbe sodišča, ki ji
je priloženo izvedensko mnenje.
(2) Sprejem osebe v Enoto za forenzično psihiatrijo je praviloma
lahko le v rednem delovnem času. O vsakem sprejemu se obvesti strokovna
skupina.
(3) Določbe
Zakona o duševnem zdravju (Uradni list RS, št. 77/08) o pravicah oseb v času
obravnave v oddelku pod posebnim nadzorom se smiselno uporabljajo tudi za
osebe, ki jim je izrečen ta varnostni ukrep.
7. člen
(izvrševanje varnostnega ukrepa)
(1) Če strokovna skupina meni, da
psihiatrično zdravljenje in varstvo v Enoti za
forenzično psihiatrijo nista več potrebna, o tem
obvesti direktorja, ki nato obvesti sodišče, ki je izreklo ukrep.
(2) Strokovna skupina enkrat letno,
pred potekom enega leta po izreku varnostnega ukrepa oziroma pred potekom enega
leta od zadnje odločitve sodišča poroča sodišču, ki je izreklo ukrep, ali je
nadaljnje psihiatrično zdravljenje in varstvo v Enoti
za forenzično psihiatrijo še potrebno oziroma ali je
psihiatrično zdravljenje uspešno.
III. Obvezno psihiatrično zdravljenje na prostosti
8. člen
(izvrševanje varnostnega ukrepa)
(1) Izvrševanje varnostnega ukrepa
obveznega psihiatričnega zdravljenja na prostosti se začne z dnem, ko je
psihiatrična ambulanta z odločbo sodišča obveščena o napotitvi posamezne osebe
na psihiatrično zdravljenje.
(2) Če oseba, ki ji je izrečen
varnostni ukrep iz prejšnjega odstavka, ne začne s psihiatričnim zdravljenjem v
roku, ki ga je določilo sodišče, če samovoljno opusti psihiatrično zdravljenje
ali če je kljub psihiatričnemu zdravljenju tako nevarna za svojo okolico, da je
potrebno varstvo in psihiatrično zdravljenje nadaljevati v zdravstvenem zavodu,
psihiatrična ambulanta o tem obvesti sodišče, ki je izreklo ukrep.
(3) Po poteku enega leta izvrševanja
ukrepa pristojni zdravnik obvesti sodišče, ki je izreklo ukrep, o poteku in
učinkih psihiatričnega zdravljenja. Če psihiatrična ambulanta že med potekom
psihiatričnega zdravljenja ugotovi, da psihiatrično zdravljenje ni več
potrebno, o tem obvesti sodišče, ki je izreklo ukrep.
(4) Če sodišče, ki je izreklo ukrep,
odloči, da se ukrep obveznega psihiatričnega zdravljenja na prostosti izvršuje v
zdravstvenem zavodu, ker se oseba ni želela psihiatrično zdraviti na prostosti,
ali je psihiatrično zdravljenje samovoljno opustila, ali psihiatrično
zdravljenje ni bilo uspešno, se oseba obravnava po določbah, ki veljajo za
osebe z izrečenim varnostnim ukrepom obveznega psihiatričnega zdravljenja in
varstva v zdravstvenem zavodu.
IV. Obvezno zdravljenje alkoholikov in narkomanov
9. člen
(izvrševanje varnostnega ukrepa)
(1) Če je osebi izrečen varnostni
ukrep obveznega zdravljenja alkoholikov in narkomanov skupaj s kaznijo zapora,
se praviloma izvaja v zavodu za prestajanje kazni zapora, lahko pa se izvaja v
ustanovi, kadar je to za osebo, ki ji je ta ukrep izrečen, zaradi posledic
odvisnosti ustreznejše.
(2) O izvrševanju ukrepa iz prejšnjega
odstavka v ustanovi odloči direktor zavoda za prestajanje kazni zapora na
predlog psihiatra zavoda za prestajanje kazni zapora ali psihiatra ustanove in
strokovne skupine zavoda za prestajanje kazni zapora. Če predlog da le en od
obeh upravičenih predlagateljev, direktor zavoda za prestajanje kazni zapora
pred odločitvijo pridobi mnenje drugega. Predlog mora že vsebovati določeno
ustanovo, kjer se bo ukrep izvrševal. O sprejemu osebe, ki ji je izrečen ukrep
iz tega člena v ustanovo, se dogovorita zavod za prestajanje kazni zapora in
izbrana ustanova.

Pravilnik o izvrševanju varnostnih ukrepov
obveznega psihiatričnega zdravljenja in varstva v zdravstvenem zavodu,
obveznega psihiatričnega zdravljenja na prostosti in obveznega zdravljenja
alkoholikov in narkomanov (Uradni list RS, št. 84/09)
vsebuje naslednji končni določbi:
»V. Končni določbi
10. člen
Psihiatrične bolnišnice v tridesetih dneh
od dneva uveljavitve tega pravilnika ustanovijo strokovne skupine iz
3. člena tega pravilnika.
11. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne trideseti
dan po dnevu njegove uveljavitve.«.

Pravilnik o spremembah Pravilnika o izvrševanju
varnostnih ukrepov obveznega psihiatričnega zdravljenja in varstva v
zdravstvenem zavodu, obveznega psihiatričnega zdravljenja na prostosti in
obveznega zdravljenja alkoholikov in narkomanov (Uradni list RS, št. 6/12) vsebuje naslednjo prehodno in
končno določbo:
»6. člen
(1) Direktor imenuje strokovno skupino iz
3. člena pravilnika najpozneje v osmih dneh od dneva uveljavitve tega
pravilnika.
(2) Strokovne skupine pri psihiatričnih
bolnišnicah, imenovane na podlagi 3. člena pravilnika, prenehajo z delom po
premestitvi oseb, ki jim je bil izrečen varnostni ukrep psihiatričnega
zdravljenja in varstva v zdravstvenem zavodu, v Enoto za forenzično
psihiatrijo.
(3) Osebe iz prejšnjega odstavka, ki so
bile pred uveljavitvijo tega pravilnika sprejete v psihiatrične bolnišnice na
podlagi odločbe sodišča, se premestijo v Enoto za forenzično psihiatrijo po 1.
juniju 2012, najpozneje pa do 1. julija 2012.
7. člen
Ta pravilnik začne veljati 1. februarja
2012.«.