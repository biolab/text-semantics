I. PREDMET IN OBSEG KONCESIJE
1. člen
(1) Ta uredba je koncesijski akt, na
podlagi katerega se podeli koncesija za rabo vode za vzrejo salmonidnih vrst
rib v ribogojnicah na posameznih delih vodnih teles površinskih voda med
koordinato gorvodne meje in koordinato dolvodne meje na površinskih vodah iz
priloge, ki je sestavni del te uredbe, brez javnega razpisa.
(2) Koncesija iz prejšnjega odstavka
se podeli pravnim ali fizičnim osebam, ki za rabo vode v ribogojnicah potrebujejo
koncesijo in so v skladu z zakonom, ki ureja vode, vložile vlogo za izdajo
koncesije in pravnomočno uporabno dovoljenje za ribogojnice.
II. POGOJI ZA PRIDOBITEV IN IZVAJANJE KONCESIJE
2. člen
Imetniki pravnomočnih uporabnih dovoljenj
iz drugega odstavka prejšnjega člena pridobijo koncesijo za rabo vode za vzrejo
salmonidnih vrst rib v ribogojnicah, če:
-      
gre za vzrejo vodnih organizmov za trg in
-      
instalirani pretok vode skozi ribogojnico ne presega vrednosti, določene
v prilogi te uredbe.
3. člen
(1) Koncesija na delih vodnih teles iz
priloge te uredbe se podeli osebam iz prejšnjega člena za vzrejo salmonidnih
vrst rib za 30 let.
(2) Začetek izvajanja koncesije se
šteje na dan, ko postane odločba o določitvi koncesionarja dokončna.
4. člen
(1) Osebe iz 2. člena te uredbe (v
nadaljnjem besedilu: koncesionarji) morajo poleg pogojev, predpisanih za dejavnost
vzreje rib in obratovanja ribogojnic, zagotovljati tudi naslednje ukrepe:
-      
zavarovanja zemljišč, objektov, naprav in drugih dobrin pred škodljivimi
posledicami delovanja ribogojnice,
-      
omogočanja splošne rabe vode na območju koncesije,
-      
ohranjanja biološke raznovrstnosti in varstva habitatov ter biološkega
ravnotežja na koncesijskem območju tam, kjer je to mogoče in dolgoročno
stabilno,
-      
rednega ugotavljanja količine odvzema vode za ribogojnice in pretoka
vode na površinskih vodah iz priloge te uredbe.
(2) Ukrepi in pogoji iz prejšnjega
odstavka se podrobneje določijo v koncesijski pogodbi.
(3) Koncesionar sme odvzemati vodo le,
ko je naravni pretok na delu vodnega telesa površinske vode večji od ekološko
sprejemljivega pretoka (v nadaljnjem besedilu: sprejemljivi pretok).
(4) V primerih, ko se pretok v strugi
zaradi naravnih razmer zmanjša pod vrednost sprejemljivega pretoka, mora
koncesionar prekiniti z odvzemom vode in temu prilagoditi vzrejo salmonidnih
vrst rib.
(5) Vrednost sprejemljivega pretoka se
določi v koncesijski pogodbi.
III. PLAČILO ZA KONCESIJO
5. člen
(1) Koncesionar mora plačati za
koncesijo za vsako leto rabe vode posebej ves čas trajanja koncesije.
(2) Višina plačila za koncesijo je
sorazmerna razpoložljivosti vode in vrednosti, ki jo za vzrejene vodne organizme
koncesionarji pridobijo na trgu.
(3) Koncesionar krije vse stroške
povzročanja obremenitve okolja v skladu z zakonom, ki ureja varstvo okolja, in
nadomestne stroške ureditve prostora, ki nastanejo zaradi vzreje salmonidnih
vrst rib.
6. člen
(1) Prihodki od plačila za koncesijo
so vir proračuna Republike Slovenije in proračuna občin, na območju katerih je
del vodnega telesa površinske vode iz priloge te uredbe.
(2) Plačilo za koncesijo se med državo
in občinami razdeli v razmerju 40 : 60 v korist občin.
7. člen
(1) Plačilo za koncesijo se določi za
vsako koledarsko leto posebej, na podlagi ocenjene letne količine vzrejenih
salmonidnih vrst rib.
(2) Osnova plačila za koncesijo je
količina 100 kg šarenke (oncorhynchus mykiss) na 1 l/s instaliranega pretoka
vode za ribogojnice na posameznih delih vodnih teles površinskih voda iz
priloge te uredbe.
(3) Ocenjena letna količina vzrejenih
salmonidnih vrst rib iz prvega odstavka tega člena se izračuna kot zmnožek
osnove plačila za koncesijo in instaliranega pretoka vode ribogojnic na
posameznih delih vodnih teles površinskih voda iz priloge te uredbe in se
izraža v 100 kg vzrejenih salmonidnih vrst rib.
8. člen
(1) Ceno osnove plačila za koncesijo
določi minister, pristojen za okolje, do 31. decembra za naslednje leto s
sklepom, ki se objavi v Uradnem listu Republike Slovenije.
(2) Cena osnove plačila za koncesijo
se določi kot letna povprečna vrednost 100 kg šarenke (oncorhynchus mykiss), izračunana na podlagi statističnih podatkov o odkupni ceni salmonidnih vrst rib.
(3) Koncesionarju se plačilo za
koncesijo obračuna v višini, ki je enaka 2% prodajne vrednosti ocenjene letne
količine vzrejenih salmonidnih vrst rib, pri čemer je prodajna vrednost
ocenjene letne količine vzrejenih salmonidnih vrst rib enaka zmnožku osnove
plačila za koncesijo in ocenjeni letni količini vzrejenih salmonidnih vrst rib
iz prejšnjega člena.
9. člen
Koncesionar mora Agenciji Republike
Slovenije za okolje (v nadaljnjem besedilu: agencija) do 31. januarja
tekočega leta posredovati vse podatke, potrebne za izračun višine plačila za
koncesijo za preteklo leto.
10. člen
Koncesionar, ki je med letom prenehal
izvajati dejavnost, zaradi katere je dolžan plačevati koncesijo po tej uredbi,
mora posredovati podatke, potrebne za izračun, v tridesetih dneh po prenehanju
rabe vode za vzrejo salmonidnih vrst rib.
11. člen
(1) Koncesionar mora za koncesijo
plačati koncesijsko dajatev v dveh obrokih na račun, določen s predpisom
ministra za finance.
(2) Plačilo prvega obroka zapade v
plačilo zadnji delovni dan v juniju, drugega obroka pa zadnji delovni dan v
decembru.
(3) Agencija izstavi račun za
posamezni obrok v sladu s prejšnjim odstavkom.
(4) Znesek obroka znaša polovico
zadnjega plačila za koncesijo, povečanega ali zmanjšanega sorazmerno odstotku
spremembe cene osnove plačila za koncesijo.
(5) Za nepravočasno plačane zneske
plačila za koncesijo mora koncesionar plačati zakonske zamudne obresti.
12. člen
Če agencija ugotovi, da koncesionar ni
posredoval podatkov, potrebnih za izračun višine plačila za koncesijo v
predpisanem roku, ali je posredoval napačne podatke, agencija uporabi za
določitev višine plačila za koncesijo podatke o rabi vode iz svojih evidenc o
rabi vode.
IV. NADZOR
13. člen
Nadzor nad izvajanjem te uredbe opravljajo
inšpektorji, pristojni za vode.

Priloga:
Deli vodnih teles površinskih voda, na katerih se pravica do uporabe
ribogojnice, pridobljene na podlagi pravnomočnega uporabnega dovoljenja,
spreminja v koncesijo za rabo vode za vzrejo salmonidnih vrst rib

Uredba o koncesiji za rabo vode za vzrejo
salmonidnih vrst rib v ribogojnicah na delih vodnih teles površinskih voda
Kobila, Dolski potok, Blanščica, pritok Žičnice, Sevnica pod Sv. Ivanom,
Peričnik, trije izviri – Šentjur, Podpeški jarek, Podvinsko – Žalska struga in
Lava, Topliški potok in Ložiški potok, za katere je bilo pridobljeno
pravnomočno uporabno dovoljenje (Uradni list RS, št. 68/05)
vsebuje naslednji prehodni in končno določbo:
»V. PREHODNI IN KONČNA DOLOČBA
14. člen
Ne glede na rok podpisa koncesijske pogodbe
mora koncesionar začeti plačevati za koncesijo za rabo vode za vzrejo
salmonidnih vrst rib od dneva, ko postane odločba o določitvi koncesionarja
dokončna.
15. člen
Višino plačila za koncesijo v letu 2005
določi agencija v skladu z določbami te uredbe na podlagi podatkov o pravici za
rabo vode, ki je bila s koncesijo pridobljena, in cene osnove plačila za
koncesijo za leto 2005.
16. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o koncesiji za rabo
vode za vzrejo salmonidnih vrst rib v ribogojnicah na delih vodnih teles
površinskih voda Kobila, Dolski potok, Blanščica, pritok Žičnice, Sevnica pod
Sv. Ivanom, Peričnik, trije izviri – Šentjur, Podpeški jarek, Podvinsko –
Žalska struga in Lava, Topliški potok in Ložiški potok, za katere je bilo
pridobljeno pravnomočno uporabno dovoljenje (Uradni list RS, št. 108/06) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.