I. SPLOŠNE DOLOČBE
1. člen
(vsebina pravilnika)
Ta pravilnik ureja organizacijske,
kadrovske in tehnične pogoje za odobritev organizacij iz 96. člena zakona o
živinoreji (Uradni list RS, št. 18/02, 110/02 – ZUreP-1 in 110/02 – ZGO-1; v nadaljnjem besedilu: zakon), njihove naloge in postopek odobritve ter
organizacijske, kadrovske in tehnične pogoje za priznanje drugih organizacij v
čebelarstvu iz 98. člena zakona ter njihove naloge in postopek priznanja. Ta
pravilnik ureja tudi natančnejše pogoje za rejo čebel in promet s čebeljim
plemenskim materialom zaradi varovanja obstoja avtohtone kranjske čebele in
njenih ekotipov na območju Republike Slovenije.
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.    
testna postaja v čebelarstvu (v nadaljnjem besedilu: testna postaja) je
odobrena organizacija, ki izvaja preizkuse proizvodnih in drugih lastnosti
čebel na območju ene ali več občin ali upravnih enot, upoštevajoč razmejitev
območij glede na posamezni ekotip kranjske čebele;
2.    
matičarji so plemenske družine, iz katerih se odvzema čebelje ličinke
oziroma zrele matičnike z namenom pridobivanja plemenskega materiala;
3.    
trotarji so plemenske čebelje družine, namenjene vzreji trotov;
praviloma so na plemenilnih postajah označeni z izvorno rodovniško številko
skupne matere;
4.    
vzrejevalec čebeljih matic je fizična ali pravna oseba, ki se ukvarja z
organizirano vzrejo matic z namenom oddaje vzrejenih matic v promet;
5.    
razmnoževanje čebeljih matic je postopek vzreje in oprašitve matic pri
vzrejevalcu čebeljih matic ne glede na dajanje v promet;
6.    
čebelnjak je objekt za rejo čebel in je urejen prostor z naseljenimi
čebeljimi panji. V smislu tega pravilnika je čebelnjak tudi geografsko
zaokrožen kmetijski, gozdni ali urbani prostor, na katerem so postavljeni
prosto stoječi čebelji panji. Čebelnjak so tudi postavljene premične prevozne
enote z naseljenimi čebeljimi panji in postavljeni stalni objekti z naseljenimi
čebeljimi panji;
7.    
ekotip je genetska prilagoditev čebel določenemu področju ali okolju.
II. ODOBRENE ORGANIZACIJE V ČEBELARSTVU
3. člen
(odobrene organizacije v čebelarstvu)
Odobreni organizaciji v čebelarstvu,
urejeni s tem pravilnikom, sta testna postaja in vzrejališče čebeljih matic.
1. Testna postaja
4. člen
(pravno-organizacijska oblika)
(1) Testna postaja izkaže
pravno-organizacijsko obliko, ki ji omogoča nastopanje v pravnem prometu:
-      
z izpiskom iz sodnega registra, če je gospodarska družba, samostojni
podjetnik posameznik, zadruga ali pravna oseba javnega prava;
-      
z zakonom oziroma aktom o ustanovitvi pravne osebe javnega prava, kadar
zakon ne določa, da se vpiše v sodni register;
-      
z izpiskom iz uradnega registra ali evidence, v katero je vpisana, če je
pravna oseba zasebnega prava;
-      
z izpiskom iz vpisnika samostojnih podjetnikov posameznikov pri Davčni
upravi Republike Slovenije, če je samostojni podjetnik posameznik.
(2) Z izpiskom, z zakonom oziroma aktom o
ustanovitvi iz prejšnjega odstavka testna postaja hkrati izkaže tudi, da lahko
opravlja dejavnosti iz predpisa, ki ureja metode za merjenje in ocenjevanje
proizvodnih in drugih lastnosti ter metode za napovedovanje genetskih vrednosti
za plemensko kranjsko čebelo.
5. člen
(pogoji za odobritev testne postaje)
Testna postaja mora za odobritev
izpolnjevati zlasti naslednje pogoje:
-      
da razpolaga z najmanj 300 čebeljimi družinami na zaokroženem
teritorialnem območju ene ali več občin;
-      
da ima v lasti ali da na podlagi pogodbe s čebelarji zagotovi potrebno
število čebelnjakov, kjer se izvajajo preizkusi proizvodnih in drugih lastnosti
čebeljih družin, oziroma določenega ekotipa čebel;
-      
da ima zakonitega zastopnika testne postaje;
-      
da izpolnjuje tehnične pogoje za rejo čebel;
-      
da izpolnjuje tehnične pogoje za izvajanje posameznih preizkusov,
potrebnih za selekcijo čebel;
-      
da ima urejen pašni red in kataster čebelje paše, s katerim zagotavlja
kontroliran izvor trotov v glavnem času prahe čebeljih matic, to je od 1. maja do 30. junija;
-      
da zagotavlja primerljive pogoje za vse čebelje družine v preizkusu;
-      
da ima merilno in laboratorijsko opremo, ki je potrebna za izvajanje
preizkusov;
-      
da izvaja sprotno pošiljanje podatkov v času izvajanja preizkusa
priznani rejski organizaciji, za katero opravlja preizkus čebeljih družin
oziroma določenega ekotipa čebel;
-      
da zagotavlja arhiviranje podatkov za obdobje najmanj petih let po
zaključku vsakega posameznega testiranja;
-      
da ima usposobljenega strokovnega vodjo testne postaje, ki izpolnjuje
pogoje iz prvega odstavka 101. člena zakona ali pa ima strokovni naziv mojster
čebelarstva.
6. člen
(vloga za odobritev testne postaje)
(1) Za odobritev testne postaje je treba
ministrstvu, pristojnemu za živinorejo (v nadaljnjem besedilu: ministrstvo) ,
predložiti vlogo, ki vsebuje:
-      
ime, sedež in pravno-organizacijsko obliko organizacije;
-      
območje delovanja z navedbo občin ali upravnih enot;
-      
registrske oznake čebelnjakov, kjer se izvajajo testiranja;
-      
seznam odobrenih vzrejališč čebeljih matic, ki pogodbeno sodelujejo s
testno postajo;
-      
osebno ime in naslov zakonitega zastopnika organizacije in strokovnega
vodje testne postaje;
-      
najmanjše in največje število čebeljih družin, vključenih v posamezna
testiranja;
-      
navedbo merilne in laboratorijske opreme, ki je na testni postaji na
voljo za izvajanje testiranja;
-      
opis pošiljanja podatkov priznani rejski organizaciji v času izvajanja
testiranja;
-      
opis načina zagotavljanja veterinarskih ukrepov in preventivnega
zdravstvenega varstva čebel v testni postaji;
-      
dokazilo o usposobljenosti strokovnega vodje testne postaje za izvajanje
preizkusov z navedbo strokovnih referenc;
-      
poimenski seznam vseh zaposlenih na testni postaji, z opisom delovnih
mest in specifikacijo strokovne izobrazbe;
-      
strokovno mnenje Kmetijskega inštituta Slovenije o izpolnjevanju pogojev
za odobritev testne postaje iz prejšnjega člena ter o ustreznosti dokumentov in
prilog iz tega člena.
(2) Če vlogo za odobritev testne postaje
vloži Kmetijski inštitut, poda strokovno mnenje o izpolnjevanju pogojev
komisija, ki jo v postopku odobritve imenuje minister, pristojen za živinorejo
(v nadaljnjem besedilu: minister).
7. člen
(vpis testne postaje v register)
Pri vpisu testne postaje v register se
navedejo zlasti naslednji podatki:
-      
področje in območje delovanja;
-      
ime in sedež testne postaje;
-      
število čebelnjakov, vključenih v delo testne postaje;
-      
število čebeljih družin, vključenih v izvajanje testiranja;
-      
številka in datum odločbe o odobritvi testne postaje;
-      
obdobje veljavnosti odobritve.
2. Odobreno vzrejališče čebeljih matic
8. člen
(pogoji za odobritev vzrejališč čebeljih
matic)
(1) Odobrena vzrejališča čebeljih matic se
glede na to, kateri tip matic vzrejajo, delijo na vzrejališča rodovniških in na
vzrejališča gospodarskih matic.
(2) Vzrejališče čebeljih matic mora poleg
pogojev, ki jih določa zakon za odobritev in delovanje, izpolnjevati tudi
naslednje pogoje:
-      
da ima na razpolago najmanj dva čebelnjaka, na dveh ločenih stojiščih,
vsako z najmanj 20 čebeljimi družinami, skupaj 40 čebeljih družin, stojišči
morata biti med seboj oddaljeni najmanj 3 km. Stojišča se razdelijo na najmanj eno vzrejno in eno selekcijsko;
-      
da so zagotovljeni veterinarski ukrepi in preventivno zdravstveno
varstvo čebel;
-      
da ima ustrezne objekte in prostore za vzrejo čebeljih matic v skladu z
dobro čebelarsko prakso;
-      
da ima potrebno opremo,ki zagotavlja vzrejo najmanj 300 matic na leto v
skladu z rejskim programom;
-      
da vse čebelje družine po morfoloških in etoloških lastnostih ustrezajo
pogojem za vpis v izvorno rodovniško knjigo;
-      
da so okrog vzrejnega stojišča za vzrejo rodovniških matic v krogu s
polmerom 6000m v drugih čebelnjakih nameščene samo avtohtone kranjske čebele;
-      
da so okrog vzrejnega stojišča za za vzrejo gospodarskih matic v krogu s
polmerom 3000 m v drugih čebelnjakih nameščene samo avtohtone kranjske čebele;
-      
da ima čebelar vzrejevalec matic najmanj poklicno kvalifikacijo
čebelar/čebelarka ali da je čebelar vzrejevalec matic vzrejal matice na
odobrenem vzrejališču matic najmanj 10 let pred oddajo vloge za odobritev.
(3) Ne glede na določbe šeste in sedme
alinee prejšnjega odstavka, je lahko razdalja krajša v primeru za čebele
neprehodnih naravnih ovir, v skladu s prvim odstavkom 24. člena tega
pravilnika.
(4) Čebelar vzrejevalec se mora tudi
dodatno strokovno usposabljati in pridobivati specializirana znanja s področja
vzreje čebeljih matic v skladu s potrjenim rejskim programom.
9. člen
(objekti in prostori)
(1) Objekti na vzrejališču čebeljih matic
morajo biti zgrajeni oziroma razporejeni tako, da je vzrejevalcu matic omogočen
redni pregled čebeljih družin in izvajanje tekočih strokovnih opravil. Za
zaščito pred piki čebel ter za druge potrebe prve pomoči morata biti zaščitna
obleka in omarica prve pomoči nameščeni na vidnem in dostopnem mestu.
(2) Čebelnjaki, kjer se vzreja matice,
morajo biti zračni in primerno osvetljeni ter urejeni v skladu z dobro čebelarsko
prakso. Prostor za prenos ličink iz satov v matične lončke mora biti primerno
osvetljen z možnostjo regulacije temperature in vlage.
10. člen
(naloge odobrenega vzrejališča čebeljih
matic)
Naloge odobrenega vzrejališča čebeljih
matic so zlasti:
-      
vzreja čebeljih matic v skladu z rejskim programom za kranjsko čebelo;
-      
pridobivanje semena trotov;
-      
izvajanje prometa s čebeljim plemenskim materialom v skladu z zakonom,
tem pravilnikom in rejskim programom za kranjsko čebelo;
-      
preprečevanje parjenja v sorodstvu in v povezavi s tem ugotavljanje
pojava presledkaste zalege kot posledice parjenja v sorodstvu;
-      
posredovanje podatkov organizacijam v živinoreji iz 84. člena zakona na
predpisan način.
11. člen
(evidenca, dokumentacija in poročanje,
preverjanje)
(1) Vzrejevalec čebeljih matic (v
nadaljnjem besedilu: vzrejevalec) mora natančno izpolniti zootehniški dokument
Knjiga obvezne evidence podatkov na odobrenih vzrejališčih čebeljih matic za
vpis v izvorno rodovniško knjigo za plemenske kranjske čebele(v nadaljnjem besedilu:
evidenca matic), ki je kot priloga sestavni del tega pravilnika.
(2) Evidenca matic se vodi v originalu in
dveh kopijah. Original zadrži vzrejevalec matic za svoj arhiv. Eno kopijo
priloži maticam neposredno pred oddajo v promet, drugo pa posreduje priznani
rejski organizaciji v čebelarstvu najpozneje do 30. oktobra v tekočem letu. Ne
glede na število matic, ki so dane v promet, se za vsakega kupca oziroma
pošiljko posebej izda zootehniški dokument iz prejšnjega odstavka.
(3) Pristojna priznana rejska organizacija
založi in izda zootehniški dokument evidenca matic iz priloge tega pravilnika
ter vodi evidenco o izdanih in uporabljenih zootehniških dokumentih.
(4) Priznana rejska organizacija je dolžna
posredovati podatke iz priloge odobreni testni postaji za vzrejališča čebeljih
matic z njenega območja delovanja do 30 novembra v tekočem letu.
(5) Do 30. aprila tekočega leta morata
delovanje vzrejališča čebeljih matic skupaj strokovno pregledati priznana
rejska organizacija in testna postaja v sodelovanju z drugimi priznanimi
organizacijami in testno postajo, če je vzrejališče vključeno v delovanje
testne postaje. Pri pregledu se ugotovi:
-      
če so izpolnjeni pogoji, določeni z 8. členom tega pravilnika;
-      
če vzrejevalec redno vodi Evidenco matic plemenske kranjske čebele iz
Republike Slovenije;
-      
če ima vzrejevalec izbrane matičarje in trotarje za potrebe vzreje v
tekočem letu;
-      
če je zdravstveno stanje čebel v vzrejališču v tekočem letu ustrezno.
(6) Priznana rejska organizacija pripravi
poročilo o rezultatih pregleda iz prejšnjega odstavka in ga posreduje na
ministrstvo do 30. maja tekočega leta.
(7) Ministrstvo na podlagi poročila iz
prejšnjega odstavka ali ugotovitev pregleda iz petega odstavka tega člena izda
vzrejališčem za tekočo vzrejno sezono potrdilo o vzreji čebeljih matic, v
katerem določi tudi tip vzrejenih matic.
(8) Kadar je izdana posameznemu vzrejališču
odločba o prepovedi prometa s čebeljimi maticami in drugim plemenskim
materialom, opravita rejska organizacija in testna postaja pregled vzerajališč
v skladu s petim odstavkom tega člena tudi po 30. aprilu tekočega leta.
Poročilo iz prejšnjega odstavka posreduje priznana rejska organizacija na
ministrstvo v roku 30 dni od opravljenega pregleda. Po tem, ko se ugotovi, da
so pomanjkljivosti in nepravilnosti odpravljene, ministrstvo vzrejališču izda
potrdilo iz prejšnjega odstavka.
12. člen
(postopek)
(1) Vzrejevalec, ki je lastnik, imetnik
oziroma zakupnik vzrejališča čebeljih matic, vloži vlogo za odobritev
vzrejališča čebeljih matic na ministrstvo.
(2) Po preveritvi pogojev izda ministrstvo
odločbo o odobritvi vzrejališča čebeljih matic za obdobje petih let.
(3) En izvod odločbe vroči ministrstvo
vlagatelju, en izvod pristojni območni enoti Veterinarske uprave Republike
Slovenije, en izvod priznani rejski organizaciji v čebelarstvu, s katero ima
vzrejališče čebeljih matic sklenjeno pogodbo, en izvod zadrži ministrstvo.
(4) Na podlagi poročila iz šestega odstavka
prejšnjega člena izda ministrstvo vzrejališču čebeljih matic, ki v tekočem letu
ne izpolnjujejo vseh pogojev, odločbo o prepovedi prometa s čebeljimi maticami
in drugim plemenskim materialom do odprave ugotovljenih pomanjkljivosti in
nepravilnosti.
13. člen
(vloga za odobritev vzrejališča čebeljih
matic)
(1) Za odobritev vzrejališča čebeljih matic
je treba na ministrstvo vložiti vlogo, ki vsebuje naslednje podatke:
-      
naslov vzrejališča čebeljih matic;
-      
ime in priimek vzrejevalca;
-      
navedbo registrske oznake čebelnjakov namenjenih vzreji matic;
-      
pisno izjavo organizacije v živinoreji iz 86 ali 98. člena zakona, da so
na vzrejališču čebeljih matic izključno matice avtohtone kranjske čebele;
-      
skico tlorisa objekta ali več objektov, kjer se bodo vzrejale in prašile
čebelje matice;
-      
predvideno število vzrejenih matic z navedbo tipa: rodovniške ali
gospodarske matice;
-      
opis načina zagotavljanja veterinarskih ukrepov in preventivnega
zdravstvenega varstva čebel v vzrejališču čebeljih matic;
-      
kopijo veljavne pogodbe, ki ureja dobavo predpisanih obrazcev in
poročanje o vzrejenih maticah, sklenjene z organizacijo v živinoreji iz 86.
člena zakona najmanj za obdobje odobritve vzrejališča čebeljih matic;
-      
dokazilo o usposobljenosti iz osme alinee prvega odstavka 8. člena tega
pravilnika;
-      
strokovno mnenje organizacije v živinoreji iz 86.ali 98. člena zakona o
izpolnjevanju pogojev iz 8. člena tega pravilnika ter o ustreznosti objektov in
prostorov v skladu z 9. členom tega pravilnika, ki ne sme biti starejše od
šestih mesecev.
(2) Ne glede na določbe devete alinee
prejšnjega odstavka dokazila o usposobljenosti niso dolžni predložiti
vzrejevalci, ki so v skladu s predpisi, vzrejali matice na odobrenem
vzrejališču matic najmanj 10 let pred oddajo vloge za odobritev, kar pisno
potrdi organizacija v živinoreji iz 86. ali 98. člena zakona ob izdaji
strokovnega mnenja iz desete alinee prejšnjega odstavka.
14. člen
(vpis vzrejališča čebeljih matic v
register)
Pri vpisu vzrejališča čebeljih matic v
register se navedejo zlasti naslednji podatki:
-      
ime in priimek nosilca vzrejališča čebeljih matic;
-      
naslov vzrejališča čebeljih matic;
-      
registrska oznaka čebelnjakov vključenih v vzrejo matic;
-      
tip matic, za katerega je vzrejališče odobreno;
-      
obdobje odobritve vzrejališča;
-      
številka in datum odločbe o odobritvi vzrejališča čebeljih matic.
III. DRUGE PRIZNANE ORGANIZACIJE NA PODROČJU ČEBELARSTVA
15. člen
(pravno-organizacijska oblika)
(1) Druga organizacija v čebelarstvu izkaže
pravno-organizacijsko obliko, ki ji omogoča nastopanje v pravnem prometu:
-      
z izpiskom iz sodnega registra, če je gospodarska družba, samostojni
podjetnik posameznik, zadruga ali pravna oseba javnega prava;
-      
z zakonom oziroma aktom o ustanovitvi pravne osebe javnega prava, kadar
zakon ne določa, da se vpiše v sodni register;
-      
z izpiskom iz uradnega registra ali evidence, v katero je vpisana, če je
pravna oseba zasebnega prava;
-      
z izpiskom iz vpisnika samostojnih podjetnikov posameznikov pri Davčni
upravi Republike Slovenije, če je samostojni podjetnik posameznik.
(2) Z izpiskom, z zakonom oziroma aktom o
ustanovitvi iz prejšnjega odstavka druga organizacija v čebelarstvu hkrati izkaže
tudi, da lahko opravlja dejavnosti iz prvega odstavka 98. člena zakona.
16. člen
(naloge druge priznane organizacije v
čebelarstvu)
Druga priznana organizacija v čebelarstvu v
skladu z 98. členom zakona izvaja posamezne naloge potrjenega rejskega
programa na celotnem območju Republike Slovenije. Te naloge so zlasti:
-      
izvajanje odbire čebel oziroma izdajanje strokovnega mnenja o izboru
matičarjev in trotarjev v tekočem letu na vzrejališčih čebeljih matic;
-      
izvajanje molekularnih genetskih testov čebel;
-      
izvajanje analiz morfoloških lastnosti čebel;
-      
meritve proizvodnih lastnosti;
-      
vodenje preizkusov v pogojih reje;
-      
laboratorijski preizkusi;
-      
vodenje podatkovnih zbirk;
-      
spremljanje proizvodnosti čebeljih družin;
-      
vrednotenje genetskih vrednosti;
-      
obdelava podatkov in interpretacija rezultatov;
-      
razvoj in vzdrževanje enotnega informacijskega sistema v čebelarstvu;
-      
razvoj preizkusov in metod za izvajanje rejskega progama;
-      
izdajanje predpisanih zootehniških dokumentov;
-      
organizacija in vodenje izdelave pašnega katastra;
-      
vodenje dela opazovalno napovedovalne službe medenja;
-      
koordinacija dela pri pripravi pašnih redov v čebelarstvu;
-      
izvajanje drugih nalog za potrebe rejskega programa, ki izhajajo iz
zakona, na celotnem območju Republike Slovenije.
17. člen
(pogoji za priznanje druge priznane
organizacije)
(1) Druga priznana organizacija iz
prejšnjega člena mora za priznanje v skladu z 98. členom zakona glede na
naloge, za katere organizacija poda vlogo za priznanje, imeti zlasti:
-      
ustrezen prostor oziroma potrebne laboratorije z ustrezno merilno
opremo;
-      
strojno in programsko opremo za napovedovanje genetske vrednosti;
-      
strojno in programsko opremo za vodenje informacijskih sistemov v
čebelarstvu;
-      
ustrezno opremo za izvajanje drugih posameznih nalog;
-      
opremo, ki omogoča primerno hitro in zanesljivo komunikacijo z
organizacijami v živinoreji, ki izvajajo rejske programe oziroma vodijo zbirke
podatkov;
-      
ustrezno usposobljen kader v skladu s 101. členom zakona za izvajanje
posameznih nalog iz prejšnjega člena.
(2) Strokovni vodja druge priznane
organizacije iz prejšnjega člena oziroma odgovorna oseba mora izpolnjevati
pogoje iz 101. člena zakona in mora imeti:
-      
univerzitetno izobrazbo s področja kmetijstva – smer zootehnika ali
druge ustrezne smeri, ali drugega ustreznega področja (npr. biologija,
veterina);
-      
dokazila o opravljenem dodatnem izobraževanju s področja priznanja in
najmanj deset let delovnih izkušenj s področja priznanja;
-      
znanje najmanj enega tujega jezika;
-      
objavljena strokovna ali znanstvena dela s področja priznanja;
-      
organizacijske sposobnosti pri raziskovalnem in rutinskem delu;
-      
najmanj eno strokovno priporočilo.
(3) Vloga za priznanje organizacije iz
prejšnjega člena mora poleg dokazil o izpolnjevanju pogojev iz prvega odstavka
tega člena vsebovati še:
-      
ime, sedež in pravno organizacijsko obliko organizacije;
-      
popis prostorov;
-      
ime in priimek strokovnega vodje organizacije oziroma odgovorne osebe z
dokazili o izpolnjevanju pogojev iz prejšnjega odstavka;
-      
opis področja delovanja s seznamom nalog, za katere organizacija v vlogi
prosi za priznanje;
-      
krajši opis nalog iz prejšnje alinee;
-      
opis delovnih mest z zahtevano izobrazbo;
-      
poimenski seznam vseh zaposlenih s področja priznanja s specifikacijo
strokovne izobrazbe in tehničnega znanja, izpopolnjevanja in izkušenj s
področja priznanja ter dokazili o izpolnjevanju pogojev iz 101. člena zakona;
-      
dokazilo o zaposlitvi oseb iz prejšnje alinee.
18. člen
(vpis druge priznane organizacije v
evidence)
Za druge priznane organizacije iz 16. člena
tega pravilnika se pri vpisu v evidence drugih priznanih organizacij pri
ministrstvu vpišejo najmanj naslednji podatki:
-      
ime in sedež organizacije;
-      
številka in datum odločbe o priznanju druge organizacije;
-      
področje in območje delovanja;
-      
obdobje veljavnosti priznanja.
19. člen
(nadzor)
Kmetijska inšpekcija izvaja nadzor nad
delovanjem testnih postaj in odobrenih vzrejališč matic in drugih priznanih
organizacij najmanj dvakrat v obdobju petih let.
IV. REJA IN PROMET S ČEBELJIM PLEMENSKIM MATERIALOM
20. člen
(promet)
(1) V Republiki Sloveniji so lahko v reji
in prometu le matice kranjske čebele,vzrejene in oprašene na območju Republike
Slovenije.
(2) Če je med začasnim prevozom čebel na
pašo izven območja Republike Slovenije prišlo do oprašitve matic s troti
kranjske čebele, je čebele dovoljeno pripeljati nazaj na območje Republike
Slovenije pod pogojem, da se po vrnitvi namestijo več kot 6 km stran od priznanih vzrejališč čebeljih matic.
(3) Če je med začasnim prevozom čebel na
pašo izven območja Republike Slovenije prišlo do oprašitve matic s troti, ki ne
izvirajo iz kranjske čebele, ni dovoljeno pripeljati čebele nazaj na območje
Republike Slovenije brez pisnega soglasja strokovnega vodje priznane rejske
organizacije, ki ne sme biti starejše od štirinajst dni. Izdaja tega soglasja
se določi z rejskim programom.
21. člen
(čebelji plemenski material)
Čebelji plemenski material so matice,
vzrejene in oprašene na odobrenih vzrejališčih čebeljih matic v skladu s potrjenim
rejskim programom. Ravno tako je čebelji plemenski material tudi seme čebeljih
trotov, če imajo troti znano poreklo in izhajajo iz priznanih vzrejališč
čebeljih matic. Čebelji plemenski material so tudi čebelje matice drugega
izvora avtohtone kranjske čebele pod pogojem, da imajo njene neposredne potomke
čebele delavke opravljeno analizo morfoloških pasemskih lastnosti in opravljeno
molekularno genetsko analizo v skladu s potrjenim rejskim programom.
22. člen
(kategorije vzrejenih matic)
(1) Vse matice v registriranih vzrejališčih
rodovniških matic morajo biti vpisane v izvorno rodovniško knjigo. Isto velja
za vse matice, ki so dane v promet iz teh vzrejališč. Na mestu prahe
(oploditve) matic mora biti zagotovljena prostorska osamitev od drugih čebel v
razdalji najmanj 6 km, izjemoma bližje, kadar so vmes za čebele neprehodne
naravne ovire.
(2) V registriranem vzrejališču
gospodarskih čebeljih matic morajo biti vse plemenske matice, ki so namenjene
odvzemu vzrejnega gradiva, vpisane v izvorno rodovniško knjigo. Vzrejene in
oprašene matice se vpišejo v izvorno rodovniško knjigo če to predvideva potrjeni
rejski program.
Ne glede na določbo prvega odstavka tega
člena prostorska osamitev ni potrebna, kadar je zagotovljen zanesljiv izvor
semena trotov in se pridobiva matice z umetnim osemenjevanjem.
23. člen
(označitev matic v prometu)
(1) Čebelje matice v prometu morajo biti
označene z oštevilčeno ploščico v barvi, značilni za njihovo rojstno leto:
-      
s končnico na 1 ali 6 – bela;
-      
s končnico na 2 ali 7 – rumena;
-      
s končnico na 3 ali 8 – rdeča;
-      
s končnico na 4 ali 9 – zelena;
-      
s končnico na 5 ali 0 – modra.
(2) Ne glede na določbe iz prejšnjega
odstavka, so lahko gospodarske matice označene samo z ustrezno ploščico v
barvi, značilni za njihovo rojstno leto v skladu z rejskim programom.
(3) Na kletki z matico mora biti čitljivo
napisana številka oštevilčene ploščice iz prvega odstavka tega člena.
(4) Vsaki pošiljki čebeljih matic v prometu
mora biti dodana prva kopija evidence matic v skladu z določili 11. člena
tega pravilnika.
24. člen
(promet v bližini vzrejališča)
V krogu s polmerom 6000 m okrog vzrejališč rodovniških čebeljih matic oziroma 3000 m v krogu okrog vzrejališča gospodarskih matic velja omejitev prometa s čebelami in prevoza čebel na pašo ter na
prezimitev na način, predviden s potrjenim rejskim programom. Razdalja je lahko
krajša v primeru naravnih, za čebele neprehodnih ovir. Izjema mora biti
evidentirana v potrjenem rejskem programu.

Priloga:
Knjiga obvezne evidence podatkov na odobrenih vzrejališčih čebeljih matic za
vpis v izvorno rodovniško knjigo za plemenske kranjske čebele

Pravilnik o pogojih za odobritev vzrejališč
čebeljih matic, testnih postaj in priznanje drugih organizacij v čebelarstvu
ter o pogojih glede reje in prometa s čebeljim plemenskim materialom (Uradni
list RS, št. 125/03)
vsebuje naslednje prehodne in končne določbe:
»V. PREHODNE IN KONČNE DOLOČBE
25. člen
(prehodne
določbe)
(1) Izvajalci strokovnih nalog iz 122.
člena zakona, ki na dan uveljavitve tega pravilnika opravljajo naloge javne
službe v živinoreji,opravljajo te naloge na dosedanji način do 31. decembra
2003.
(2) Vzrejališča čebeljih matic so dolžna
uskladiti delovanje s tem pravilnikom do 31. decembra 2004. Do odobritve
vzrejališč po tem pravilniku poteka odobravanje vzrejališč najpozneje do konca
leta 2004 na način, določen z Skupnim temeljnim rejskim programom za
čebelarstvo za leto 2003.
(3) Ne glede na določbe iz prejšnjega
odstavka morajo vsa vzrejališča čebeljih matic, ki so bila odobrena v letu 2004
na način iz prejšnjega odstavka, uskladiti svoje delovanje v skladu s tem
pravilnikom do 31. decembra 2004.
(4) Do uveljavitve predpisa, ki ureja
obvezne vsebine in najmanjši obseg strokovnega izpopolnjevanja ter postopke in
načine preizkusov in preverjanja znanja, iz 101. člena zakona se šteje, da so
fizične osebe, ki izvajajo strokovne naloge iz prvega odstavka 101. člena
zakona, ustrezno usposobljene, če so opravljale te naloge najmanj dve leti pred
uveljavitvijo tega pravilnika. Prav tako se šteje, da so fizične osebe, ki
izvajajo strokovne naloge iz drugega odstavka 101. člena zakona, ustrezno
usposobljene, če so opravljale te naloge najmanj tri leta pred uveljavitvijo
tega pravilnika.
(5) Ne glede na določbe devete alinee
prvega odstavka 13. člena tega pravilnika vzrejevalci niso dolžni priložiti
vlogi vloženi v letu 2004, za odobritev vzrejališča, dokazila o
usposobljenosti, če so najmanj tri leta pred uveljavitvijo tega pravilnika
neprekinjeno vzrejali matice na odobrenem vzrejališču matic, vendar se morajo
ustrezno strokovno usposobiti za poklic čebelar/čebelarka in zaključiti dodatno
specializacijo po četrtem odstavku 8. člena tega pravilnika najpozneje v roku
treh let po potrditvi rejskega programa za kranjsko čebelo.
26. člen
(prenehanje
uporabe)
Z dnem uveljavitve tega pravilnika preneha
veljati pravilnik o pogojih za vzrejo in promet čebeljih matic ter za organiziranje
plemenišč (Uradni list SRS, št. 21/81 in Uradni list RS, št. 18/02).
27. člen
(končna
določba)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvah Pravilnika o pogojih
za odobritev vzrejališč čebeljih matic, testnih postaj in priznanje drugih
organizacij v čebelarstvu ter o pogojih glede reje in prometa s čebeljim
plemenskim materialom (Uradni list RS, št. 100/10) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.