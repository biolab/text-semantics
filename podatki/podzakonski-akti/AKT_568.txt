I. SPLOŠNE DOLOČBE
1. člen
(ustanoviteljstvo)
(1) Sklad Republike Slovenije za vzpodbujanje zaposlovanja
invalidov (v nadaljnjem besedilu: Sklad) je pravna oseba javnega prava in je
bil ustanovljen z Aktom o ustanovitvi Sklada Republike Slovenije za
vzpodbujanje zaposlovanja invalidov (Uradni list RS, št. 92/04 in 117/04) na
podlagi Zakona o javnih skladih (Uradni list RS, št. 22/00) in Zakona o
zaposlitveni rehabilitaciji in zaposlovanju invalidov (Uradni list RS, št.
63/04) za nedoločen čas. 
(2) Sklad na podlagi prvega odstavka 54. člena Zakona o
javnih skladih (Uradni list RS, št. 77/08; v nadaljnjem besedilu: ZJS-1) deluje
kot javni sklad. 
(3) Ustanovitelj Sklada je Republika Slovenija, ki jo zastopa
Vlada Republike Slovenije, soustanovitelja pa Zavod za pokojninsko in
invalidsko zavarovanje Slovenije in Zavod Republike Slovenije za zaposlovanje
(v nadaljnjem besedilu: soustanovitelja). 
(4) Sklad sodi v delovno področje ministrstva, pristojnega za
invalidsko varstvo.
2. člen
(namen)
(1) Sklad je ustanovljen z namenom vzpodbujanja razvoja
zaposlovanja invalidov v skladu z Zakonom o zaposlitveni rehabilitaciji in
zaposlovanju invalidov in ohranjanja delovnih mest invalidov. 
(2) Sklad odloča o pravicah in obveznostih invalidov in
delodajalcev v skladu s pooblastili, ki jih ima po Zakonu o zaposlitveni
rehabilitaciji in zaposlovanju invalidov. 
(3) Pri odločanju o pravicah in obveznostih invalidov in
delodajalcev Sklad uporablja določbe zakona, ki ureja splošni upravni postopek.
3. člen
(izvrševanje ustanoviteljskih pravic)
(1) Vlada Republike Slovenije in soustanovitelja se
dogovorijo, da ustanoviteljske pravice izvršuje Vlada Republike Slovenije,
medsebojne pravice in odgovornosti pa uredijo s tem aktom. 
(2) Vlada Republike Slovenije ima kot ustanoviteljica
naslednje pristojnosti: 
-       
določi namen Sklada, zaradi katerega je ustanovljen; 
-       
sprejme poslovno politiko in daje soglasje k splošnim pogojem poslovanja;
-       
odloča o povečanju in zmanjšanju kapitala Sklada; 
-       
sprejema poslovni in finančni načrt ter letno poročilo Sklada; 
-       
odloča o uporabi presežka prihodkov nad odhodki in o pokrivanju presežka
odhodkov nad prihodki Sklada; 
-       
daje soglasje k sprejetju drugega premoženja od drugih oseb in k skupnim
projektom Sklada z drugimi domačimi in tujimi pravnimi osebami; 
-       
imenuje in razrešuje člane oziroma članice (v nadaljnjem besedilu: član)
nadzornega sveta in direktorja oziroma direktorico (v nadaljnjem besedilu: direktor)
Sklada; 
-       
na predlog nadzornega sveta imenuje revizorja oziroma revizorko (v
nadaljnjem besedilu: revizor); 
-       
odloča o likvidaciji Sklada; 
-       
odloča o drugih zadevah, za katere je tako določeno z zakonom in tem
aktom. 
(3) Zavod za pokojninsko in invalidsko zavarovanje Slovenije
lahko kot soustanovitelj povečuje vrednost namenskega premoženja Sklada z
vplačilom dodatnih sredstev.
4. člen
(ime in sedež)
(1) Ime Sklada je: Sklad Republike Slovenije za vzpodbujanje
zaposlovanja invalidov, javni sklad. 
(2) Sedež Sklada je v Ljubljani, Zemljemerska ulica 12. 
(3) Sklad ima pečat okrogle oblike s premerom 35 mm in
besedilom: »SKLAD REPUBLIKE SLOVENIJE ZA VZPODBUJANJE ZAPOSLOVANJA INVALIDOV«
in v sredini pečata besedilo: »javni sklad«.
II. DEJAVNOST SKLADA
5. člen
(dejavnost Sklada)
Dejavnosti Sklada so: 
-       
64.300 dejavnost skrbniških in drugih skladov ter podobnih finančnih
subjektov (K), 
-       
84.110 splošna dejavnost javne uprave (O), 
-       
63.11 obdelava podatkov in s tem povezane dejavnosti (J), 
-       
63.99 drugo informiranje (J).
III. NAMENSKO PREMOŽENJE
6. člen
(vrednost namenskega premoženja Sklada)
(1) Vrednost namenskega premoženja Sklada na dan 31. 12. 2007
je 1.594.683,69 EUR, od tega je delež Republike Slovenije in Zavoda Republike
Slovenije za zaposlovanje 834.585,21 EUR, delež Zavoda za pokojninsko in
invalidsko zavarovanje Slovenije pa 760.098,48 EUR. 
(2) Namensko premoženje iz prejšnjega odstavka se vpiše v
sodni register.
7. člen
(pravice in dolžnosti ustanovitelja in soustanoviteljev)
(1) Republika Slovenija in Zavod Republike Slovenije za
zaposlovanje bosta sredstva za doseganje namena Sklada zagotavljala v višini
planiranih sredstev, na proračunski postavki 4285 »spodbude za zaposlovanje in
delo invalidov«, konto 4102, Zavod za pokojninsko in invalidsko zavarovanje
Slovenije pa v višini sredstev, namenjenih za pospeševanje zaposlovanja
nezaposlenih delovnih invalidov v skladu z 82. členom Zakona o pokojninskem in
invalidskem zavarovanju (Uradni list RS, št. 109/06 – uradno prečiščeno
besedilo) in sredstev za sofinanciranje razvoja invalidskih podjetji,
planiranih v vsakoletnem finančnem načrtu. 
(2) Soustanovitelja preko svojih predstavnikov v nadzornem
svetu Sklada izvršujeta ustanoviteljske pravice v okviru pristojnosti
nadzornega sveta.
8. člen
(viri financiranja Sklada)
(1) Sklad pridobiva sredstva iz: 
-       
plačil delodajalcev zaradi neizpolnjevanja predpisane kvote; 
-       
sredstev Zavoda za pokojninsko in invalidsko zavarovanje Slovenije,
namenjenih pospeševanju zaposlovanja nezaposlenih delovnih invalidov; 
-       
namenskih prihodkov proračuna Republike Slovenije iz naslova plačanih
glob za storjene prekrške in odvzeto premoženjsko korist po zakonu, ki ureja
zaposlitveno rehabilitacijo in zaposlovanje invalidov; 
-       
sredstev proračuna Republike Slovenije, namenjenih subvencioniranju plač
invalidov; 
-       
donacij in 
-       
drugih virov. 
(2) Republika Slovenija zagotavlja sredstva za kritje pravic,
ki se skladno z zakonom, ki ureja zaposlitveno rehabilitacijo in zaposlovanje
invalidov, financirajo iz Sklada, iz proračuna Republike Slovenije, kadar drugi
prihodki Sklada ne zadostujejo za kritje obveznosti Sklada. 
(3) Višina sredstev, ki se zagotavljajo iz proračuna
Republike Slovenije, se opredeli v letnem finančnem načrtu Sklada.
IV. ORGANI SKLADA IN NJIHOVE PRISTOJNOSTI
9. člen
(organi)
Organa Sklada sta nadzorni svet in direktor.
10. člen
(nadzorni svet)
(1) Nadzorni svet ima sedem članov. 
(2) Člane nadzornega sveta imenuje in razrešuje Vlada
Republike Slovenije na predlog ministra, pristojnega za invalidsko varstvo.
Člani nadzornega sveta so imenovani za dobo štirih let z možnostjo ponovnega
imenovanja. 
(3) Člani nadzornega sveta so: 
-       
dva funkcionarja oziroma funkcionarki ali javna uslužbenca oziroma javni
uslužbenki ministrstva, pristojnega za invalidsko varstvo, 
-       
funkcionar oziroma funkcionarka ali javni uslužbenec oziroma javna
uslužbenka ministrstva, pristojnega za finance, 
-       
predstavnik Zavoda za pokojninsko in invalidsko zavarovanje Slovenije, 
-       
predstavnik Zavoda Republike Slovenije za zaposlovanje, 
-       
predstavnik sindikalnih zvez in konfederacij, reprezentativnih za
območje države, in 
-       
predstavnik delodajalskih združenj, reprezentativnih za območje države. 
(4) Ekonomsko socialni svet ministru, pristojnemu za
invalidsko varstvo, predlaga imena članov nadzornega sveta iz pete in šeste alinee
prejšnjega odstavka. 
(5) Vsaj en član nadzornega sveta mora biti usposobljen za
računovodsko ali finančno področje, vsaj en član pa za pravno področje. 
(6) Nadzorni svet je veljavno ustanovljen, ko so imenovani
vsi njegovi člani in se sestane na sklepčni seji. Člani nadzornega sveta izmed
sebe izvolijo predsednika oziroma predsednico (v nadaljnjem besedilu:
predsednik) in namestnika oziroma namestnico (v nadaljnjem besedilu: namestnik)
predsednika nadzornega sveta.
11. člen
(pristojnosti nadzornega sveta)
(1) Nadzorni svet: 
-       
skrbi, da Sklad deluje skladno z namenom, zaradi katerega je bil
ustanovljen, 
-       
pregleduje poslovne knjige in poslovno dokumentacijo Sklada, 
-       
sprejema splošne pogoje poslovanja Sklada, 
-       
daje mnenje k predlogu prejema premoženja od drugih oseb in k predlogom
partnerskih projektov z drugimi domačimi in tujimi pravnimi osebami, 
-       
predlaga imenovanje direktorja Sklada na podlagi javnega natečaja in
razrešitev direktorja Sklada, 
-       
daje soglasje direktorju k notranji organizaciji Sklada, 
-       
sestavi pisna poročila Vladi Republike Slovenije, v katerih zavzame
stališče do poslovnega in finančnega načrta ter poslovnega poročila Sklada, 
-       
predlaga ustanovitelju način razporejanja presežka prihodkov nad odhodki
in pokrivanja presežka odhodkov nad prihodki Sklada, 
-       
predlaga imenovanje revizorja, 
-       
na zahtevo ustanovitelja pripravi poročilo o posameznih poslih Sklada, 
-       
določa besedilo javnih razpisov Sklada, 
-       
odloča o drugih zadevah, za katere je tako določeno z zakonom ali tem
aktom. 
(2) Direktor mora nadzornemu svetu na njegovo zahtevo
predložiti poročilo o posameznih poslih v zvezi z upravljanjem namenskega
premoženja oziroma drugimi zadevami, povezanimi s poslovanjem Sklada.
12. člen
(pravice in odgovornosti članov nadzornega sveta)
(1) Člani nadzornega sveta morajo pri svojem delu ravnati s
skrbnostjo dobrega gospodarstvenika. 
(2) Člani nadzornega sveta so upravičeni do sejnin ter
povračila drugih stroškov, ki se izplačujejo skladno s predpisom, ki ga izda
Vlada Republike Slovenije na predlog ministra, pristojnega za finance. 
(3) Člani nadzornega sveta so kazensko in materialno
odgovorni za škodo, ki je posledica neizpolnitve ali kršitve njihovih
dolžnosti. 
(4) Nadzorni svet mora ustanovitelju na njegovo zahtevo
predložiti poročilo s pripadajočo dokumentacijo o posameznih poslih v zvezi z
upravljanjem namenskega premoženja oziroma drugimi zadevami, povezanimi s
poslovanjem Sklada.
13. člen
(sklic in odločanje nadzornega sveta)
(1) Nadzorni svet se mora sestati najmanj štirikrat v enem
poslovnem letu. 
(2) Seje nadzornega sveta praviloma sklicuje predsednik. Če
tako zahtevata najmanj dva člana nadzornega sveta, sejo skliče direktor. 
(3) Nadzorni svet je sklepčen, če je na seji prisotna večina
vseh članov nadzornega sveta. 
(4) Člani nadzornega sveta ne morejo sodelovati na seji po
pooblaščencu ali po pošti. 
(5) Nadzorni svet sprejema odločitve z večino glasov vseh
članov. 
(6) Če je rezultat neodločen, odloči glas osebe, ki je vodila
sejo.
14. člen
(predčasna razrešitev člana nadzornega sveta)
Član nadzornega sveta je lahko predčasno razrešen, če: 
-       
poda pisno odstopno izjavo, 
-       
če ravna v nasprotju z 12. členom tega akta, 
-       
če je zamenjal zaposlitev oziroma je začel opravljati funkcijo ali
dejavnost, ki je nezdružljiva s članstvom v nadzornem svetu, 
-       
če kot predsednik nadzornega sveta pred prenehanjem mandata oziroma
odpovednega roka direktorja Sklada ne izvede vseh predpisanih postopkov za
imenovanje novega direktorja sklada.
15. člen
(direktor)
(1) Direktorja imenuje in razrešuje Vlada Republike Slovenije
na podlagi javnega natečaja na predlog nadzornega sveta Sklada. Javni natečaj
določi nadzorni svet. 
(2) Direktor se imenuje za dobo štirih let z možnostjo
ponovnega imenovanja. 
(3) Za direktorja je lahko imenovana oseba, ki ima najmanj
univerzitetno izobrazbo, vsaj osem let delovnih izkušenj, od tega pet let na
vodilnih delovnih mestih podobne zahtevnosti, in ni bila pravnomočno obsojena
za kaznivo dejanje, pa obsodba ni pogojna.
16. člen
(pristojnost in odgovornosti direktorja)
(1) Direktor zastopa in predstavlja Sklad ter organizira in
vodi delo ter poslovanje Sklada. Pri svojem delu je dolžan varovati poslovne
skrivnosti Sklada. 
(2) Direktor je odgovoren za zakonitost poslovanja Sklada in
odgovarja Skladu za škodo, nastalo zaradi njegovega nevestnega ali
protipravnega ravnanja. 
(3) Za skrbnost in odgovornost direktorja Sklada ter
odškodninsko odgovornost zaradi vpliva tretjih oseb se smiselno uporabljajo
določbe zakona, ki ureja gospodarske družbe.
17. člen
(pristojnosti za odločanje)
Direktor izdaja pravne akte v posamičnih zadevah iz
pristojnosti Sklada, razen aktov, ki so v izključni pristojnosti nadzornega
sveta.
18. člen
(predčasna razrešitev in potek mandata direktorju)
(1) Direktor je lahko predčasno razrešen, če: 
-       
poda pisno odstopno izjavo; 
-       
Vlada Republike Slovenije ne sprejme letnega poročila Sklada, ker meni,
da so navedbe direktorja v letnem poročilu netočne ali zavajajoče oziroma
dajejo napačno sliko stanja Sklada, te domneve pa potrdi Računsko sodišče
Republike Slovenije ali pooblaščeni revizor, ki ga posebej za ta namen imenuje
Vlada Republike Slovenije; 
-       
ni izpolnjeval obveznosti, ki mu jih nalaga zakon ali ta akt, ali ni
izpolnil cilja oziroma ciljev, določenih v poslovnem in finančnem načrtu
Sklada. 
(2) Če direktor umre, postane poslovno nesposoben ali je
krivdno razrešen, opravlja njegovo funkcijo do imenovanja novega direktorja
predsednik nadzornega sveta ali član nadzornega sveta, ki ga zato pooblasti
Vlada Republike Slovenije, vendar najdlje 90 dni. V času, ko član nadzornega sveta
opravlja funkcijo direktorja, mu miruje članstvo v nadzornem svetu. 
(3) Če direktor poda odstopno izjavo ali mu poteče mandat,
mora predsednik nadzornega sveta izvesti vse postopke za imenovanje novega
direktorja najmanj 90 dni pred potekom odpovednega roka oziroma mandata
direktorja.
V. POSLOVANJE SKLADA
19. člen
(poslovna politika Sklada)
Sklad posluje skladno s poslovno politiko za naslednje
srednjeročno obdobje, ki jo na predlog direktorja in na podlagi mnenja
nadzornega sveta sprejme Vlada Republike Slovenije.
20. člen
(splošni pogoji poslovanja)
Sklad mora sprejeti splošne pogoje poslovanja, ki jih objavi
na svoji spletni strani.
21. člen
(upravljanje namenskega premoženja Sklada)
Sklad mora namensko premoženje upravljati tako, da ohranja
vrednost tega premoženja, ter z njim ravnati in ga upravljati v skladu z
namenom, zaradi katerega je bil ustanovljen, in kot dober gospodarstvenik.
VI. UPRAVLJANJE NAMENSKEGA PREMOŽENJA
22. člen
(transakcijski račun sklada)
(1) Sklad mora pri Upravi Republike Slovenije za javna
plačila odpreti transakcijski račun, preko katerega sprejema vplačila in
opravlja izplačila iz poslov v zvezi s svojo dejavnostjo. 
(2) Način, roki in vrste podatkov v zvezi s prejemanjem
plačil in izplačil v zvezi z dejavnostjo Sklada se določijo v splošnih pogojih
poslovanja Sklada.
23. člen
(kreditiranje)
(1) Sklad lahko le kot vzpodbude na področju zaposlovanja
invalidov in ohranjanja delovnih mest za invalide iz namenskega premoženja
kreditira fizične in pravne osebe. 
(2) V primeru nenamenske porabe danih kreditov in v primeru
neizpolnjevanja kreditnih pogodb s strani kreditojemalcev je Sklad dolžan
iztožiti vračilo oziroma poplačilo kreditov po sodni poti. 
(3) Način in pogoje kreditiranja Sklad določi v splošnih
pogojih poslovanja Sklada, pri ocenjevanju kreditne sposobnosti upravičencev do
kreditov se smiselno uporabljajo predpisi Banke Slovenije, ki veljajo za banke.
VII. POSLOVNE KNJIGE, POSLOVNA POROČILA IN REVIDIRANJE
24. člen
(vodenje)
Sklad mora voditi poslovne knjige in poslovna poročila,
sestavljati knjigovodske listine, vrednotiti knjigovodske postavke in
sestavljati letna poročila v skladu z zakonom, ki ureja računovodstvo javnega
sektorja, predpisi, izdanimi na njegovi podlagi, in svojimi splošnimi akti, če
ni z ZJS-1 drugače določeno.
25. člen
(notranje revidiranje)
Sklad mora organizirati notranje revidiranje skladno s
predpisi, ki urejajo javne finance.
26. člen
(revidiranje letnega poročila)
(1) Letno poročilo Sklada mora pregledati pooblaščeni revizor
najmanj vsakih pet let. V kolikor se kapital Sklada poveča na več kot
30.000.000 EUR, mora njegovo letno poročilo pregledati pooblaščeni revizor
vsako leto. 
(2) Revizorjevo poročilo mora v posebnem dodatku obsegati
mnenje v skladu s 44. členom ZJS-1.
VIII. NADZOR NAD SKLADOM
27. člen
(nadzor)
(1) Upravni nadzor nad delom in poslovanjem Sklada opravlja
minister, pristojen za invalidsko varstvo. 
(2) Nadzor nad smotrnim upravljanjem z namenskim premoženjem
Sklada opravlja Vlada Republike Slovenije.
IX. PREHODNE IN KONČNE DOLOČBE
28. člen
(prenehanje veljavnosti)
Z dnem uveljavitve tega Akta preneha veljati Akt o
ustanovitvi Sklada Republike Slovenije za vzpodbujanje zaposlovanja invalidov
(Uradni list RS, št. 92/04 in 117/04).
29. člen
(začetek veljavnosti)
Ta akt začne veljati z dnem, ko ga sprejme Vlada Republike
Slovenije, in se objavi v Uradnem listu Republike Slovenije.
Št. 01401-1/2009/4
Ljubljana, dne 9. aprila 2009
EVA 2009-2611-0038
Vlada Republike Slovenije
mag. Mitja Gaspari l.r. 
Minister