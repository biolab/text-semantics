1. člen
(vsebina sklepa)
(1) Ta sklep določa podrobnejšo
vsebino dokumentacije, s katero:
1.     
kandidat za člana uprave banke in hranilnice (v nadaljevanju banka) v
dvotirnem sistemu upravljanja ali izvršnega direktorja banke v enotirnem
sistemu upravljanja, za likvidacijskega upravitelja banke oziroma za poslovodjo
podružnice banke tretje države (v nadaljevanju kandidat za člana uprave)
dokazuje izpolnjevanje pogojev za imenovanje člana uprave iz 38. člena
ZBan-2, oziroma 
2.     
banka v zvezi z imenovanim članom nadzornega sveta banke v dvotirnem
sistemu upravljanja ali neizvršnega direktorja banke v enotirnem sistemu
upravljanja (v nadaljevanju član nadzornega sveta) dokazuje izpolnjevanje
pogojev za imenovanje člana nadzornega sveta iz 53. člena ZBan-2.
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat
veljavnem besedilu.
2. člen
(uporaba pojmov)
Pojmi, uporabljeni v tem sklepu, imajo enak
pomen kot v ZBan-2 oziroma Uredbi (EU) št. 575/2013 in predpisih, izdanih
na njuni podlagi.
3. člen
(priloge v zvezi z dokazovanjem
izpolnjevanja pogojev)
(1) Kandidat za člana uprave mora k
zahtevi za izdajo dovoljenja iz prvega odstavka 40. člena oziroma v zvezi
z 80. členom ter drugim odstavkom 122. člena ZBan-2 priložiti tudi:
1.     
izpolnjen vprašalnik VPR, ki je priloga tega sklepa, v delu, ki se
nanaša na kandidata za člana uprave;
2.     
izpisek iz kazenske evidence ali drugo obliko dokazila o izpolnjevanju
pogoja iz 2. točke prvega odstavka 38. člena ZBan-2;
3.     
izjavo kandidata za člana uprave oziroma ustrezna zagotovila glede
izpolnjevanja pogoja iz 3. točke prvega odstavka 38. člena ZBan-2;
4.     
sklep nadzornega sveta o imenovanju za člana uprave banke iz tretjega
odstavka 39. člena ZBan-2.
(2) Banka mora v petih dneh po
imenovanju člana nadzornega sveta na skupščini Banki Slovenije v zvezi z
zadevno osebo posredovati:
1.     
izpolnjen vprašalnik VPR, ki je priloga tega sklepa, v delu, ki se
nanaša na imenovanega člana nadzornega sveta ter ki ga izpolni zadevni član;
2.     
izpisek iz kazenske evidence ali drugo obliko dokazila o izpolnjevanju
pogoja iz 2. točke prvega odstavka 53. člena ZBan-2;
3.     
izjavo člana nadzornega sveta oziroma ustrezna zagotovila glede
izpolnjevanja pogoja iz 3. točke prvega odstavka 53. člena ZBan-2;
4.     
sklep skupščine banke o imenovanju člana nadzornega sveta.
4. člen
(prenehanje uporabe sklepa)
Z dnem uveljavitve tega sklepa se preneha
uporabljati Sklep o dokumentaciji za dokazovanje izpolnjevanja pogojev za
opravljanje funkcije člana uprave banke in hranilnice (Uradni list RS,
št. 74/13 in 5/14).
5. člen
(uveljavitev sklepa)
Ta sklep začne veljati naslednji dan po
objavi v Uradnem listu Republike Slovenije.
Ljubljana,
dne 24. septembra 2015
Boštjan Jazbec l.r.
Predsednik
Sveta Banke Slovenije

Priloga: Vprašalnik
VPR