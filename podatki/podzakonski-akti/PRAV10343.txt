1. člen
Ta pravilnik določa merila za določitev
višine nagrade za delo zastopnika pravic oseb na področju duševnega zdravja (v
nadaljnjem besedilu: zastopnik) in stroškov, do povrnitve katerih je upravičen
pri opravljanju svojih nalog.
2. člen
Zastopniku pripada:
-      
za prvi obisk osebe, ki je upravičena do zastopanja (v nadaljnjem
besedilu: oseba) 60 eurov (pregled dokumentacije, prvi intervju, izpolnjevanje
dokumentacije, informiranje o pravicah osebe, posredovanje pri zapletih pri
obravnavi, vodenje dokumentacije),
-      
za vsak nadaljnji obisk osebe (pregled dokumentacije, izpolnjevanje
dokumentacije, informiranje o pravicah osebe, posredovanje pri zapletih pri
obravnavi, vodenje dokumentacije) 20 eurov za posamezno zastopanje, ki traja do
30 minut in 40 eurov za posamezno zastopanje, ki traja nad 30 minut.
3. člen
Stroški, do povrnitve katerih je upravičen
zastopnik, so sestavljeni iz potnih stroškov in materialnih stroškov.
4. člen
(1) Potni stroški se
izplačujejo v neto znesku in obsegajo stroške prihoda in
vrnitve zastopnika od kraja njegovega stalnega ali začasnega prebivališča (v
nadaljnjem besedilu: prebivališče) do psihiatrične bolnišnice za katero je
imenovan, oziroma kraja, kjer opravlja delo zastopnika (v nadaljnjem besedilu:
kraj zastopanja) in stroške prihoda in vrnitve zastopnika od kraja njegovega
prebivališča do strokovnih srečanj in usposabljanj, organiziranih s strani
Ministrstva za delo, družino in socialne zadeve (v nadaljevanju: ministrstvo).
(2) Zastopniku se prizna kilometrina
za razdaljo po najkrajši poti od kraja njegovega prebivališča do kraja zastopanja
oziroma do strokovnih srečanj in usposabljanj,
organiziranih s strani ministrstva.
(3) Zastopniku, ki kot prevozno
sredstvo uporabi javno prevozno sredstvo, se potni stroški priznajo v višini
izdatkov za prevoz z najcenejšim javnim prevoznim sredstvom.
(4) Zastopniku se v primeru iz drugega
odstavka tega člena povrnejo tudi gotovinski stroški, ki so nastali kot posledica
uporabe motornega vozila za potovanje (parkirnina, cestnina), kolikor jih je
dejansko imel.
(5) Višina kilometrine se odmeri v
skladu s predpisi, ki veljajo za zaposlene v državnih organih za prevoz na delo
in z dela.
5. člen
Materialni stroški (pisarniški material in
pripomočki ter stroški komuniciranja) se ovrednotijo v višini 10 odstotkov od
odmerjene nagrade, vendar ne več kot 200 eurov na vsaka dva meseca.
6. člen
(1) Zastopnik uveljavlja izplačilo
nagrade in stroškov vsaka dva meseca za vsa opravljena zastopanja v tem
obdobju. Ministrstvu mora predložiti poročilo za izplačilo nagrade zastopniku
na obrazcu št. 1 iz priloge, ki je sestavni del tega pravilnika, ter kopijo
pooblastila iz 13. člena Pravilnika o opravljanju izpita ter izbiri in vlogi
zastopnika pravic oseb na področju duševnega zdravja (Uradni list RS, št.
49/09). 
(2) Kadar zastopnik na podlagi poziva osebe
opravi obisk in pooblastila osebe ne more dobiti ali oseba zavrne podpis
pooblastila, je zastopnik upravičen do povrnitve potnih stroškov. Zastopnik na
dan obiska na pooblastilu iz 13. člena Pravilnika o opravljanju izpita ter
izbiri in vlogi zastopnika pravic oseb na področju duševnega zdravja (Uradni
list RS, št. 49/09) naredi uradni zaznamek o obisku v psihiatrični bolnišnici,
ki ga podpiše tudi dežurna oseba ustanove. 
(3) Ministrstvo izvede izplačilo po
prejetju poročila in kopije pooblastila iz prvega odstavka tega člena v skladu
z zakonom, ki ureja izvrševanje proračuna Republike Slovenije za tekoče leto.

Priloga:
Obrazec št. 1 – Poročilo za izplačilo nagrade zastopnikom

Pravilnik o merilih za določitev višine
nagrade in za povrnitev stroškov za delo zastopnika pravic oseb na področju
duševnega zdravja (Uradni list RS, št. 67/10)
vsebuje naslednjo končno določbo:
»7. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o merilih za
določitev višine nagrade in za povrnitev stroškov za delo zastopnika pravic oseb
na področju duševnega zdravja (Uradni list RS, št. 17/11) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o merilih za določitev višine nagrade in za povrnitev stroškov za delo
zastopnika pravic oseb na področju duševnega zdravja (Uradni list RS, št. 7/13) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.