Vlada Republike Slovenije in
reprezentativni sindikati javnega sektorja soglašajo z vsebino naslednjih točk
tega dogovora:
I.      
Vlada Republike Slovenije se obvezuje, da v obdobju od 1. 1. 2015
do 31. 12. 2015 ne bo brez soglasja s podpisniki tega dogovora dodatno
posegala v plače, druge prejemke, pravice in obveznosti iz delovnega razmerja
javnih uslužbencev.
Ravnanje v nasprotju s prejšnjim odstavkom
se šteje za kršitev. V primeru stavke, ki je posledica kršitve tega dogovora,
stavkajočim za čas stavke pripada nadomestilo v višini plače, ki bi jo prejeli,
če bi delali.
II.     
Podaljšajo se sledeči ukrepi iz Dogovora o dodatnih ukrepih na področju
plač in drugih stroškov dela v javnem sektorju za uravnoteženje javnih financ v
obdobju od 1. junija 2013 do 31. 12. 2014 (Uradni list RS, št.
46/13):
1.     
Veljavnost plačne lestvice, določene v Zakonu o spremembi in dopolnitvah
Zakona o sistemu plač v javnem sektorju (Uradni list RS, št. 46/13; ZSPJS-R),
se podaljša do vključno 31. 12. 2015.
Podaljšanje veljavnosti plačne lestvice ne
pomeni usklajevanja vrednosti plačnih razredov v skladu s 5. členom ZSPJS in ne
vpliva na višino dodatkov k osnovni plači, ki so določeni v nominalnem znesku
ter na višino prejemkov oziroma povračil stroškov v zvezi z delom.
Veljavnost nominalnih osnov za določitev
plače za delo v tujini določenih v Uredbi o spremembi in dopolnitvah Uredbe o
plačah in drugih prejemkih javnih uslužbencev za delo v tujini (Uradni list RS,
št. 47/13) in veljavnost nominalnih osnov za določitev plače za opravljanje
vojaške službe oziroma službe izven države določenih v Uredbi o spremembah in
dopolnitvah Uredbe o plačah in drugih prejemkih pripadnikov Slovenske vojske
pri izvajanju obveznosti, prevzetih v mednarodnih organizacijah oziroma z
mednarodnimi pogodbami (Uradni list RS, št. 47/13) se podaljša do konca leta
2015.
Rok začetka uporabe določbe Uredbe o
spremembah in dopolnitvah Uredbe o plačah direktorjev v javnem sektorju (Uradni
list RS, št. 41/12, 108/13) o letnem preverjanju kriterijev za uvrstitev
delovnih mest plačne skupine B v plačne razrede in posledičnih drugačnih
uvrstitvah delovnih mest plačne skupine B v plačne razrede se prestavi na
1. 1. 2016.
Od 1. 1. 2016 dalje se uveljavijo
vrednosti plačnih razredov iz plačne lestvice, uveljavljene s 1. 6. 2012.
Vsebina te točke se uredi z zakonom in
KPJS.
2.     
Do konca leta 2015 se vrednost plačnih razredov in višine drugih
prejemkov oziroma povračil stroškov v zvezi z delom, razen v primerih,
določenih s tem dogovorom, in uskladitve vrednosti regresa za prehrano, ne
uskladi.
Vsebina te točke se uredi z zakonom in
KPJS.
3.     
Redna delovna uspešnost se v letu 2015 ne izplačuje.
4.     
Regres za letni dopust za leto 2015 pripada zaposlenemu glede na plačni
razred zaposlenega, in sicer:
-    
do vključno 15. plačnega razreda 692 €;
-    
od 16. do vključno 30. plačnega razreda 484,40
€;
-    
od 31. do vključno 40. plačnega razreda 346 €;
-    
od 41. do vključno 50. plačnega razreda 100 €;
-    
od 51. plačnega razreda in višjega zaposlenim
regres za letni dopust ne pripada;
Vsebina te točke se uredi z zakonom.
III.   
Dogovorijo se dodatni ukrepi za zmanjšanje obsega sredstev za stroške
dela:
1.     
V letu 2015 javni uslužbenci napredujejo v plačne razrede in nazive,
vendar pravico do plače iz naslova napredovanja pridobijo s 1. 12. 2015
Javni uslužbenci, ki v letu 2016 napredujejo v plačne razrede in nazive,
pridobijo pravico do plače iz naslova napredovanja s 1. 12. 2016.
Vsebina te točke se uredi z zakonom.
2.     
Premije kolektivnega dodatnega pokojninskega zavarovanja za javne
uslužbence se od 1. 1. 2015 do 30. 6. 2015 izplačujejo v višini 10 %, od 1. 7. 2015 do 31. 10.
2015 v višini 15 % in od
1. 11. 2015 do 31. 12. 2015 v višini 30 %
glede na premijske razrede, veljavne na dan 1. 1. 2013. Od 1. 1. 2016
dalje se uveljavijo višine premij po premijskih razredih kot so veljale pred
Dogovorom o dodatnih ukrepih na področju plač in drugih stroškov dela v javnem
sektorju za uravnoteženje javnih financ v obdobju od 1. junija 2013 do
31. 12. 2014 (Uradni list RS, št. 46/13), ob upoštevanju uskladitve
minimalne premije po veljavni kolektivni pogodbi s 1. 1. 2016;
Vsebina te točke se uredi v KPND.
3.     
Delovna uspešnost iz naslova povečanega obsega dela se v letu 2015
izplačuje, kot sledi:
-    
višina dela plače iz tega naslova lahko znaša
največ 20 % osnovne plače javnega uslužbenca;
-    
kolikor se izplačuje del plače za delovno
uspešnosti iz naslova povečanega obsega dela tudi iz naslova in sredstev
posebnega projekta, lahko del plače iz tega naslova skupno znaša največ 30 % osnovne
plače javnega uslužbenca;
-    
javnim uslužbencem za katere velja Uredba o
plačah direktorjev v javnem sektorju se del plače iz tega naslova v letu 2015
izplačuje v skladu z drugim odstavkom 4. člena Uredbe o delovni uspešnosti iz naslova
povečanega obseg dela za javne uslužbence (10 % osnovne plače);
-    
za izplačilo delovne uspešnosti iz naslova
povečanega obsega dela pri opravljanju rednih delovnih nalog lahko v letu 2015
uporabniki proračuna porabijo največ 40 % sredstev iz prihrankov, določenih v 22.d členu Zakona o sistemu plač v
javnem sektorju. Ta omejitev se ne uporablja v primerih, ko je bila s
predhodnimi sporazumi ta višina določena drugače.
Vsebina te točke se uredi z zakonom.
4.     
Podpisniki tega dogovora se zavezujejo, da bomo kot dodaten ukrep
proučili možnost za selektivno zmanjšanje delovne obveznosti v dogovoru med
delodajalcem in javnim uslužbencem za največ 4 ure tedensko (s 40 ur na 36 ur)
za javne uslužbence, ki so zainteresirani za delo v skrajšanem delovnem času.
Zmanjšanje delovne obveznosti pomeni delo v polnem delovnem času, pri čemer se
pogodbene in druge pravice in obveznosti iz delovnega razmerja uveljavlja
enako, kot pri pogodbi o zaposlitvi za krajši delovni čas. S sklenitvijo takšne
pogodbe o zaposlitvi je zavarovancem zagotovljena polna pokojninska doba. V teh
primerih ni možno odrejati nadurnega dela in izplačevati delovne uspešnosti iz
naslova povečanega obsega dela, prav tako zaradi zmanjšanja delovne obveznosti
ni možno sklepati pogodb o zaposlitvi.
IV.   
Vlada Republike Slovenije se zaveže, da se bo zmanjševanje števila
zaposlenih v letu 2015 dosegalo s selektivno in restriktivno politiko
nadomeščanja javnih uslužbencev, ki jim preneha delovno razmerje, pri čemer
zmanjšanje števila javnih uslužbencev v obdobju januar 2015–januar 2016 ne bo
preseglo 1 %. Zmanjšanje se nanaša
na število zaposlenih, ki se financirajo iz javnih sredstev. Zmanjšanje ni
potrebno pri tistih proračunskih uporabnikih, ki strošek poslovanja znižajo na
način, da zmanjšajo obsega oddaje del zunanjim izvajalcem. Znižanje zaposlenih
do 1 % se ugotavlja tako, da se
skupna vrednost (strošek) del, ki jih je oddajal delodajalec zunanjemu
izvajalcu primerja s stroškom dela 1 %
zaposlenih.
V primeru sklenitve delovnega razmerja z osebami,
ki so pred uveljavitvijo tega dogovora v javnem sektorju opravljale delo na
podlagi civilno pravnega razmerja, ki ima elemente delovnega razmerja in je
sklenitev pogodbe o zaposlitvi po zakonu obvezna, se šteje, da so bile take
osebe že v letu 2014 zaposlene v javnem sektorju.
V.    
Aneksa h KPJS in KPND se skleneta hkrati s tem dogovorom. Oba aneksa
vsebujeta določbo, da pričneta veljati z dnem, ko se uveljavijo ustrezne
spremembe zakona, ki bodo uzakonile rešitve iz tega dogovora.
Če ustrezne spremembe zakona, ki bodo
uzakonile rešitve iz tega dogovora, ne bodo uveljavljene pred koncem leta 2014,
ta dogovor z 31. 12. 2014 preneha veljati.
VI.   
Sindikati, podpisniki tega dogovora, se zavezujejo, da ne bodo vložili
pobude ali zahteve za referendum ali vodili oziroma podpirali referendumskih
aktivnosti zoper spremembo zakona, ki pomeni uresničitev tega dogovora, razen v
primeru kršitve tega dogovora. Če bi zaradi referendumskih aktivnosti v zvezi s
spremembo zakona, ki pomeni uresničitev tega dogovora prišlo do uveljavitve
zakona po 1. 1. 2015, se podpisniki tega dogovora zavezujejo, da se takoj
začnejo ponovno pogajanja o dodatnih ukrepih za zmanjšanja obsega sredstev za
plače in druge stroške dela na področju plač in drugih stroških dela za leto
2015.
VII. 
Upoštevajoč Dogovor o ukrepih na področju plač v javnem sektorju zaradi
spremenjenih makroekonomskih razmer za obdobje 2009–2010 z dne 24. 2. 2009
in Dogovor o ukrepih na področju plač v javnem sektorju za obdobje december
2009–november 2011 z dne 28. 10. 2009 se najkasneje meseca marca 2015
pričnejo usklajevanja oziroma pogajanja o odpravi anomalij, zlasti v plačni
skupini J.
Pogajanja med Vlado RS in reprezentativnimi
sindikati javnega sektorja o spremembah plačnega sistema ter politiki plač v
javnem sektorju se prav tako pričnejo najkasneje marca 2015 in potekajo po
veljavnem poslovniku za usklajevanje navedenih aktov. Vlada in podpisniki tega
dogovora si bodo prizadevali za čim večjo stopnjo usklajenosti predlaganih
zakonskih besedil, vlada pa je v zakonodajnem postopku dolžna predložiti s
sindikati usklajeno izjavo o stopnji usklajenosti besedila členov zakona.
VIII. Ta
dogovor se objavi v Uradnem listu Republike Slovenije.
Št. 0103-668/2014/1
Ljubljana, dne 9. decembra 2014
EVA 2014-1711-0064
Vlada Republike Slovenije
Boris Koprivnikar l.r.
Minister
Reprezentativni
sindikati javnega sektorja
SINDIKAT VZGOJE, IZOBRAŽEVANJA,
ZNANOSTI IN KULTURE SLOVENIJE
Branimir Štrukelj l.r.
SINDIKAT VETERINARJEV SLOVENIJE – PERGAM
Milan Štimec l.r.
SINDIKAT DELAVCEV V VZGOJNI,
IZOBRAŽEVALNI IN RAZISKOVALNI
DEJAVNOSTI SLOVENIJE
Bojan Hribar l.r.
GLOSA – SINDIKAT KULTURE IN NARAVE
SLOVENIJE
Mitja Šuštar l.r.
SINDIKAT DRŽAVNIH ORGANOV SLOVENIJE
Frančišek Verk l.r.
POLICIJSKI SINDIKAT SLOVENIJE
Radivoj Uroševič l.r.
SINDIKAT CARINIKOV SLOVENIJE
Dušan Pečnik l.r.
SINDIKAT ZDRAVSTVA 
IN SOCIALNEGA VARSTVA SLOVENIJE
Zvonko Vukadinovič l.r.
FIDES, SINDIKAT ZDRAVNIKOV 
IN ZOBOZDRAVNIKOV SLOVENIJE
Konrad Kuštrin
NI PODPISAL
SINDIKAT DELAVCEV V ZDRAVSTVENI NEGI
SLOVENIJE
Jelka Mlakar
NI PODPISAL
KONFEDERACIJA SINDIKATOV 90 SLOVENIJE
Peter Majcen l.r.
SINDIKAT POKLICNEGA GASILSTVA SLOVENIJE
Aleksander Ogrizek l.r.
NEODVISNI SINDIKAT DELAVCEV 
LJUBLJANSKE UNIVERZE
dr. Tomaž Sajovic l.r.
SINDIKAT KULTURNIH IN UMETNIŠKIH 
USTVARJALCEV RTV
Peter Kosmač l.r.
SIFARM – SINDIKAT FARMACEVTOV SLOVENIJE
Damir Domjan l.r.
SINDIKAT ZDRAVSTVA IN SOCIALNEGA 
SKRBSTVA SLOVENIJE
Aleksander Jus l.r.
SINDIKATI V ZDRAVSTVU SLOVENIJE – PERGAM
Matija Cevc l.r.
SVAS – SINDIKAT VLADNE AGENCIJE SLOVENIJE
Andreja Škoflek l.r.
SINDIKAT SLOVENSKIH DIPLOMATOV
Stanislav Sikošek
NI PODPISAL
SINDIKAT DELAVCEV RADIODIFUZIJE SLOVENIJE
Tom Zalaznik l.r.
SINDIKAT SOCIALNEGA ZAVAROVANJA SLOVENIJE
Miran Raković l.r.
SILMES – SINDIKAT LABORATORIJSKE 
MEDICINE SLOVENIJE
Stane Tomšič l.r.
SINDIKAT MINISTRSTVA ZA OBRAMBO
Darko Milenkovič l.r.
SINDIKAT NOVINARJEV SLOVENIJE
Iztok Jurančič l.r.
SINDIKAT DELAVCEV PRAVOSODJA SLOVENIJE
Tomaž Virnik l.r.
SINDIKAT CENTROV ZA SOCIALNO DELO – SINCE
07 – KSS PERGAM
Perica Radonjič l.r.
SINDIKAT SEVALCEV SLOVENIJE PERGAM
Gregor Novak l.r.
SINDIKAT KAPITANIJE SLOVENIJE
Loredano Cetin
NI PODPISAL
SINDIKAT POLICISTOV SLOVENIJE
Zoran Petrovič l.r.
DENS – SINDIKAT ZOBOZDRAVNIKOV SLOVENIJE
Alenka Krabonja
NI PODPISAL
SINDIR – SINDIKAT DIREKTORJEV 
IN RAVNATELJEV SLOVENIJE
Anton Obreht
NI PODPISAL
SORS – SINDIKAT OBČINSKIH REDARJEV
SLOVENIJE
Predrag Vasić l.r.
SINDIKAT JAVNIH USLUŽBENCEV SLOVENIJE
Marko Belavič l.r.
SINDIKAT DELAVCEV STATISTIČNEGA URADA RS
Laura Šuštar Kožuh l.r.
PRAKTIK.UM
Igor Muževič
NI PODPISAL
SINDIKAT VOJAKOV SLOVENIJE
Gvido Novak
NI PODPISAL
KNSS NEODVISNOST
Drago Lombar l.r.
ZVEZA DELAVSKIH SINDIKATOV 
SLOVENIJE – SOLIDARNOST
Roman Šuen
NI PODPISAL