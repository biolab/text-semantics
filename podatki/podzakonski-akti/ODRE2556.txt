Zaradi nastanka izrednega dogodka, t.j.
epidemije nalezljive bolezni SARS-CoV-2 (COVID-19) – koronavirus, ki lahko v
večjem obsegu ovira nemoteno oziroma redno izvajanje sodne oblasti, vsa sodišča
od 16. 3. 2020 opravljajo naroke in odločajo samo v nujnih zadevah, kot to
določa 83. člen Zakona o sodiščih.
Kot nujne zadeve se štejejo:
1.     
preiskave in sojenje v kazenskih zadevah, v katerih je obdolžencu
odvzeta ali omejena prostost, ter v kazenskih zadevah tujcev, ki ne prebivajo v
Republiki Sloveniji,
2.     
postopek v zadevah zavarovanja,
3.     
izvršilne zadeve v zvezi z vzgojo in varstvom otrok ter preživninskimi
obveznostmi, ki izhajajo iz zakona,
4.     
nepravdne zadeve o pridržanju oseb v psihiatričnih zdravstvenih
organizacijah,
5.     
menični in čekovni protesti ter menične tožbe,
6.     
spori za objavo popravka objavljene informacije,
7.     
popis zapustnikovega premoženja, razen v primerih, ko je potrjena smrt
zapustnika zaradi okužbe s koronavirusom ali je vzrok smrti neznan,
8.     
zadeve prisilne poravnave in stečaja (v postopkih zaradi insolventnosti
sodišča ne razpisujejo javnih dražb in drugih opravil, ki zahtevajo osebne
stike upraviteljev, udeležencev in drugih oseb v teh postopkih),
9.     
druge zadeve, za katere tako določa zakon.
Vsi razpisani naroki v zadevah, ki ne
spadajo v zgoraj navedene nujne zadeve, se prekličejo.
Razen v zgoraj navedenih nujnih zadevah v
času trajanja posebnih ukrepov procesni roki ne tečejo, prav tako se ne vročajo
sodna pisanja. Če je bilo sodno pisanje vročeno, začnejo teči procesni roki
prvi naslednji dan, ko prenehajo veljati posebni ukrepi.
Razen v zgoraj navedenih nujnih zadevah v
času trajanja posebnih ukrepov stranke, njihovi pooblaščenci in druge osebe:
1.     
ne smejo vstopati v sodne stavbe
2.     
vloge vlagajo le po pošti ali preko portala eSodstvo v postopkih, kjer
je to omogočeno
3.     
za komunikacijo s sodišči uporabljajo objavljene elektronske naslove in
telefonske številke v času uradnih ur.
V zgoraj navedenih nujnih zadevah v času
trajanja posebnih ukrepov se morajo stranke, njihovi pooblaščenci in druge
osebe, ki želijo podatke v zvezi s postopkom, predhodno najaviti preko
objavljenih elektronskih naslovov in telefonskih številk v času uradnih ur.
Z namenom preprečevanja virusne okužbe se v
zgoraj navedenih nujnih zadevah na glavnih obravnavah in javnih sejah ustrezno
omeji prisotnost predstavnikov medijev (vendar ne izključi) in določi druge
primerne varovalne ukrepe.
Za vse primere, ki niso obseženi v zgoraj
navedenih primerih, sodišča določijo eno vstopno točko v sodno stavbo, na
kateri se izvedejo vsi potrebni preventivni ukrepi za preprečitev virusne
okužbe.
Osebam, ki kažejo jasne znake okužbe
zgornjih dihal (kašelj, kihanje, oteženo dihanje), se prepreči vstop v sodno
stavbo.
Na podlagi te odredbe predsednik Vrhovnega
sodišča Republike Slovenije določi še druge ukrepe v zvezi z organizacijo poslovanja
sodišč.
Odredba in na njeni podlagi določeni drugi
ukrepi bodo trajali do javno objavljenega preklica, vendar največ do 16. 5.
2020.
Št. Su 315/2020
Ljubljana, dne 13. marca 2020
Predsednik Vrhovnega sodišča
mag. Damijan Florjančič