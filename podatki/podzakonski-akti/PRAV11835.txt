I. SPLOŠNE DOLOČBE
1. člen
(vsebina pravilnika)
S tem pravilnikom se določa obseg, način in
pogoji za izvajanje dodatne strokovne pomoči ter kriteriji za dodelitev fizične
pomoči otrokom s posebnimi potrebami.
II. DODATNA STROKOVNA POMOČ
2. člen
(dodatna strokovna pomoč)
(1) Dodatna strokovna pomoč se izvaja
za otroke s posebnimi potrebami, ki so usmerjeni v izobraževalne programe s
prilagojenim izvajanjem in dodatno strokovno pomočjo.
(2) Dodatna strokovna pomoč se lahko
izvaja kot:
-       
pomoč za premagovanje primanjkljajev, ovir oziroma motenj,
-       
svetovalna storitev ali
-       
učna pomoč.
(3) Ne glede na določbo prvega
odstavka tega člena se dodatna strokovna pomoč lahko izjemoma dodeli tudi
otrokom z več motnjami, ki so usmerjeni v prilagojen izobraževalni program in
zaradi različnih primanjkljajev, ovir oziroma motenj potrebujejo tudi dodatno strokovno
pomoč.
3. člen
(izvajanje dodatne strokovne pomoči)
(1) Ura dodatne strokovne pomoči traja
45 minut in jo izvajajo strokovni delavci, ki izpolnjujejo s predpisi določene
pogoje.
(2) Dodatna strokovna pomoč, ki se
izvaja kot pomoč za premagovanje primanjkljajev, ovir oziroma motenj ali kot
učna pomoč se izvaja skupinsko ali individualno v oddelku ali izven oddelka.
Dodatna strokovna pomoč se praviloma izvaja tedensko, lahko pa tudi v strnjeni
obliki in občasno.
(3) Dodatna strokovna pomoč kot svetovalna
storitev se izvaja v okviru celostne obravnave otroka, ki je opredeljena v
individualiziranem programu.
4. člen
(obseg dodatne strokovne pomoči)
(1) Skupno število ur dodatne
strokovne pomoči ne sme presegati pet ur tedensko, od tega mora biti vsaj ena
ura svetovalnih storitev.
(2) Obseg, oblika ter izvajalec
dodatne strokovne pomoči se določi z odločbo o usmeritvi.
5. člen
(dodatna strokovna pomoč za premagovanje
primanjkljajev, ovir oziroma motenj)
(1) Dodatna strokovna pomoč za
premagovanje primanjkljajev, ovir oziroma motenj se lahko določi:
-       
(črtana),
-       
v izobraževalnem programu osnovne šole s prilagojenim izvajanjem in
dodatno strokovno pomočjo največ štiri ure tedensko, razen za otroke s
primanjkljaji na posameznih področjih učenja največ dve uri,
-       
v srednješolskih izobraževalnih programih s prilagojenim izvajanjem in
dodatno strokovno pomočjo največ dve uri tedensko.
(2) Dodatna strokovna pomoč za
premagovanje primanjkljajev, ovir oziroma motenj se praviloma izvaja tedensko,
lahko pa tudi v strnjeni obliki, če:
-       
je strokovno utemeljeno,
-       
se otroku na podlagi njegove potrebe zagotovi izvajanje pomoči za
premagovanje primanjkljajev, ovir oziroma motenj v javnem zavodu, ki ima
organizirano takšno obliko izvajanja dodatne strokovne pomoči.
(3) Dodatna strokovna pomoč za
premagovanje primanjkljajev, ovir oziroma motenj, se otrokom s čustvenimi in
vedenjskimi motnjami lahko zagotovi kot del vzgojnega programa za otroke in
mladostnike s posebnimi potrebami (vzgojni, socialno integrativni, preventivni,
kompenzacijski in korekcijski programi).
(4) Slepim in slabovidnim otrokom ali
otrokom z več motnjami, se lahko skupno število ur dodatne strokovne pomoči za
premagovanje primanjkljajev, ovir oziroma motenj poveča praviloma v prvem
izobraževalnem obdobju za največ tri ure tedensko.
(5) Dodatna strokovna pomoč se izvaja
za učence in dijake praviloma v času vzgojno-izobraževalnega dela v šoli.
6. člen
(svetovalna storitev)
(1) S svetovalno storitvijo se
zagotavlja podporno okolje za uspešnejše vključevanje otroka s posebnimi
potrebami, zato je namenjena družinam otroka s posebnimi potrebami, strokovnim
delavcem, ki vzgajajo in poučujejo otroka s posebnimi potrebami ter drugim
otrokom, učencem oziroma dijakom iz skupine oziroma oddelka, v katerega je
otrok s posebnimi potrebami vključen.
(2) Svetovalno storitev izvajajo
svetovalni delavci šole ali javnega zavoda za vzgojo in izobraževanje otrok s
posebnimi potrebami, učitelji za dodatno strokovno pomoč izven učne obveznosti
ter strokovni delavci v vzgojno-izobraževalnih zavodih, opredeljenih v 20.
členu Zakona o usmerjanju otrok s posebnimi potrebami (Uradni list RS, št.
58/11, 40/12 – ZUJF, 90/12, 41/17 – ZOPOPP in 200/20 – ZOOMTVI).
(3) Dodatna strokovna pomoč kot
svetovalna storitev se lahko določi v izobraževalnih programih s prilagojenim
izvajanjem in dodatno strokovno pomočjo največ eno uro tedensko.
(4) (črtan)
7. člen
(učna pomoč)
Dodatna strokovna pomoč kot učna pomoč se
lahko določi največ dve uri tedensko:
-       
v izobraževalnem programu osnovne šole s prilagojenim izvajanjem in
dodatno strokovno pomočjo,
-       
v izobraževalnih programih nižjega in srednjega poklicnega izobraževanja
s prilagojenim izvajanjem in dodatno strokovno pomočjo,
-       
izjemoma pa tudi v drugih izobraževalnih programih srednješolskega
izobraževanja s prilagojenim izvajanjem in dodatno strokovno pomočjo, če je bil
otrok s posebnimi potrebami zaradi dolgotrajne bolezni odsoten od pouka več kot
dva meseca.
III. TOLMAČI IN FIZIČNA POMOČ
8. člen
(tolmač slovenskega znakovnega jezika)
Gluhim in naglušnim otrokom, ki se
sporazumevajo v slovenskem znakovnem jeziku in so usmerjeni v izobraževalne
programe s prilagojenim izvajanjem in dodatno strokovno pomočjo, se na podlagi
strokovnega mnenja z odločbo o usmeritvi prizna tudi pravica do tolmača
slovenskega znakovnega jezika.
9. člen
(fizična pomoč)
(1) Težje in težko gibalno oviranim
otrokom, ki so usmerjeni v izobraževalne programe s prilagojenim izvajanjem in
dodatno strokovno pomočjo, se lahko za izvajanje fizične pomoči v času:
-       
(črtana),
-       
izvajanja obveznega in razširjenega programa osnovne šole ali
-       
izvajanja organiziranega izobraževalnega dela v srednji šoli
dodeli stalni ali začasni spremljevalec.
(2) Stalni ali začasni spremljevalec
se za izvajanje fizične pomoči lahko dodeli tudi slepim otrokom, ki so usmerjeni
v izobraževalne programe s prilagojenim izvajanjem in dodatno strokovno pomočjo
ter le v času izvajanja obveznega in razširjenega programa v prvem
vzgojno-izobraževalnem obdobju osnovne šole, izjemoma pa tudi kasneje, če tako
v strokovnem mnenju posebej utemelji komisija za usmerjanje.
(3) Izjemoma se začasni spremljevalec
za izvajanje fizične pomoči lahko dodeli slabovidnemu otroku, otroku z okvaro
vidne funkcije, dolgotrajno bolnemu otroku, otroku z avtistično motnjo ter
otroku s čustvenimi in vedenjskimi motnjami, in sicer za pomoč pri vključevanju
v posamezne dejavnosti vzgojnega oziroma vzgojno-izobraževalnega programa v
času izvajanja obveznega in razširjenega programa osnovne šole oziroma
izvajanja organiziranega izobraževalnega dela v srednji šoli.
(4) Z individualiziranem programom se
določi natančnejša opredelitev dejavnosti, pri katerih se bo začasna fizična
pomoč izvajala.
(5) (črtan)

Pravilnik o dodatni strokovni in fizični
pomoči za otroke s posebnimi potrebami (Uradni list RS, št. 88/13) vsebuje naslednje prehodne in
končne določbe:
»IV. PREHODNE IN KONČNE DOLOČBE
10. člen
(dokončanje
postopkov usmerjanja)
Za postopke usmerjanja, ki so bili uvedeni
pred uveljavitvijo tega pravilnika in pri postopku preverjanja ustreznosti
usmeritve, se dodatna strokovna pomoč in fizična pomoč dodeljujeta v skladu s
predpisi, ki so bili v veljavi pred začetkom veljavnosti tega pravilnika.
11. člen
(prenehanje
uporabe)
Z dnem uveljavitve tega pravilnika se
preneha uporabljati Pravilnik o dodatni strokovni in fizični pomoči za otroke
in mladostnike s posebnimi potrebami (Uradni list RS, št. 25/06, 60/06, 8/08 in
58/11 – ZUOPP-1).
12. člen
(veljavnost)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o dodatni strokovni in fizični pomoči za otroke s posebnimi
potrebami (Uradni list RS, št. 108/21) vsebuje naslednjo končno določbo:
»KONČNA DOLOČBA
6. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.