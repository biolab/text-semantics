I. SPLOŠNE DOLOČBE
1. člen
(področje urejanja)
(1) Ta pravilnik v skladu z Direktivo 2001/83/ES Evropskega
parlamenta in Sveta z dne 6. novembra 2001 o zakoniku Skupnosti o zdravilih za
uporabo v humani medicini (UL L št. 311 z dne 28. 11. 2001, str. 67), zadnjič
spremenjeno z Direktivo Komisije 2009/120/ES z dne 14. septembra 2009 o
spremembi Direktive 2001/83/ES Evropskega parlamenta in Sveta o zakoniku
Skupnosti o zdravilih za uporabo v humani medicini v zvezi z zdravili za
napredno zdravljenje (UL L št. 242 z dne 15. 9. 2009, str. 3), (v nadaljnjem
besedilu: Direktiva 2001/83/ES), Uredbo (ES) št. 726/2004 Evropskega parlamenta
in Sveta z dne 31. marca 2004 o postopkih Skupnosti za pridobitev dovoljenja za
promet in nadzor zdravil za humano in veterinarsko uporabo ter o ustanovitvi
Evropske agencije za zdravila (UL L št. 136 z dne 30. 4. 2004, str. 1), zadnjič
spremenjeno z Uredbo (ES) št. 470/2009 Evropskega parlamenta in Sveta z dne 6.
maja 2009 o določitvi postopkov Skupnosti za določitev mejnih vrednosti
ostankov farmakološko aktivnih snovi v živilih živalskega izvora in
razveljavitvi Uredbe Sveta (EGS) št. 2377/90 in spremembi Direktive 2001/82/ES
Evropskega parlamenta in Sveta ter Uredbe (ES) št. 726/2004 Evropskega
parlamenta in Sveta (UL L št. 152 z dne 16. 6. 2009, str. 11), (v nadaljnjem
besedilu: Uredba 726/2004/ES) in Uredbo Komisije (ES) št. 1234/2008 z dne 24.
novembra 2008 o pregledu sprememb pogojev dovoljenj za promet z zdravili za
uporabo v humani medicini in zdravili za uporabo v veterinarski medicini (UL L
št. 334 z dne 12. 12. 2008, str. 7; v nadaljnjem besedilu: Uredba 1234/2008/ES)
ureja: 
-       
natančnejšo vsebino vloge in pogoje za pridobitev dovoljenja za promet z
zdravilom za uporabo v humani medicini (v nadaljnjem besedilu: dovoljenje za
promet) po nacionalnem postopku, po postopku z medsebojnim priznavanjem in
decentraliziranem postopku; 
-       
vsebino vloge in pogoje za spremembe dovoljenja za promet po nacionalnem
postopku, po postopku z medsebojnim priznavanjem in decentraliziranem postopku;
-       
natančnejšo vsebino vloge, potrebne za podaljšanje dovoljenja za promet
po nacionalnem postopku, po postopku z medsebojnim priznavanjem in
decentraliziranem postopku; 
-       
vsebino dokumentacije in pogoje, potrebne za prenos dovoljenja za promet
na drugo pravno ali fizično osebo; 
-       
prenehanje veljavnosti dovoljenja za promet. 
(2) Zdravila, navedena v Prilogi Uredbe 726/2004/ES ter
zdravila sirote, kot jih opredeljuje Uredba (ES) št. 141/2000 Evropskega
parlamenta in Sveta z dne 16. decembra 1999 o zdravilih sirotah (UL L št. 18 z
dne 22. 1. 2000, str. 1), zadnjič spremenjena z Uredbo (ES) št. 596/2009
Evropskega parlamenta in Sveta z dne 18. junija 2009 o prilagoditvi nekaterih
aktov, za katere se uporablja postopek iz člena 251 Pogodbe, Sklepu Sveta
1999/468/ES glede regulativnega postopka s pregledom, Prilagoditev
regulativnemu postopku s pregledom – Četrti del (UL L št. 188 z dne 18. 7.
2009, str. 14), morajo pridobiti dovoljenje za promet po centraliziranem
postopku. Pri teh zdravilih morajo tudi postopki podaljšanja, obravnave
sprememb že izdanega dovoljenja za promet in preklica ali začasnega odvzema
dovoljenja za promet potekati na Evropski agenciji za zdravila (v nadaljnjem
besedilu: EMA). 
(3) Pri pripravi vloge in dokumentacije mora predlagatelj
poleg določb zakona, tega pravilnika in drugih podzakonskih predpisov
upoštevati natančnejša navodila, ki jih Evropska komisija objavlja v pravilih,
ki urejajo zdravila v Skupnosti »The rules governing medicinal products in the
European Union, Volume 2, Notice to applicants, Medicinal products for human
use, European Commission, Directorate General III – Pharmaceuticals and
Cosmetics« (spletna stran: http://ec.europa.eu/enterprise/
sectors/pharmaceuticals/documents /eudralex/index_en.htm), podrobnejša navodila
skupine za usklajevanje (Co-ordination Group for Mutual Recognition and
Decentralised Procedure – Human (v nadaljnjem besedilu: CMD(h)) (spletna stran:
http://www.hma.eu/cmdh.html) in znanstvene smernice o kakovosti, varnosti in
učinkovitosti zdravil, ki jih je sprejel Odbor za zdravila za uporabo v humani
medicini (spletna stran: http://www.ema.europa.eu/index/indexh1.htm), v
njihovem vsakokrat veljavnem besedilu.
2. člen
(definicije izrazov)
Poleg definicij in izrazov, ki so opredeljeni v 5. in 6.
členu Zakona o zdravilih (Uradni list RS, št. 31/06 in 45/08; v nadaljnjem
besedilu: zakon), se v tem pravilniku uporabljajo tudi naslednji izrazi: 
1.     
Isto zdravilo pomeni zdravilo z isto kakovostno in količinsko sestavo
zdravilne/ih učinkovin/e in enako farmacevtsko obliko in je od predlagatelja
oziroma imetnika dovoljenja za promet, ki pripada isti matični družbi ali
skupini družb ali je narejeno po licenci. 
2.     
Odbor za zdravila za uporabo v humani medicini (v nadaljnjem besedilu:
Odbor) je strokovni organ pri EMA, ki je sestavljen iz predstavnikov držav
članic Evropske unije (v nadaljnjem besedilu: EU), posamično imenovanih
strokovnjakov, predstavnikov bolnikov in Evropskega parlamenta. 
3.     
Skupina za usklajevanje CMD(h) deluje v imenu organov, pristojnih za
zdravila v državah članicah EU. Preučuje vprašanja, povezana s pridobitvijo in
vzdrževanjem dovoljenj za promet po postopku z medsebojnim priznavanjem in
decentraliziranem postopku.
II. PRIDOBITEV DOVOLJENJA ZA PROMET
A. Vsebina vloge
3. člen
(vsebina vloge)
(1) Vloga za pridobitev dovoljenja za promet mora vsebovati
naslednje podatke in dokumente v skladu s Prilogo 1 Direktive 2001/83/ES: 
-       
ime, naziv in naslov predlagatelja, shemo z navedbo vseh izdelovalcev in
mest izdelave zdravila in zdravilnih učinkovin, v primeru uvoza iz tretjih
držav pa tudi ime in naslov uvoznika; 
-       
ime zdravila; 
-       
podatke o kakovostni in količinski sestavi zdravila, z navedbo
mednarodnega nelastniškega imena (INN), ki ga priporoča Svetovna zdravstvena
organizacija, kadar tako ime obstaja, ali navedbo drugega nelastniškega oziroma
ustreznega kemijskega imena; 
-       
oceno možnih tveganj za okolje, ki jih predstavlja zdravilo. Vpliv na
okolje je treba oceniti in za vsak primer posebej sprejeti posebne ureditve za
omejevanje tega vpliva; 
-       
opis postopka izdelave; 
-       
terapevtske indikacije, kontraindikacije in neželene učinke; 
-       
odmerjanje, farmacevtsko obliko, postopek in pot uporabe zdravila ter
pričakovani rok uporabnosti; 
-       
navedbo razlogov za previdnostne in varnostne ukrepe pri shranjevanju
zdravila, pri dajanju zdravila bolnikom ter pri odlaganju odpadkov, skupaj z
navedbo vseh možnih tveganj, ki jih zdravilo predstavlja za okolje; 
-       
opis kontrolnih metod, ki jih uporablja izdelovalec; 
-       
rezultate farmacevtsko-kemijskih in bioloških preskusov, nekliničnih
farmakološko-toksikoloških preskusov in kliničnih preskušanj; 
-       
podroben opis sistema farmakovigilance in, če je to potrebno, načrt za
obvladovanje tveganj, ki ga bo uvedel predlagatelj; 
-       
izjavo, iz katere je razvidno, da so klinična preskušanja, opravljena
zunaj EU, izvedena v skladu z zahtevami predpisov o kliničnih preskušanjih; 
-       
predlog povzetka glavnih značilnosti zdravila, osnutek zunanje ovojnine
in osnutek stične ovojnine zdravila v naravni velikosti, skupaj z navodilom za
uporabo; 
-       
dokazilo, da ima izdelovalec dovoljenje za izdelavo zdravil; 
-       
kopije vseh dovoljenj za promet, pridobljenih v drugih državah članicah
EU ali v tretjih državah, vključno s seznamom tistih držav članic EU, v katerih
je bila vloga za pridobitev dovoljenja za promet predložena v skladu z
Direktivo 2001/83/ES in je v postopku vrednotenja, skupaj s kopijami povzetkov
glavnih značilnosti zdravila in navodil za uporabo, ki so jih odobrili pristojni
organi držav članic EU; podrobne razloge za zavrnitev izdaje dovoljenja za
promet v državah članicah EU ali v tretjih državah, te podatke mora
predlagatelj redno posodabljati do zaključka postopka; 
-       
dokazilo, da ima predlagatelj vzpostavljen sistem farmakovigilance in
določeno odgovorno osebo za farmakovigilanco, ki je nenehno dosegljiva. 
(2) Dokumentacijo o rezultatih farmacevtsko-kemijskega in
biološkega, nekliničnega farmakološko-toksikološkega in kliničnega preskušanja
zdravila morajo spremljati podrobna izvedenska mnenja v obliki povzetkov ali
pregledov, ki jih pripravijo izvedenci iz 12. člena tega pravilnika. 
(3) Dokumentacija o rezultatih farmacevtsko-kemijskega in
biološkega, nekliničnega farmakološko-toksikološkega in kliničnega preskušanja zdravila
je lahko, glede na vrsto vloge, predstavljena v obliki lastnih rezultatov ali
sklica na dokumentacijo referenčnega zdravila, v primeru nekliničnega
farmakološko-toksikološkega in kliničnega preskušanja zdravila tudi v obliki
literaturnih podatkov. 
(4) Vloge za pridobitev dovoljenja za promet morajo vsebovati
vse obstoječe relevantne podatke, tako ugodne kot neugodne, ki so pomembni za
oceno razmerja med koristjo in tveganjem pri uporabi zdravila. Predlagatelj je
odgovoren za verodostojnost podatkov.
B. Vrste vlog
4. člen
(vrste vlog)
Vloga za pridobitev dovoljenja za promet je lahko: 
1.     
Vloga v skladu s 23. členom zakona, ki poleg administrativnih podatkov
vsebuje: 
- 
lastne podatke predlagatelja oziroma proizvajalca o
farmacevtsko-kemijskem in biološkem preskušanju zdravila, 
- 
lastne podatke predlagatelja oziroma proizvajalca o nekliničnem
farmakološko-toksikološkem preskušanju zdravila in 
- 
lastne podatke predlagatelja oziroma proizvajalca o kliničnem
preskušanju zdravila. 
2.     
Vloga v skladu s 23. členom zakona, ki poleg administrativnih podatkov
vsebuje: 
- 
lastne podatke predlagatelja oziroma proizvajalca o
farmacevtsko-kemijskem in biološkem preskušanju zdravila, 
- 
omejene lastne podatke o nekliničnem farmakološko-toksikološkem
preskušanju zdravila, ki jih dopolnjujejo literaturni podatki, in 
- 
omejene lastne podatke o kliničnem preskušanju zdravila, ki jih
dopolnjujejo literaturni podatki. 
Sprejemljivost take mešane vloge organ,
pristojen za zdravila, obravnava posamično. 
4.     
Vloga v skladu s 25. členom zakona, ki poleg administrativnih podatkov
vsebuje: 
- 
lastne podatke predlagatelja oziroma proizvajalca o
farmacevtsko-kemijskem in biološkem preskušanju zdravila in 
- 
namesto podatkov o nekliničnem farmakološko-toksikološkem ali kliničnem
preskušanju zdravila ali obojem sklic na popolno dokumentacijo referenčnega
zdravila, ki je pridobilo dovoljenje za promet v Republiki Sloveniji ali
katerikoli drugi državi članici EU. Predložene morajo biti študije biološke
uporabnosti v skladu s smernicami iz tretjega odstavka 1. člena tega
pravilnika. 
5.     
Vloga v skladu s 27. členom zakona, ki poleg administrativnih podatkov
vsebuje: 
- 
lastne podatke predlagatelja oziroma proizvajalca o
farmacevtsko-kemijskem in biološkem preskušanju zdravila, 
- 
namesto dela podatkov o nekliničnem farmakološko-toksikološkem ali
kliničnem preskušanju zdravila ali obojem sklic na popolno dokumentacijo
referenčnega zdravila, ki je pridobilo dovoljenje za promet v Republiki
Sloveniji ali katerikoli drugi državi članici EU. Predložene morajo biti študije
biološke uporabnosti v skladu s smernicami iz tretjega odstavka 1. člena tega
pravilnika,če je glede na obliko zdravila to potrebno, 
- 
lastne rezultate ustreznih nekliničnih farmakološko-toksikoloških
preskusov ali kliničnih preskušanj zdravila, ki dopolnjujejo podatke, na katere
se predlagatelj sklicuje. 
6.     
Vloga v skladu z 28. členom zakona, ki poleg administrativnih podatkov
vsebuje: 
- 
lastne podatke predlagatelja oziroma proizvajalca o
farmacevtsko-kemijskem in biološkem preskušanju zdravila, 
- 
namesto podatkov o nekliničnem farmakološko-toksikološkem ali kliničnem
preskušanju zdravila ali obojem sklic na popolno dokumentacijo referenčnega
biološkega zdravila, ki je podobno zadevnemu zdravilu, in 
- 
lastne rezultate ustreznih nekliničnih farmakološko-toksikoloških
preskusov ali kliničnih preskušanj zdravila, ki se nanašajo na navedene
razlike. Vrsta in obseg dodatno zahtevanih podatkov mora ustrezati zahtevam
Priloge I Direktive 2001/83/ES in smernicam iz tretjega odstavka 1. člena tega
pravilnika. 
7.     
Vloga v skladu z 29. členom zakona, ki poleg administrativnih podatkov
vsebuje: 
- 
lastne podatke predlagatelja oziroma proizvajalca o
farmacevtsko-kemijskem in biološkem preskušanju zdravila, 
- 
literaturne podatke o nekliničnem farmakološko-toksikološkem preskušanju
zdravila in 
- 
literaturne podatke o kliničnem preskušanju zdravila. 
Literaturni podatki morajo biti objavljeni v
javno dostopnih publikacijah, ki po zgradbi in vsebini ustrezajo namenu tega
dela dokumentacije. Če nekateri podatki, opisani v literaturi, niso zadostni,
predlagatelj predloži strokovno tehtno obrazložitev, da so sestavine zdravila
dobro znane, da je znana njihova učinkovitost in sprejemljiva varnost in da sta
kljub temu, da določeni podatki niso predloženi, varnost in učinkovitost
zdravila zagotovljeni. To mora biti razvidno tudi iz izvedenskih mnenj v
pregledih neklinične, farmakološko-toksikološke ter klinične dokumentacije, ki
jih pripravijo izvedenci iz 12. člena tega pravilnika. 
8.     
Vloga v skladu s 33. členom zakona, ki poleg administrativnih podatkov
vsebuje: 
- 
lastne podatke predlagatelja oziroma proizvajalca o
farmacevtsko-kemijskem in biološkem preskušanju zdravila, 
- 
rezultate novih nekliničnih farmakološko-toksikoloških preskusov v zvezi
s predlagano kombinacijo učinkovin in 
- 
rezultate novih kliničnih preskušanj v zvezi s predlagano kombinacijo
učinkovin. 
Rezultatov nekliničnih
farmakološko-toksikoloških preskusov in kliničnih preskušanj ni potrebno
predložiti za posamezno učinkovino. 
9.     
Vloga v skladu s 34. členom zakona, ki poleg administrativnih podatkov
vsebuje: 
- 
privolitev imetnika dovoljenja za promet z referenčnim zdravilom za
uporabo njegove dokumentacije o farmacevtsko-kemijskem in biološkem,
nekliničnem farmakološko-toksikološkem in kliničnem preskušanju zdravila. 
10.  
Vloga v skladu s 36. členom zakona, ki poleg administrativnih podatkov
vsebuje: 
- 
lastne podatke predlagatelja oziroma proizvajalca o
farmacevtsko-kemijskem in biološkem preskušanju zdravila in 
- 
podatke o tradicionalni uporabi zdravila, ki dokazujejo, da izdelek ni
škodljiv v določenih pogojih uporabe, farmakološki učinki ali učinkovitost
zdravila pa so verjetni na podlagi dolgotrajne uporabe in izkušenj.
C. Oblika vloge
5. člen
(oblika vloge)
Podatke in dokumente mora predlagatelj predložiti v obliki
skupnega tehničnega dokumenta (v nadaljnjem besedilu: CTD), ki obsega pet
modulov: 
-       
Modul 1 vsebuje administrativne podatke; 
-       
Modul 2 vsebuje povzetke o kakovosti, neklinične in klinične povzetke; 
-       
Modul 3 vsebuje farmacevtsko-kemijske in biološke podatke; 
-       
Modul 4 vsebuje neklinična farmakološko-toksikološka poročila; 
-       
Modul 5 vsebuje poročila o kliničnih študijah.
6. člen
(sestava modula 1)
Modul 1 mora vsebovati naslednje: 
1.0  
spremni dopis; 
1.1  
izčrpen pregled vsebine celotne dokumentacije (kazalo vseh modulov); 
1.2  
izpolnjen obrazec za pridobitev dovoljenja za promet; 
1.3  
informacije o zdravilu: 
- 
predlog besedil povzetka glavnih značilnosti zdravila, označevanja in
navodila za uporabo; 
- 
osnutke zunanje in stične ovojnine ter navodila za uporabo; 
- 
podatke o posvetovanju s ciljnimi skupinami bolnikov; 
- 
informacije o zdravilu iz petnajste alinee prvega odstavka 3. člena tega
pravilnika, odobrene v drugih državah članicah EU; 
- 
podatke v Braillovi pisavi, skladno z določbami predpisov o označevanju
zdravil in o navodilu za uporabo; 
1.4  
izjave s podpisi in podatki o usposobljenosti izvedenca za: 
- 
farmacevtsko-kemijski in biološki del dokumentacije; 
- 
neklinični farmakološko-toksikološki del dokumentacije; 
- 
klinični del dokumentacije; 
1.5  
posebne zahteve za različne vrste vlog: 
- 
podatke o vlogi v skladu s 23., 25., 27., 28., 29., 33., 36. ali 40.
členom zakona; 
1.6  
oceno tveganja za okolje: 
- 
za zdravila, ki ne vsebujejo gensko spremenjenih organizmov, vendar
predstavljajo tveganje za okolje; 
- 
za zdravila, ki vsebujejo gensko spremenjene organizme; 
1.7  
ostale podatke, kot so: 
- 
podroben opis sistema farmakovigilance in, kadar je to ustrezno,
podroben opis načrta za obvladovanje tveganj; 
- 
podatki o kliničnih preskušanjih, če so izvedena izven EU, kadar je to
ustrezno; 
- 
podatki o uporabi zdravila v pediatriji.
7. člen
(sestava modula 1 – spremni dopis)
Spremni dopis mora predlagatelj predložiti v izvirniku in
mora praviloma vsebovati naslednje podatke o predlagatelju in opredelitvi
vloge: 
-       
glavo oziroma logotip, ime, oziroma naziv in naslov predlagatelja; 
-       
vrsto vloge in postopka ter pri postopku z medsebojnim priznavanjem in
decentraliziranem postopku navedbo, ali je Republika Slovenija v postopku
referenčna ali zadevna država članica EU; 
-       
ime zdravila; 
-       
zdravilne učinkovine (INN); 
-       
farmacevtsko obliko in jakost; 
-       
podatke o številu fasciklov oziroma vrsti in številu nosilcev
elektronskega zapisa; 
-       
datum in podpis odgovorne osebe predlagatelja.
8. člen
(sestava modula 1 – obrazec za pridobitev dovoljenja za
promet)
(1) Izpolnjen obrazec za pridobitev dovoljenja za promet, ki
je objavljen na spletni strani organa, pristojnega za zdravila (http://
.jazmp.si), mora predlagatelj predložiti v izvirniku za vsako farmacevtsko
obliko in jakost zdravila posebej. 
(2) Obrazcu morajo biti priloženi potrdilo o plačilu
pristojbine in drugi dokumenti, zahtevani kot priloge obrazca.
9. člen
(sestava modula 1 – povzetek glavnih značilnosti zdravila)
(1) Povzetek glavnih značilnosti zdravila mora vsebovati
podatke v zaporedju kot ga določa 11. člen Direktive 2001/83/ES. 
(2) Vsebina povzetka glavnih značilnosti zdravila mora biti
pripravljena v skladu s smernico Evropske komisije »A Guideline on Summary of
Product Characteristics«, ki je del pravil, ki urejajo zdravila v Skupnosti.
Predloge za pripravo povzetka glavnih značilnosti zdravila so objavljene na
spletni strani EMA: http://www.ema.europa.eu/ema/
index.jsp?curl=pages/regulation/ document_listing/document_listing_000134
.jsp&murl=menus/ regulations/regulations.jsp&mid =WC0b01ac0580022c59 
(3) Za vsako farmacevtsko obliko in vsako jakost je treba
praviloma predložiti ločen povzetek glavnih značilnosti zdravila. Besedilo je
lahko skupno za različne farmacevtske oblike ali jakosti le, če imajo enake ali
podobne farmakokinetične lastnosti in se uporabljajo za iste indikacije, imajo
enako pot uporabe, iste kontraindikacije, opozorila, previdnostne ukrepe,
neželene učinke. Pomožne snovi morajo biti v tem primeru navedene za vsako
farmacevtsko obliko in, če je potrebno, za vsako jakost posebej. 
(4) Predlagatelj mora pri vlogah po nacionalnem postopku
predložiti povzetek glavnih značilnosti zdravila v slovenskem jeziku. Pri
vlogah po postopku z medsebojnim priznavanjem in decentraliziranem postopku
mora predložiti povzetek glavnih značilnosti zdravila v angleškem jeziku, kakor
je bil odobren oziroma predložen v referenčni državi članici EU, pred izdajo
dovoljenja za promet pa tudi strokovno, jezikovno in stilistično ustrezen
slovenski prevod odobrenega besedila. V prevodu mora biti upoštevana strokovna
terminologija, uveljavljena v Republiki Sloveniji. Kakršnakoli odstopanja med
predlogom slovenskega povzetka in prevodom angleškega povzetka mora
predlagatelj označiti in utemeljiti.
10. člen
(sestava modula 1 – označevanje)
Predlagatelj mora pri vlogah po nacionalnem postopku
predložiti predloge besedila zunanje in stične ovojnine ter osnutke ovojnine
skladno z določbami predpisov o označevanju zdravil in o navodilu za uporabo.
Pri vlogah po postopku z medsebojnim priznavanjem in decentraliziranem postopku
mora predložiti predloge besedila zunanje in stične ovojnine ter osnutke
ovojnine v angleškem jeziku, kakor so bili odobreni oziroma predloženi v
referenčni državi članici EU, pred izdajo dovoljenja za promet pa tudi
strokovno, jezikovno in stilistično ustrezen slovenski prevod odobrenega besedila
z upoštevanjem strokovne terminologije, uveljavljene v Republiki Sloveniji.
Pred izdajo dovoljenja za promet mora predložiti osnutke ovojnine v naravni
velikosti, ki morajo vključevati ustrezne podatke v Braillovi pisavi.
11. člen
(sestava modula 1 – navodilo za uporabo)
(1) Predlagatelj mora predložiti predlog besedila navodila za
uporabo in osnutke navodila za uporabo skladno z določbami predpisov o
označevanju zdravil in navodilu za uporabo. Pri vlogah po nacionalnem postopku
mora predložiti predlog besedila navodila za uporabo v slovenskem jeziku. Pri
vlogah po postopku z medsebojnim priznavanjem in decentraliziranem postopku
mora predložiti predlog besedila navodila za uporabo v angleškem jeziku, kakor
je bil odobren oziroma predložen v referenčni državi članici EU, pred izdajo
dovoljenja za promet pa tudi strokovno, jezikovno in stilistično ustrezen
slovenski prevod odobrenega besedila z upoštevanjem strokovne terminologije,
uveljavljene v Republiki Sloveniji. Pred izdajo dovoljenja za promet mora predložiti
osnutek navodila za uporabo v slovenskem jeziku v naravni velikosti. 
(2) Za vsako farmacevtsko obliko in vsako jakost je treba
praviloma predložiti ločeno navodilo za uporabo. Navodilo za uporabo je lahko
skupno za različne farmacevtske oblike ali jakosti le, če imajo enake ali
podobne farmakokinetične lastnosti in se uporabljajo za iste indikacije, imajo
enako pot uporabe, iste kontraindikacije, opozorila, previdnostne ukrepe,
neželene učinke. Pomožne snovi morajo biti v tem primeru navedene za vsako
farmacevtsko obliko, in če je potrebno, za vsako jakost posebej. 
(3) Berljivost, jasnost, razumljivost in enostavnost navodila
za uporabo je treba preveriti v posvetovanju s ciljnimi skupinami bolnikov v
skladu s predpisi o označevanju zdravil in navodilu za uporabo.
12. člen
(sestava modula 1 – izvedenci)
Izvedenci, ki pripravijo izvedenska mnenja v modulu 2, morajo
biti ustrezno strokovno in tehnično usposobljeni za objektiven opis in
vrednotenje rezultatov preskušanj zadevnega zdravila oziroma za uporabo
strokovne literature. To mora biti razvidno iz njihovih predloženih
življenjepisov in drugih podatkov, če je potrebno. S podpisom izjave jamčijo,
da izpolnjujejo dolžnosti izvedenca.
13. člen
(sestava modula 1 – posebne zahteve za različne vrste vlog)
(1) Predlagatelj mora predložiti utemeljitev predloga za
pridobitev dovoljenja za promet glede posebnih zahtev za različne vrste vlog,
in sicer: 
-       
podatki o vlogi v skladu s 23. členom zakona, če se poleg omejenih
lastnih podatkov predložijo tudi literaturni podatki; 
-       
podatke o vlogi v skladu s 25. členom zakona (za bistveno podobno
zdravilo); 
-       
podatke o vlogi v skladu s 27. členom zakona (za zdravilo, za katero se
zahtevajo dodatni premostitveni podatki); 
-       
podatke o vlogi v skladu z 28. členom zakona (za podobno biološko
zdravilo); 
-       
podatke o vlogi v skladu z 29. členom zakona (zdravilo z dobro
uveljavljeno medicinsko uporabo); 
-       
podatke o vlogi v skladu s 33. členom zakona (za zdravilo s predlagano
kombinacijo učinkovin); 
-       
podatke o vlogi v skladu s 36. členom zakona (za tradicionalno zdravilo
rastlinskega izvora); 
-       
podatke o vlogi v skladu s 40. členom zakona (za zdravilo, za katero se
zahteva dovoljenje za promet v izjemnih okoliščinah). 
(2) Natančnejše zahteve za podatke o vlogah iz prejšnjega
odstavka so opredeljene v delu II Priloge I Direktive 2001/83/ES. 
(3) Za podatke o vlogi v skladu s 36. členom zakona (za
tradicionalna zdravila rastlinskega izvora) mora predlagatelj predložiti
utemeljitev, da zdravilo ustreza zahtevam za tradicionalno zdravilo, posebej
glede dokazil o dolgotrajni uporabi zdravil.
14. člen
(sestava modula 1 – ocena tveganja za okolje)
Predlagatelj mora za zdravila, ki vsebujejo gensko
spremenjene organizme, in za zdravila, ki ne vsebujejo gensko spremenjenih
organizmov, vendar predstavljajo tveganje za okolje, ki nastanejo zaradi
uporabe ali odstranjevanja zdravila ali obojega, predložiti oceno tveganja za
okolje v skladu z 2. členom Direktive 2001/18/ES Evropskega parlamenta in Sveta
z dne 12. marca 2001 o namernem sproščanju spremenjenih organizmov v okolje in
razveljavitvi Direktive Sveta 90/220/EGS (UL L št. 106 z dne 17. 4. 2001, str.
1), zadnjič spremenjene z Direktivo Evropskega parlamenta in Sveta z dne 11.
marca 2008 o spremembi Direktive 2011/18/ES in namernem sproščanju gensko
spremenjenih organizmov v okolje, glede Komisiji podeljenih izvedbenih
pooblastil (UL L št. 81 z dne 20. 3. 2008, str. 45).
15. člen
(sestava modula 1 – podatki o farmakovigilanci, preskušanjih
in ostali podatki)
(1) Predlagatelj mora predložiti podatke o sistemu
farmakovigilance in po potrebi o načrtu za obvladovanje tveganj, podatke o
odgovorni osebi za farmakovigilanco, ki izkazujejo njeno usposobljenost in
stalno dostopnost. 
(2) Predlagatelj mora predložiti tudi podatke o kliničnih
preskušanjih v tretjih državah, kadar je to ustrezno, in druge podatke v skladu
z zahtevami organa, pristojnega za zdravila.
16. člen
(sestava modulov 2 do 5 in natančnejša navodila)
Natančnejša oblika in vsebina modulov 2 do 5 ter posebnosti
za posamezne vrste zdravil so določeni v Prilogi I Direktive 2001/83/ES in v
navodilih iz tretjega odstavka 1. člena tega pravilnika.
D. Način predložitve vlog
17. člen
(način predložitve vlog)
(1) Predlagatelj lahko vlogo oziroma dokumentacijo in
dopolnitve vloge predloži v elektronski ali papirni obliki. Dokumentacija in
dopolnitve vlog v elektronski obliki morajo biti v formatu e-CTD (elektronska
oblika skupnega tehničnega dokumenta) ali NeeS (dogovorjena elektronska oblika,
ki ni v formatu e-CTD). Podrobnejša navodila glede oddaje vloge v elektronski
obliki so na spletni strani organa, pristojnega za zdravila
(http://www.jazmp.si). 
(2) Organ, pristojen za zdravila, lahko od predlagatelja
zahteva na vpogled izvirnike posameznih dokumentov. 
(3) Dopolnitve dokumentacije med postopkom z medsebojnim
priznavanjem in decentraliziranem postopkom, predlagatelj predloži v skladu s
tretjim odstavkom 1. člena tega pravilnika. 
(4) Spremni dopis mora predlagatelj predložiti v slovenskem
jeziku. Ostalo dokumentacijo lahko predloži v slovenskem ali angleškem jeziku,
razen dokumentov, za katere pravilnik določa, da jih predloži samo v slovenskem
ali v obeh jezikih.
E. Vrste postopkov
18. člen
(vrste postopkov)
(1) Ne glede na vrsto vloge iz 4. člena tega pravilnika,
lahko pridobitev dovoljenja za promet, ki je predmet tega pravilnika, poteka
po: 
-       
nacionalnem postopku; 
-       
postopku z medsebojnim priznavanjem ali 
-       
decentraliziranem postopku. 
(2) V postopkih iz druge in tretje alinee prejšnjega odstavka
je Republika Slovenija lahko referenčna država članica EU ali zadevna država
članica EU.
19. člen
(nacionalni postopek)
Nacionalni postopek poteka v skladu z 38. členom zakona.
20. člen
(hkratna obravnava v več državah članicah EU)
Kadar organ, pristojen za zdravila, ugotovi, da vlogo za
pridobitev dovoljenja za promet za isto zdravilo že obravnava druga država
članica EU, prekine postopek obravnave vloge in svetuje predlagatelju, da ravna
v skladu z določbami 22. do vključno 31. člena tega pravilnika.
21. člen
(dovoljenje za promet v drugi državi članici EU)
Kadar organ, pristojen za zdravila, ugotovi, da je druga
država članica EU izdala dovoljenje za promet, ki je predmet vloge za
pridobitev dovoljenja za promet v Republiki Sloveniji, zavrže vlogo ali ustavi
postopek, razen če je bila ta vložena v skladu z določbami od 22. do vključno
31. člena tega pravilnika.
22. člen
(postopek z medsebojnim priznavanjem in decentralizirani
postopek)
(1) Postopek z medsebojnim priznavanjem se uporabi, če
zdravilo že ima dovoljenje za promet v eni državi članici EU, predlagatelj pa
želi pridobiti dovoljenje za promet s tem zdravilom še v drugih državah
članicah EU. 
(2) Decentralizirani postopek se uporabi, če predlagatelj
želi hkrati pridobiti dovoljenje za promet v več državah članicah EU. 
(3) Kadar predlagatelj želi pridobiti dovoljenje za promet v
Republiki Sloveniji in še kateri drugi državi članici EU, mora predložiti vlogo
z enako dokumentacijo v vseh teh državah članicah EU. Predlagatelj eno od držav
članic EU zaprosi, da v postopku nastopi v vlogi referenčne države in da
pripravi poročilo o oceni zdravila.
23. člen
(Republika Slovenija kot referenčna država članica EU v
postopku z medsebojnim priznavanjem)
(1) Če je imetnik dovoljenja za promet za zadevno zdravilo že
pridobil dovoljenje za promet po nacionalnem postopku v Republiki Sloveniji in
želi začeti postopek z medsebojnim priznavanjem v drugih državah članicah EU,
je Republika Slovenija referenčna država članica EU. O tem, da želi začeti
postopek, v katerem nastopa Republika Slovenija v vlogi referenčne države, se
predhodno dogovori z organom, pristojnim za zdravila. 
(2) Imetnik dovoljenja za promet zaprosi organ, pristojen za
zdravila, da pripravi poročilo o oceni zdravila ali, če je to potrebno, dopolni
obstoječe poročilo o oceni zdravila z zadnjimi podatki. Pred pripravo poročila
mora imetnik dovoljenja za promet z zdravilom organu, pristojnemu za zdravila,
predložiti posodobljeno dokumentacijo, vključno z vsemi uveljavljenimi in
priglašenimi oziroma odobrenimi spremembami. 
(3) Organ, pristojen za zdravila, pripravi ali dopolni
poročilo o oceni zdravila z zadnjimi podatki v 90 dneh od prejetja popolne
vloge s posodobljeno dokumentacijo. Poročilo o oceni zdravila skupaj z
odobrenim povzetkom glavnih značilnosti zdravila, ovojnino in navodilom za
uporabo pošlje zadevnim državam članicam EU in predlagatelju. 
(4) Če zadevne države članice EU v 90 dneh od prejema
dokumentov iz prejšnjega odstavka odobrijo poročilo o oceni zdravila, povzetek
glavnih značilnosti zdravila ter ovojnino in navodilo za uporabo, o tem
obvestijo organ, pristojen za zdravila. Organ, pristojen za zdravila, zabeleži
njihovo strinjanje, zaključi postopek in o tem obvesti predlagatelja. 
(5) Če zadevne države članice EU ne morejo odobriti poročila
o oceni zdravila, povzetka glavnih značilnosti zdravila ter ovojnine in
navodila za uporabo iz tretjega odstavka tega člena zaradi možnega resnega
tveganja za javno zdravje, se uporabijo določbe 27. člena tega pravilnika.
24. člen
(Republika Slovenija kot referenčna država članica EU v
decentraliziranem postopku)
(1) Predlagatelj se pred predložitvijo vloge po
decentraliziranem postopku, v katerem želi, da Republika Slovenija nastopi kot
referenčna država, predhodno dogovori z organom, pristojnim za zdravila. 
(2) Organ, pristojen za zdravila, pripravi osnutek poročila o
oceni zdravila vključno s povzetkom glavnih značilnosti zdravila, navodilom za
uporabo in osnutkom ovojnine v 120 dneh od prejema popolne vloge in jih pošlje
zadevnim državam članicam EU in predlagatelju. 
(3) Če zadevne države članice EU v 90 dneh od prejema
dokumentov iz prejšnjega odstavka odobrijo poročilo o oceni zdravila, povzetek
glavnih značilnosti zdravila ter ovojnino in navodilo za uporabo, o tem
obvestijo organ, pristojen za zdravila. Organ, pristojen za zdravila, zabeleži
njihovo strinjanje, zaključi mednarodni del postopka in o tem obvesti
predlagatelja. 
(4) Predlagatelj mora v petih koledarskih dneh po zaključku mednarodnega
dela postopka predložiti ustrezne slovenske prevode informacij o zdravilu z
upoštevanjem strokovne terminologije, uveljavljene v Republiki Sloveniji. V 30
dneh po zaključku mednarodnega dela decentraliziranega postopka organ,
pristojen za zdravila, izda dovoljenje za promet. 
(5) Če zadevne države članice EU ne morejo odobriti poročila
o oceni zdravila, povzetka glavnih značilnosti zdravila ter ovojnine in
navodila za uporabo iz tretjega odstavka tega člena, zaradi možnega resnega
tveganja za javno zdravje, se uporabijo določbe 27. člena tega pravilnika.
25. člen
(Republika Slovenija kot zadevna država članica EU v
postopku z medsebojnim priznavanjem)
(1) Če je v času predložitve vloge za pridobitev dovoljenja
za promet v Republiki Sloveniji druga država članica EU že izdala dovoljenje za
promet, predlagatelj pa za zadevno zdravilo želi pridobiti dovoljenje za promet
v Republiki Sloveniji, mora organu, pristojnemu za zdravila, predložiti vlogo
po postopku z medsebojnim priznavanjem, v katerem je Republika Slovenija
zadevna država članica EU. Imetnik poda izjavo, da je predložena dokumentacija
enaka dokumentaciji, ki jo je prejela referenčna država in ostale zadevne
države članice EU. 
(2) Organ, pristojen za zdravila, v 90 dneh po prejemu
popolne vloge prizna poročilo referenčne države članice EU o oceni zdravila
skupaj s povzetkom glavnih značilnosti zdravila ter ovojnino in navodilom za
uporabo, razen v izjemnih primerih iz 27. člena tega pravilnika. 
(3) Predlagatelj mora v petih koledarskih dneh po zaključku
mednarodnega dela postopka predložiti ustrezne slovenske prevode informacij o
zdravilu z upoštevanjem strokovne terminologije, uveljavljene v Republiki
Sloveniji. V 30 dneh po zaključku mednarodnega dela postopka z medsebojnim
priznavanjem organ, pristojen za zdravila, izda dovoljenje za promet.
26. člen
(Republika Slovenija kot zadevna država članica EU v
decentraliziranem postopku)
(1) Predlagatelj predloži organu, pristojnemu za zdravila,
vlogo z enako dokumentacijo kot v referenčni in drugih zadevnih državah
članicah EU. 
(2) Organ, pristojen za zdravila v 90 dneh od prejema osnutka
poročila o oceni zdravila referenčne države članice EU prizna poročilo o oceni
zdravila, vključno s povzetkom glavnih značilnosti zdravila ter ovojnino in
navodilom za uporabo, razen v izjemnih primerih iz 27. člena tega pravilnika,
ter o tem obvesti referenčno državo članico EU. 
(3) Predlagatelj mora v petih koledarskih dneh po zaključku
mednarodnega dela postopka predložiti ustrezne slovenske prevode informacij o
zdravilu z upoštevanjem strokovne terminologije, uveljavljene v Republiki
Sloveniji. V 30 dneh po zaključku mednarodnega dela decentraliziranega postopka
organ, pristojen za zdravila, izda dovoljenje za promet.
27. člen
(arbitražni postopek CMD(h))
(1) Kadar organ, pristojen za zdravila, ne more odobriti
poročila o oceni zdravila, povzetka glavnih značilnosti zdravila ter ovojnine
in navodila za uporabo iz 25. oziroma 26. člena tega pravilnika zaradi možnega
resnega tveganja za javno zdravje, poda podrobne razloge za svoje stališče in o
tem obvesti referenčno državo članico EU, druge zadevne države članice EU ter
predlagatelja. O razlogih nestrinjanja, se takoj obvesti tudi CMD(h). 
(2) Organ, pristojen za zdravila, si prizadeva v CMD(h)
skupaj z drugimi zadevnimi državami članicami EU doseči dogovor o potrebnem
ukrepanju glede vloge iz prejšnjega odstavka. CMD(h) predlagatelju da možnost,
da izrazi svoje stališče ustno ali pisno. Če države članice EU v 60 dneh od
obvestila o razlogih nestrinjanja dosežejo dogovor, referenčna država članica
EU zaključi mednarodni del postopka z medsebojnim priznavanjem oziroma
decentraliziranega postopka in o tem obvesti predlagatelja. Predlagatelj mora v
petih koledarskih dneh predložiti ustrezne slovenske prevode informacij o
zdravilu z upoštevanjem strokovne terminologije, uveljavljene v Republiki
Sloveniji. Postopek se konča z izdajo dovoljenja za promet v 30 dneh po
zaključku mednarodnega dela postopka. 
(3) Če države članice EU ne dosežejo dogovora v roku iz
prejšnjega odstavka, o zadevi takoj obvestijo EMA o uporabi arbitražnega
postopka iz 30. člena tega pravilnika in ji predložijo podrobno poročilo glede
zadev, o katerih države članice EU niso mogle doseči dogovora, ter razloge za
njihovo nesoglasje. Kopijo tega poročila prejme tudi predlagatelj. 
(4) Takoj ko predlagatelj prejme obvestilo, da je bila zadeva
predana EMA, pošlje na EMA kopijo potrebne dokumentacije. 
(5) Če je organ, pristojen za zdravila, v okoliščinah iz
tretjega odstavka tega člena odobril poročilo o oceni zdravila skupaj s
povzetkom glavnih značilnosti zdravila ter ovojnino in navodilom za uporabo
referenčne države članice EU, lahko na zahtevo predlagatelja izda dovoljenje za
promet, ne da bi počakal na rezultat postopka iz 32. člena Direktive 2001/83/ES.
V tem primeru izdano dovoljenje za promet ne vpliva na rezultat tega postopka.
28. člen
(arbitražni postopek za usklajevanje različnih odločitev
držav članic EU)
(1) Če so države članice EU že sprejele različne odločitve v
zvezi dovoljenjem za promet z določenim zdravilom ali so ga začasno preklicale
ali odvzele, lahko Republika Slovenija oziroma organ, pristojen za zdravila,
druge države članice EU, Evropska komisija ali pa imetnik dovoljenja za promet
pri Odboru sproži arbitražni postopek iz 30. člena tega pravilnika, ki omogoča
uskladitev odločitev. 
(2) Republika Slovenija oziroma organ, pristojen za zdravila,
tako kot druge države članice EU vsako leto pošlje CMD(h) seznam zdravil, za
katere je treba pripraviti usklajen povzetek glavnih značilnosti zdravila, da
bi se tako spodbujala usklajenost dovoljenj za promet zdravil v EU.
29. člen
(arbitražni postopek za zaščito interesov EU)
(1) Republika Slovenija oziroma organ, pristojen za zdravila,
druge države članice EU, Evropska komisija, predlagatelj ali imetnik dovoljenja
za promet lahko v posebnih primerih, kadar je to v interesu EU, zadevo predloži
Odboru za uporabo postopka iz 30. člena tega pravilnika pred sprejetjem
odločitve glede predloga za pridobitev dovoljenja za promet, glede začasnega preklica
ali odvzema dovoljenja za promet, ali kakršne koli spremembe pogojev izdaje
dovoljenja za promet, ki je potrebna, zlasti ob upoštevanju zbranih informacij
o farmakovigilanci. 
(2) Republika Slovenija oziroma organ, pristojen za zdravila,
druge države članice EU ali Evropska komisija jasno opredelijo vprašanje,
predloženo Odboru v obravnavo, in obvestijo imetnika dovoljenja za promet. 
(3) Države članice EU in imetnik dovoljenja za promet Odboru
pošljejo vse razpoložljive podatke v zvezi s predloženo zadevo iz prvega
odstavka tega člena.
30. člen
(potek arbitražnih postopkov)
Nadaljnja obravnava arbitražnih postopkov, ki potekajo pri
Odboru, in izdaja mnenja Evropske komisije sta določena v 32. do 34. členu
Direktive 2001/83/ES.
31. člen
(ukrepi za varovanje javnega zdravja)
(1) Kadar organ, pristojen za zdravila, oceni, da je potrebna
sprememba dovoljenja za promet, ki je bilo odobreno v skladu z določbami tega
poglavja, ali začasni preklic ali odvzem dovoljenja za promet zaradi varovanja
javnega zdravja, zadevo takoj predloži EMA za uporabo postopkov iz prejšnjega
člena. 
(2) Ne glede na določbe 29. člena tega pravilnika lahko
organ, pristojen za zdravila, v izjemnih primerih, kadar je hitro ukrepanje
bistveno za varovanje javnega zdravja, do sprejetja dokončne odločitve začasno
ustavi prodajo in uporabo zadevnega zdravila na svojem ozemlju. O vzrokih
takega ukrepanja obvesti Evropsko komisijo in druge države članice EU
najpozneje naslednji delovni dan po uvedbi ukrepa.
F. Vsebina dovoljenja za promet
32. člen
(vsebina dovoljenja za promet)
(1) Dovoljenje za promet izda organ, pristojen za zdravila,
na podlagi popolne vloge, pozitivne ocene kakovosti, varnosti in učinkovitosti
oziroma ugotovljenega ugodnega razmerja med koristjo in tveganjem. 
(2) Sestavni deli dovoljenja za promet so: 
-       
odobreni povzetek glavnih značilnosti zdravila; 
-       
odobreno navodilo za uporabo; 
-       
odobreni osnutek ovojnine; 
-       
pri rizičnih zdravilih navodilo o kontroli kakovosti za uradno
sprostitev na trg EU. 
(3) Bodoči imetnik dovoljenja za promet mora ob koncu
postopka v roku, ki ga določi organ, pristojen za zdravila, posredovati
sestavne dele dovoljenja za promet, razen dokumenta iz četrte alinee prejšnjega
odstavka, v papirni in elektronski obliki. 
(4) Pogoj za izdajo dovoljenja za promet je ugotovitev
izpolnjevanja pogojev iz 22. člena zakona. Za to mora bodoči imetnik dovoljenja
za promet predložiti naslednja dokazila: 
-       
če bodoči imetnik dovoljenja za promet ni sam proizvajalec zdravila,
pisno izjavo o sklenjeni pogodbi s proizvajalcem zdravila, iz katere je
razviden naziv in sedež proizvajalca; 
-       
dokazilo o vpisu bodočega imetnika dovoljenja za promet v ustrezno
uradno evidenco v skladu s predpisi države članice EU, na ozemlju katere je
njegov sedež; 
-       
pisno izjavo bodočega imetnika dovoljenja za promet o določitvi
odgovorne osebe za farmakovigilanco, iz katere so razvidni: ime in priimek
odgovorne osebe, vrsta in stopnja njene izobrazbe, 24-urno dosegljiv telefon,
številko faksa, naslov elektronske pošte ter mesto njenega stalnega prebivališča;
-       
podpisan življenjepis odgovorne osebe za farmakovigilanco; 
-       
če odgovorna oseba za farmakovigilanco nima univerzitetne izobrazbe
medicinske ali farmacevtske smeri, dokazilo o stalni in neprekinjeni možnosti
strokovne podpore osebe, ki ima univerzitetno izobrazbo medicinske smeri. Iz
dokazila morajo biti razvidni podatki o osebi, ki nudi stalno strokovno
podporo, kakor je določeno za odgovorno osebo v tretji in četrti alinei tega
odstavka; 
-       
če bodoči imetnik dovoljenja za promet nima sedeža v Republiki Sloveniji
in je določil kontaktno osebo za farmakovigilanco na območju Republike
Slovenije, predloži dokazila o kontaktni osebi: ime in priimek, ime družbe in
naslov, 24-urno dosegljiv telefon, številko faksa, naslov elektronske pošte,
mesto njenega stalnega prebivališča ter podpisan življenjepis, iz katerega je
razvidno izpolnjevanje pogojev, določenih za odgovorno osebo v tretji in četrti
alinei tega odstavka. 
(5) Če so bila dokazila iz prejšnjega odstavka predložena pri
predhodnih vlogah, kjer je pravni status že potrjen, bodoči imetnik o tem
predloži pisno izjavo, v kateri navede sklic na zadevno vlogo, in potrdi, da se
podatki niso spremenili, pri čemer je odgovoren za verodostojnost svojih
navedb.
III. SPREMEMBE POGOJEV DOVOLJENJA ZA PROMET
33. člen
(vrste sprememb, kot jih določa Uredba 1234/2008/ES)
(1) Vrste sprememb pogojev dovoljenja so določene v 2., 3.,
4., 5. in 8. točki 2. člena Uredbe 1234/2008/ES. 
(2) Spremembe se lahko združijo v skupine, kot to določa 7.
člen Uredbe 1234/2008/ES, ali uporabi postopek za delitev dela, kot to določa
20. člen Uredbe 1234/2008/ES.
34. člen
(vsebina vloge)
Priglasitev spremembe oziroma vloga za odobritev spremembe
pogojev dovoljenja za promet mora vsebovati spremni dopis, obrazec in
dokumentacijo za spremembo.
35. člen
(spremni dopis za spremembe pogojev dovoljenja za promet)
(1) Spremni dopis za spremembe pogojev dovoljenja za promet
mora imetnik dovoljenja za promet predložiti v izvirniku in mora praviloma
vsebovati naslednje podatke: 
-       
glavo oziroma logotip, ime in naslov imetnika dovoljenja za promet; 
-       
navedbo vrste oziroma tipa spremembe; 
-       
ime zdravila, ki mora biti enako, kot je navedeno v dokumentaciji in na
obrazcu za spremembo pogojev dovoljenja za promet; 
-       
farmacevtsko obliko in jakost; 
-       
podatke o številu fasciklov oziroma vrsti in številu nosilcev
elektronskega zapisa; 
-       
datum in podpis odgovorne osebe predlagatelja. 
(2) V primeru združenih sprememb ali delitve dela, mora
spremni dopis vključevati podatke iz prejšnjega odstavka za vsa vključena zdravila
oziroma spremembe.
36. člen
(obrazec za spremembe pogojev dovoljenja za promet)
(1) Izpolnjen obrazec za spremembe pogojev dovoljenja za
promet, ki je objavljen na spletni strani organa, pristojnega za zdravila
(http://www.jazmp.si), mora predlagatelj predložiti v izvirniku. V primeru
združenih sprememb ali delitve dela, predloži skupen obrazec za vsa vključena
zdravila oziroma spremembe. 
(2) Obrazcu mora biti priloženo potrdilo o plačilu
pristojbine.
37. člen
(dokumentacija za spremembo)
(1) Dokumentacija za spremembo pogojev dovoljenja za promet
mora biti pripravljena v skladu z navodili iz tretjega odstavka 1. člena tega
pravilnika. 
(2) Če se spreminjajo informacije o zdravilu, je treba
označiti spremembe glede na odobrena besedila.
38. člen
(obravnava sprememb)
(1) Postopki obravnave sprememb so določeni v 8. do 12. členu
in 19. do 22. členu Uredbe 1234/2008/ES in se uporabljajo za zdravila, za
katera je bilo v Republiki Sloveniji pridobljeno dovoljenje za promet po
nacionalnem postopku, po postopku z medsebojnim priznavanjem ali po
decentraliziranem postopku. 
(2) Pri arbitražnih postopkih se smiselno uporabijo določbe
27. in 30. člena tega pravilnika.
39. člen
(način predložitve vloge)
Pri načinu predložitve vloge za spremembo pogojev dovoljenja
za promet se smiselno uporabljajo določbe 17. člena tega pravilnika.
40. člen
(nacionalna sprememba razvrstitve zdravila brez recepta
glede mesta izdaje)
(1) Sprememba razvrstitve zdravila brez recepta glede mesta
izdaje, je sprememba, ki se ne obravnava v skladu z Uredbo 1234/2008/ES, in je
lahko: 
-       
sprememba razvrstitve iz skupine zdravil brez recepta, ki se izdajajo
samo v lekarnah, v skupino zdravil brez recepta, ki se izdajajo v lekarnah in
specializiranih prodajalnah; 
-       
sprememba razvrstitve iz skupine zdravil brez recepta, ki se izdajajo v
lekarnah in specializiranih prodajalnah, v skupino zdravil brez recepta, ki se
izdajajo samo v lekarnah. 
(2) Organ, pristojen za zdravila mora odobriti spremembo iz
prejšnjega odstavka. 
(3) Vloga za odobritev spremembe mora vsebovati: 
-       
spremni dopis, kot je določeno v 35. členu tega pravilnika; 
-       
utemeljitev spremembe razvrstitve, ki dokazuje, da zdravilo izpolnjuje
pogoje iz 19. oziroma 18. člena Pravilnika o razvrščanju, predpisovanju in
izdajanju zdravil za uporabo v humani medicini (Uradni list RS, št. 86/08 in
45/10); 
-       
zadnjo odobreno ovojnino in navodilo za uporabo ter predlagano novo
ovojnino in navodilo za uporabo; 
-       
podatke o plačilu pristojbine. 
(4) Pri načinu predložitve vloge za spremembo razvrstitve
zdravila brez recepta glede mesta izdaje se smiselno uporabljajo določbe 17.
člena tega pravilnika. 
(5) Organ, pristojen za zdravila, odloči o spremembi
razvrstitve glede mesta izdaje v 90 dneh po prejetju popolne vloge.
IV. PODALJŠANJE DOVOLJENJA ZA PROMET
41. člen
(podaljšanje dovoljenja za promet)
(1) Veljavnost dovoljenja za promet se lahko podaljša po
izteku petih let na podlagi vloge za podaljšanje dovoljenja za promet in
ponovne ocene razmerja med koristjo in tveganjem zdravila. Dovoljenje za promet
se podaljša za nedoločen čas, razen če organ, pristojen za zdravila zahteva
ponovno podaljšanje zaradi interesa varovanja javnega zdravja. 
(2) Organu, pristojnemu za zdravila je treba na njegovo
zahtevo predložiti konsolidirano različico dokumentacije glede kakovosti,
varnosti in učinkovitosti, ki zajema vse spremembe pogojev, uvedene od izdaje
dovoljenja za promet.
42. člen
(oblika in sestava dokumentacije)
Podatke in dokumente za podaljšanje dovoljenja za promet mora
imetnik dovoljenja za promet predložiti v obliki CTD, ki obsega podatke iz
modula 1, modula 2 in modula 5, kot je določeno v 43. do vključno 47. členu
tega pravilnika.
43. člen
(podatki iz modula 1)
Zahtevani podatki za podaljšanje dovoljenja za promet iz
Modula 1 so: 
1.0  
spremni dopis; 
1.1  
pregled vsebine celotne dokumentacije (kazalo vseh modulov); 
1.2  
izpolnjen obrazec za podaljšanje dovoljenja za promet; 
1.3  
informacije o zdravilu: 
- 
povzetek glavnih značilnosti zdravila, označevanje in navodilo za
uporabo; 
1.4  
izjave s podpisi in podatki o usposobljenosti izvedencev za: 
- 
farmacevtsko-kemijski in biološki del dokumentacije in 
- 
klinični del dokumentacije.
44. člen
(podatki iz modula 1 – spremni dopis)
Spremni dopis mora imetnik dovoljenja za promet predložiti v
izvirniku in mora praviloma vsebovati naslednje podatke: 
-       
glavo/logotip, ime in naslov imetnika dovoljenja za promet; 
-       
vrsta vloge: podaljšanje dovoljenja za promet; 
-       
ime zdravila; 
-       
farmacevtsko obliko in jakost; 
-       
podatke o številu fasciklov oziroma vrsti in številu nosilcev
elektronskega zapisa; 
-       
datum in podpis odgovorne osebe predlagatelja.
45. člen
(podatki iz modula 1 – obrazec za podaljšanje dovoljenja za
promet)
(1) Izpolnjen obrazec za podaljšanje dovoljenja za promet, ki
je objavljen na spletni strani organa, pristojnega za zdravila (http://www.jazmp.si),
mora predlagatelj predložiti v izvirniku za vsako farmacevtsko obliko in jakost
zdravila posebej. 
(2) Obrazcu morajo biti priloženi potrdilo o plačilu
pristojbine in drugi dokumenti, zahtevani kot priloge obrazca ter informacije o
zdravilu: 
-       
za zdravila, z dovoljenjem za promet po nacionalnem postopku, zadnji
odobreni povzetek glavnih značilnosti zdravila, označevanje in navodilo za
uporabo v slovenskem jeziku; 
-       
za zdravila z dovoljenjem za promet po postopku z medsebojnim
priznavanjem ali decentraliziranem postopku, zadnji odobreni povzetek glavnih
značilnosti zdravila, označevanje in navodilo za uporabo v angleškem jeziku. Po
zaključku mednarodnega dela postopka mora predlagatelj predložiti ustrezne
slovenske prevode informacij o zdravilu, z upoštevanjem strokovne
terminologije, uveljavljene v Republiki Sloveniji. 
(3) Če so predlagane spremembe že odobrenih informacij o
zdravilu, morajo biti jasno označene.
46. člen
(podatki iz modula 2)
Zahtevani podatki za podaljšanje dovoljenja za promet iz modula
2 so: 
-       
2.3 povzetek o kakovosti zdravila (poročilo izvedenca), ki mora
praviloma vključevati: 
-       
pisno izjavo o tem, ali imetnik dovoljenja za promet spremlja znanstveni
in tehnični napredek z uvedbo vseh potrebnih sprememb od pridobitve dovoljenja
za promet ali od zadnjega podaljšanja; 
-       
pisno izjavo o tem, da so bile vse uvedene spremembe o kakovosti
predložene organu, pristojnemu za zdravila, ter da zdravilo ustreza smernicam o
kakovosti Odbora, ki so na voljo na spletni strani EMA; 
-       
kopijo zadnjih odobrenih specifikacij za učinkovino in končni izdelek
skupaj z datumom odobritve; 
-       
kakovostno sestavo in količino učinkovin in pomožnih snovi skupaj z
datumom odobritve; 
-       
druge izjave, kot je na primer izjava glede TSE z dokazili; 
-       
2.5 pregled klinične dokumentacije (poročilo izvedenca), ki mora
opredeliti razmerje med koristjo in tveganjem na podlagi podatkov iz zadnjega
rednega poročila o varnosti zdravila in podatkov o varnosti in učinkovitosti
zdravila, zbranih od zadnje izdaje dovoljenja za promet, pri čemer je treba
upoštevati tudi nove podatke iz javno dostopnih publikacij. Poročilo mora
vključevati: 
-       
pisno izjavo izvedenca o tem, ali so na voljo novi neklinični
farmakološko-toksikološki in klinični podatki, ki bi spremenili oceno razmerja
med koristjo in tveganjem. V primeru novih nekliničnih
farmakološko-toksikoloških podatkov lahko imetnik dovoljenja za promet predloži
tudi izvedensko poročilo o tem delu dokumentacije; 
-       
pisno mnenje izvedenca o tem, ali se zdravilu po izteku petletnega
obdobja lahko varno podaljša dovoljenje za promet za nedoločen čas, ali navedbo
ter utemeljitev priporočenih ali začetih aktivnosti glede varnosti zdravila in
potrebnega ponovnega podaljšanja; 
-       
pisno izjavo izvedenca, ali je imetnik dovoljenja za promet obveščal
organ, pristojen za zdravila, o katerihkoli dodatnih podatkih, pomembnih za
oceno razmerja med koristjo in tveganjem za zadevno zdravilo.
47. člen
(podatki iz modula 5)
Zahtevani podatki za podaljšanje dovoljenja za promet iz
Modula 5, poglavje 5.3.6., so poročila o izkušnjah v obdobju trženja zdravila
(redno dopolnjeno poročilo o varnosti zdravila in povzetek poročila za vmesno
obdobje, če je potrebno), s posebnim poudarkom na oceni razmerja med koristjo
in tveganjem.
48. člen
(natančnejša navodila)
Pri pripravi dokumentacije iz 42. do 47. člena tega
pravilnika mora imetnik dovoljenja za promet poleg določb zakona, tega
pravilnika in drugih podzakonskih predpisov upoštevati navodila iz tretjega
odstavka 1. člena tega pravilnika.
49. člen
(način predložitve vloge)
Pri načinu predložitve vloge za podaljšanje dovoljenja za
promet se smiselno uporabljajo določbe 17. člena tega pravilnika.
50. člen
(vrste postopkov)
Za postopek podaljšanja dovoljenja za promet se smiselno
uporabljajo določbe 18., 27. in 30. člena tega pravilnika.
51. člen
(dodatno podaljšanje dovoljenja za promet)
Če organ, pristojen za zdravila, zaradi interesa varovanja
javnega zdravja, dovoljenja ne podaljša za nedoločen čas, mora predlagatelj
najmanj šest mesecev pred iztekom dovoljenja za promet vložiti vlogo za dodatno
podaljšanje v skladu z določbami 41. do 50. člena tega pravilnika.
V. PRENOS DOVOLJENJA ZA PROMET
52. člen
(opredelitev)
Imetnik dovoljenja za promet lahko prenese dovoljenje za
promet na drugo pravno ali fizično osebo, ki izpolnjuje pogoje iz 22. člena
zakona na podlagi vloge za prenos dovoljenja za promet. Ne glede na vrsto
postopka pridobitve dovoljenja za promet, se vloga za prenos dovoljenja za
promet obravnava po nacionalnem postopku.
53. člen
(vsebina vloge)
(1) Vloga za prenos dovoljenja za promet, ki jo predloži
dosedanji imetnik dovoljenja za promet, mora vsebovati spremni dopis in
dokumentacijo, potrebno za prenos. 
(2) Spremni dopis mora dosedanji imetnik dovoljenja za promet
predložiti v izvirniku in mora praviloma vsebovati naslednje podatke: 
-       
glavo/logotip, ime in naslov dosedanjega imetnika dovoljenja za promet; 
-       
ime in naslov bodočega imetnika dovoljenja za promet; 
-       
vrsto vloge: prenos dovoljenja za promet; 
-       
ime zdravila, jakost in farmacevtsko obliko; 
-       
datum uveljavitve prenosa; 
-       
datum in podpis odgovorne osebe dosedanjega imetnika dovoljenja za
promet. 
(3) Spremnemu dopisu mora biti priloženo potrdilo o plačilu
pristojbine. 
(4) Dokumentacija za prenos dovoljenja za promet mora
vsebovati: 
-       
preglednico s podatki o zdravilih, ki so predmet prenosa (ime zdravila,
jakost, farmacevtska oblika, velikost pakiranja, številka dovoljenja za promet
in njegova veljavnost); 
-       
izjavo dosedanjega imetnika dovoljenja za promet, da se strinja s
prenosom dovoljenja za promet, s prenosom vseh dolžnosti in pravic in s
prenosom celotne dokumentacije na bodočega imetnika dovoljenja za promet, s
podpisom odgovorne osebe; 
-       
izjavo bodočega imetnika dovoljenja za promet, da sprejema prenos
dovoljenja za promet, da sprejema vse dolžnosti, pravice in odgovornosti ter da
sprejema celotno dokumentacijo zdravila, vključno z vsemi odobrenimi
spremembami in izdanimi dovoljenji za promet, s podpisom odgovorne osebe; 
-       
posodobljene informacije o zdravilu (povzetek glavnih značilnosti
zdravila, označevanje in navodilo za uporabo). 
(5) Vlogi je treba za bodočega imetnika dovoljenja za promet
priložiti dokazila o izpolnjevanju pogojev iz četrtega odstavka 32. člena tega
pravilnika.
VI. PRENEHANJE VELJAVNOSTI DOVOLJENJA ZA PROMET
54. člen
(prenehanje veljavnosti)
(1) Dovoljenje za promet preneha veljati v skladu s 45. in
48. členom zakona ali na zahtevo imetnika dovoljenja za promet. 
(2) Vloga imetnika dovoljenja za promet iz prejšnjega
odstavka vsebuje: 
-       
podatke o imetniku dovoljenja za promet (glavo/logotip, ime in naslov); 
-       
podatke o vrsti vloge: prenehanje veljavnosti dovoljenja za promet; 
-       
podatke o zdravilu: ime zdravila, ki mora biti enako, kot je navedeno v
dokumentaciji, in farmacevtsko obliko, jakost in pakiranje; 
-       
podatke o razlogu zahteve; 
-       
zahtevani datum prenehanja veljavnosti; 
-       
dokazilo o plačilu stroškov postopka; 
-       
datum in podpis odgovorne osebe; 
-       
če so informacije o zdravilu (povzetek glavnih značilnosti zdravila,
ovojnina in navodilo za uporabo) skupne za več oblik zdravila (jakost ali
farmacevtska oblika), morajo biti k vlogi za prenehanje dovoljenja za promet
ene od oblik zdravila predložene zadnje odobrene informacije o zdravilu,
informacije z označenimi spremembami in čistopisi spremenjenih informacij o
zdravilu. 
(3) Imetnik dovoljenja za promet mora vlogo iz prejšnjega
odstavka predložiti organu, pristojnemu za zdravila, najmanj dva in največ
osemnajst mesecev pred predvidenim prenehanjem opravljanja prometa z zdravilom.
VII. DOPOLNITEV DOKUMENTACIJE
55. člen
(dopolnitev dokumentacije)
Če organ, pristojen za zdravila ugotovi, da predložena
dokumentacija ne ustreza pogojem, ki jih določata zakon in ta pravilnik, lahko
od imetnika dovoljenja za promet zahteva: 
-       
manjkajočo dokumentacijo; 
-       
dopolnjene podatke, ki zagotavljajo kakovost, varnost in učinkovitost
zdravila v skladu z novimi tehničnimi ter znanstvenimi dosežki in v skladu z
veljavnimi predpisi.
VIII. KONČNE DOLOČBE
56. člen
(postopki pred uveljavitvijo pravilnika)
Postopki, ki so se začeli pred uveljavitvijo tega pravilnika,
se dokončajo po določbah pravilnika, ki je za stranko ugodnejši.
57. člen
(razveljavitev)
Z dnem uveljavitve tega pravilnika preneha veljati Pravilnik
o dovoljenju za promet z zdravilom za uporabo v humani medicini (Uradni list
RS, št. 59/06).
58. člen
(uveljavitev pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 715-0018/2010
Ljubljana, dne 19. septembra 2010
EVA 2009-2711-0067
Dorijan Marušič l.r. 
Minister 
za zdravje