1. člen
Ta pravilnik določa obseg sredstev, ki ga
javni zavodi in javne agencije iz pristojnosti Ministrstva za zdravje, lahko
namenijo za plačilo delovne uspešnosti iz naslova prodaje blaga in storitev na
trgu.
2. člen
Med prihodke od prodaje blaga in storitev
na trgu se uvrščajo prihodki od blaga in storitev, pridobljeni izven
opravljanja dejavnosti iz naslova izvajanja javne službe, ki je opredeljena v
Zakonu o zdravstvenem varstvu in zdravstvenem zavarovanju (Uradni list RS, št.
72/06 – uradno prečiščeno besedilo, 114/06 – ZUTPG, 91/07 in 76/08), programih
javnega zdravja in ustanovitvenem aktu posrednega proračunskega uporabnika.
Prihodki od prodaje blaga in storitev na trgu se ustvarjajo v pogojih
konkurence, pri čemer cene storitev določa posredni uporabnik proračuna sam.
3. člen
V javnih zavodih in javnih agencijah iz
pristojnosti Ministrstva za zdravje obseg sredstev za plačilo delovne uspešnosti
iz naslova prodaje blaga in storitev na trgu znaša največ 50 odstotkov razlike med prihodki in odhodki od prodaje blaga in
storitev na trgu.

Pravilnik o določitvi obsega sredstev za
delovno uspešnost iz naslova prodaje blaga in storitev na trgu v javnih zavodih
iz pristojnosti Ministrstva za zdravje (Uradni list RS, št. 7/10) vsebuje naslednji končni določbi:
»4. člen
Z dnem uveljavitve tega pravilnika preneha
veljati Pravilnik o določitvi obsega sredstev za delovno uspešnost iz naslova
prodaje blaga in storitev na trgu v javnih zavodih iz pristojnosti Ministrstva
za zdravje (Uradni list RS, št. 25/09).
5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o določitvi
obsega sredstev za delovno uspešnost iz naslova prodaje blaga in storitev na
trgu v javnih zavodih iz pristojnosti Ministrstva za zdravje (Uradni list RS,
št. 3/13) vsebuje naslednjo končno določbo:
»2. člen
Ta pravilnik začne veljati naslednji dan po
objavi.«.