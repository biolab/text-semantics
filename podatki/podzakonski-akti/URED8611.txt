I. SPLOŠNE DOLOČBE
1. člen
(vsebina)
S to uredbo se določajo pristojni organi za izvajanje Uredbe
(EU) 2019/6 Evropskega parlamenta in Sveta z dne 11. decembra
2018 o zdravilih za uporabo v veterinarski medicini in razveljavitvi Direktive
2001/82/ES (UL L št. 4 z dne 7. 1. 2019, str. 43),
zadnjič spremenjene z Delegirano uredbo Komisije (EU) 2023/905 z dne 27. februarja
2023 o dopolnitvi Uredbe (EU) 2019/6 Evropskega parlamenta in Sveta glede
prepovedi uporabe nekaterih protimikrobnih zdravil pri živalih ali proizvodih
živalskega izvora, ki se izvažajo iz tretjih držav v Unijo
(UL L št. 116 z dne 4. 5. 2023, str. 1),
(v nadaljnjem besedilu: Uredba 2019/6/EU), izjeme od dovoljenja za promet,
uporaba jezika, postopek glede dovoljenja za proizvodnjo in promet ter
podrobnejši pogoji glede uporabe zdravil za uporabo v veterinarski medicini,
oglaševanje, podrobnejši pogoji glede vodenja evidenc in sledljivosti,
posedovanje zdravil za uporabo v veterinarski medicini, promet na daljavo,
veterinarski recept, inšpekcijski nadzor ter prekrški in sankcije za kršitve
določb Uredbe 2019/6/EU in te uredbe.
2. člen
(pristojni organi)
(1) Javna agencija
Republike Slovenije za zdravila in medicinske pripomočke (v nadaljnjem
besedilu: JAZMP) je organ, pristojen za izvajanje Uredbe 2019/6/EU in te uredbe
v delu, ki ureja:
1.     
opredelitev izdelka za zdravilo za uporabo v veterinarski medicini,
2.     
označevanje in navodilo za uporabo zdravila za uporabo v veterinarski
medicini,
3.     
homeopatska zdravila za uporabo v veterinarski medicini,
4.     
klinična preskušanja zdravil za uporabo v veterinarski medicini,
5.     
postopke za pridobitev in vzdrževanje dovoljenja za promet z zdravili za
uporabo v veterinarski medicini,
6.     
izdajo dovoljenj za vnos in uvoz zdravil za uporabo v veterinarski
medicini zaradi izvajanja 112., 113., 114. in 116. člena
Uredbe 2019/6/EU,
7.     
proizvodnjo zdravil za uporabo v veterinarski medicini,
8.     
vnos, uvoz, iznos, izvoz in promet na debelo z zdravili za uporabo v
veterinarski medicini,
9.     
vzporedni promet z zdravili za uporabo v veterinarski medicini,
10.  
promet z zdravili za uporabo v veterinarski medicini na drobno,
11.  
farmakovigilanco zdravil za uporabo v veterinarski medicini,
12.  
oglaševanje zdravil za uporabo v veterinarski medicini,
13.  
izvajanje 126. člena Uredbe
2019/6/EU,
14.  
izvajanje 129. do 134. člena
Uredbe 2019/6/EU,
15.  
imenovanje članov v Odbor za zdravila za uporabo v veterinarski medicini
in v Usklajevalno skupino za postopek vzajemnega priznavanja in
decentralizirani postopek za zdravila za uporabo v veterinarski medicini.
(2) Uprava Republike
Slovenije za varno hrano, veterinarstvo in varstvo rastlin (v nadaljnjem
besedilu: uprava) je organ, pristojen za izvajanje Uredbe 2019/6/EU in te
uredbe v delu, ki ureja:
-       
uporabo in sledljivost zdravil za uporabo v veterinarski medicini in
zdravil za uporabo v humani medicini, ki se uporabljajo pri živalih (v
nadaljnjem besedilu: zdravila),
-       
izvajanje 57. in 103. člena Uredbe
2019/6/EU glede zbiranja podatkov o zdravilih,
-       
izvajanje 105. člena Uredbe
2019/6/EU glede veterinarskega recepta in njegove sledljivosti,
-       
izvajanje 106. do 115. člena
Uredbe 2019/6/EU za spremljanje sledljivosti zdravil, omejitve oziroma
prepovedi uporabe in nadzor nad uporabo zdravil,
-       
izvajanje 118. člena Uredbe
2019/6/EU glede živali ali proizvodov živalskega izvora, uvoženih iz tretjih
držav.
(3) Za izvajanje 117. člena Uredbe 2019/6/EU glede zbiranja in
odstranjevanja odpadkov zdravil za uporabo v veterinarski medicini se uporablja
predpis, ki ureja ravnanje z odpadnimi zdravili.
3. člen
(opredelitev izdelka)
Glede postopka za opredelitev izdelka za zdravilo za uporabo
v veterinarski medicini se uporabljajo določbe o razmerju med zdravili in
drugimi izdelki iz zakona, ki ureja zdravila, če niso v nasprotju z Uredbo
2019/6/EU in njenimi izvedbenimi predpisi.
II. JEZIK
4. člen
(jezik v vlogi za pridobitev in spremembo dovoljenja za
promet)
(1) Dokumenti v vlogi
za pridobitev in spremembo dovoljenja za promet z zdravilom za uporabo v
veterinarski medicini v skladu z 8., 61. in 62. členom
Uredbe 2019/6/EU so v slovenskem ali angleškem jeziku.
(2) Ne glede na
prejšnji odstavek so v slovenskem jeziku povzetek glavnih značilnosti zdravila
za uporabo v veterinarski medicini, navodilo za uporabo zdravila za uporabo v
veterinarski medicini ter informacije na zunanji in stični ovojnini.
III. OZNAČEVANJE IN NAVODILA ZA UPORABO ZDRAVILA ZA UPORABO V
VETERINARSKI MEDICINI
5. člen
(uporaba zunanje ovojnine v tujem jeziku z nalepko v
slovenskem jeziku)
(1) Zunanja ovojnina
zdravila za uporabo v veterinarski medicini (v nadaljnjem besedilu: zunanja
ovojnina) je lahko v skladu s petim odstavkom 87. člena
Zakona o zdravilih (Uradni list RS, št. 17/14 in 66/19) v enem
od jezikov držav članic Evropske unije z nalepko v slovenskem jeziku. Nalepko
odobri JAZMP v skladu s sedmim odstavkom tega člena.
(2) Besedilo nalepke v
slovenskem jeziku vsebuje podatke iz 11. člena
Uredbe 2019/6/EU, razen naslednjih podatkov, če so ti jasno razvidni in
razumljivi iz zunanje ovojnine v tujem jeziku, o:
-       
datumu izteka roka uporabnosti (mesec in leto), ki je lahko označen z
okrajšavo »Exp«, in roka uporabnosti po prvem odpiranju, razredčitvi ali
rekonstituciji, če je to zahtevano;
-       
izdelovalčevi številki serije, ki je lahko označena z okrajšavo »Lot«;
-       
velikosti pakiranja.
(3) Imetnik dovoljenja
za promet z zdravilom za uporabo v veterinarski medicini ali imetnik dovoljenja
za vzporedni promet z zdravilom za uporabo v veterinarski medicini zagotovi, da
je besedilo nalepke v slovenskem jeziku usklajeno z veljavnimi podatki o
dovoljenju za promet oziroma vzporedni promet z zdravilom za uporabo v
veterinarski medicini. Besedilo nalepke v slovenskem jeziku mora biti
razumljivo in čitljivo.
(4) Imetnik dovoljenja
za promet z zdravilom za uporabo v veterinarski medicini ali imetnik dovoljenja
za vzporedni promet z zdravilom za uporabo v veterinarski medicini zagotovi, da
način in mesto lepljenja nalepke v slovenskem jeziku ne povzročata dvoumnosti v
primerjavi z besedilom na zunanji ovojnini v tujem jeziku.
(5) Vlogo za odobritev
uporabe zunanje ovojnine v tujem jeziku z nalepko v slovenskem jeziku imetnik
dovoljenja za promet z zdravilom za uporabo v veterinarski medicini ali imetnik
dovoljenja za vzporedni promet z zdravilom za uporabo v veterinarski medicini
predloži JAZMP v elektronski obliki.
(6) Vloga iz prejšnjega
odstavka vsebuje izpolnjeni in podpisani obrazec, ki ga pripravi in objavi
JAZMP na svoji spletni strani ter obsega podatke o:
1.     
predlagatelju vloge:
- 
firma ali osebno ime,
- 
kontaktni podatki: ime kontaktne osebe, telefonska številka ali
elektronski naslov;
2.     
zdravilu za uporabo v veterinarski medicini:
- 
ime zdravila,
- 
jakost zdravila,
- 
farmacevtska oblika zdravila,
- 
velikost pakiranja oziroma pakiranj, ki bodo opremljena z nalepko,
- 
imetnik dovoljenja za promet oziroma vzporedni promet z zdravilom za
uporabo v veterinarski medicini;
3.     
potrdilu proizvajalca zdravila za uporabo v veterinarski medicini, ki bo
opremljal zunanjo ovojnino v tujem jeziku z nalepko v slovenskem jeziku, o
dobri proizvodni praksi, ki ni starejše od treh let in ki vključuje opremljanje
zunanje ovojnine.
(7) JAZMP izda
odobritev uporabe zunanje ovojnine v tujem jeziku z nalepko v slovenskem jeziku
za eno leto.
(8) Za spremembo
odobritve uporabe zunanje ovojnine v tujem jeziku imetnik dovoljenja za promet
z zdravilom za uporabo v veterinarski medicini oziroma za vzporedni promet z
zdravilom za uporabo v veterinarski medicini vloži novo vlogo v skladu s tem
členom.
(9) Sprememba odobritve
zunanje ovojnine v tujem jeziku z nalepko v slovenskem jeziku ne podaljša njene
veljavnosti.
(10) Nalepko s podatki
v slovenskem jeziku imajo v skladu z 11. členom
Uredbe 2019/6/EU in to uredbo tudi zdravila za uporabo v veterinarski medicini,
ki nimajo dovoljenja za promet in je zanje JAZMP začasno dovolil promet v
skladu z zakonom, ki ureja zdravila.
(11) Za strokovno,
jezikovno in slogovno ustrezno besedilo nalepke v slovenskem jeziku za zdravila
za uporabo v veterinarski medicini iz prejšnjega odstavka je odgovorna pravna
ali fizična oseba, ki opravlja vnos ali uvoz teh zdravil, ob upoštevanju
strokovne terminologije, uveljavljene v Republiki Sloveniji. Na nalepki v slovenskem
jeziku se pri zdravilih za uporabo v veterinarski medicini iz prejšnjega
odstavka navede ime imetnika dovoljenja za začasni promet oziroma vnos ali uvoz
tega zdravila.
6. člen
(označevanje ovojnine in navodilo za uporabo zdravil za
uporabo v veterinarski medicini)
(1) Številka serije na
stični in zunanji ovojnini se označi z besedo »Serija« ali »Lot«.
(2) V skladu s točko
(d) prvega odstavka 11. člena Uredbe
2019/6/EU se na zunanji ovojnini navede opozorilo »Samo za živali«.
(3) Mednarodno nelastniško
ime učinkovine je na stični ali zunanji ovojnini navedeno v slovenskem,
angleškem ali latinskem jeziku, pri čemer je prevod v slovenski jezik naveden v
navodilu za uporabo.
(4) Navodilo za uporabo
je priloženo zdravilu za uporabo v veterinarski medicini v papirni obliki.
Navodilo za uporabo v papirni obliki je priloženo tudi zdravilu za uporabo v
veterinarski medicini, ki se izdaja v veterinarskih organizacijah in drugih
organizacijah, ki v skladu s predpisi, ki urejajo veterinarsko dejavnost,
opravljajo veterinarsko dejavnost v Republiki Sloveniji, ob storitvi za živali
v skladu z določbami o prometu z zdravili na drobno zakona, ki ureja zdravila.
(5) Navodilo za uporabo
v slovenskem jeziku v skladu s 14. členom Uredbe 2019/6/EU in to uredbo
ima tudi zdravilo za uporabo v veterinarski medicini, ki nima dovoljenja za
promet in je zanj JAZMP začasno dovolil promet v skladu z določbami zakona, ki
ureja zdravila, o začasnem dovoljenju za promet z zdravilom v izjemnih
primerih.
(6) Za strokovno,
jezikovno in slogovno ustrezno besedilo navodila za uporabo zdravila za uporabo
v veterinarski medicini iz prejšnjega odstavka ob upoštevanju strokovne
terminologije, uveljavljene v Republiki Sloveniji, je odgovorna pravna ali
fizična oseba, ki opravlja vnos ali uvoz zdravil za uporabo v veterinarski
medicini. V navodilu za uporabo se pri zdravilih za uporabo v veterinarski
medicini iz prejšnjega odstavka navede ime imetnika dovoljenja za začasni
promet oziroma vnos ali uvoz.
7. člen
(označevanje registriranih homeopatskih zdravil za uporabo v
veterinarski medicini)
(1) Na zunanji ovojnini
homeopatskih zdravil za uporabo v veterinarski medicini, ki so registrirana v
skladu s 86. členom Uredbe 2019/6/EU, so navedeni naslednji podatki:
1.     
besedilo »homeopatsko zdravilo za uporabo v veterinarski medicini«;
2.     
znanstveno ime surovine ali surovin, ki mu sledi stopnja razredčitve z
uporabo simbolov iz Evropske farmakopeje ali v skladu z veljavnimi
farmakopejami držav članic Evropske unije, če Evropska farmakopeja teh določb
ne vsebuje;
3.     
ime in naslov imetnika dovoljenja za promet;
4.     
datum izteka roka uporabnosti v naslednji obliki: »mm/llll«, pred
katerim je okrajšava »Exp.«;
5.     
farmacevtska oblika;
6.     
vsebina, izražena z maso, prostornino ali številom enot stičnih ovojnin;
7.     
posebni previdnostni ukrepi za shranjevanje, če ti obstajajo;
8.     
ciljne živalske vrste;
9.     
številka serije, ki se označi z besedo »Serija« ali »Lot«;
10.  
karenca, tudi če je nič dni.
(2) Na stični ovojnini
homeopatskih zdravil iz prejšnjega odstavka so navedeni podatki iz 2., 4., 7. in
9. točke prejšnjega odstavka.
(3) Informacije iz
prvega in drugega odstavka tega člena so napisane s čitljivimi in razumljivimi
znaki ali okrajšavami ali piktogrami v skladu s seznamom iz drugega odstavka
17. člena Uredbe 2019/6/EU.
IV. KLINIČNA PRESKUŠANJA ZDRAVIL ZA UPORABO V VETERINARSKI
MEDICINI
8. člen
(klinično preskušanje zdravila za uporabo v veterinarski
medicini)
Za odobritev kliničnega preskušanja zdravila za uporabo v
veterinarski medicini v skladu z 9. členom
Uredbe 2019/6/EU se uporabljajo določbe o kliničnem preskušanju zdravil zakona,
ki ureja zdravila, če niso v nasprotju z Uredbo 2019/6/EU.
V. DOVOLJENJE ZA PROIZVODNJO IN PROMET TER SLEDLJIVOST
ZDRAVIL
9. člen
(dovoljenje za proizvodnjo)
Glede postopka za izdajo ali zavrnitev dovoljenja za
proizvodnjo zdravil za uporabo v veterinarski medicini iz 90. člena Uredbe
2019/6/EU se uporabljajo določbe o postopku za pridobitev dovoljenja za
proizvodnjo zdravil iz zakona, ki ureja zdravila.
10. člen
(izjeme glede dovoljenja za promet)
(1) Dovoljenje za
promet ni potrebno za zdravila za uporabo v veterinarski medicini, ki so
predvidena izključno za hišne živali akvarijske ali ribniške živali, ptice v
kletkah, domači golobi, terarijske živali, mali glodavci, beli dihurji in kunci
ter imajo dovoljenje za promet v drugi državi članici Evropske unije, če te
živali niso namenjene za prehrano ljudi in se zanje ne zahteva veterinarski
recept.
(2) Zdravila za uporabo
v veterinarski medicini iz prejšnjega odstavka se ne smejo uporabiti pri
živalih, ki niso navedene v prejšnjem odstavku.
11. člen
(dovoljenje za promet na debelo)
(1) Glede postopka za
izdajo, zavrnitev, začasni odvzem, odvzem ali spremembo dovoljenja za promet z
zdravilom za uporabo v veterinarski medicini na debelo iz prvega odstavka
99. člena Uredbe 2019/6/EU se uporabljajo določbe o izdaji, zavrnitvi,
začasnem odvzemu, odvzemu in spremembi dovoljenja za promet z zdravili na
debelo zakona, ki ureja zdravila.
(2) Za izvajanje 100.
in 101. člena Uredbe 2019/6/EU se
uporabljajo določbe o prometu z zdravili na debelo zakona, ki ureja zdravila,
če niso v nasprotju z Uredbo 2019/6/EU.
12. člen
(vzporedni promet z zdravili za uporabo v veterinarski
medicini)
Glede postopka za vzporedni promet in postopka za odobritev
vloge za vzporedni promet z zdravili za uporabo v veterinarski medicini se
uporabljajo določbe o prometu s paralelno uvoženimi zdravili in paralelni
distribuciji zdravil zakona, ki ureja zdravila.
13. člen
(sledljivost uporabe)
(1) Posedovanje
zdravila imetnika rejnih živali, ki se izdaja na veterinarski recept, je
dovoljeno, če je izkazana sledljivost o nakupu ali izdaji v skladu s predpisom,
ki ureja sledljivost prometa in uporabe ter shranjevanje zdravil za uporabo v
veterinarski medicini.
(2) Za zagotavljanje
kakovosti podatkov o sledljivosti prometa in uporabe zdravil morajo osebe, ki
izvajajo promet z zdravili, ter veterinarske in druge organizacije, ki v skladu
s predpisi o veterinarstvu opravljajo veterinarsko dejavnost v Republiki
Sloveniji, na zahtevo pristojnega organa posredovati informacije in dokazila
sledljivosti do dobaviteljev oziroma do prevzemnikov zdravil.
(3) Kadar rejno žival v
Republiki Sloveniji zdravi tuji veterinar, imetnik živali o zdravljenju obvesti
upravo na elektronski naslov zdravila.uvhvvr@gov.si. Tuji veterinar v dnevnik
veterinarskih posegov na gospodarstvu vpiše zdravljenje v skladu z določbami Pravilnika
o sledljivosti prometa in uporabe ter shranjevanju veterinarskih zdravil
(Uradni list RS, št. 38/09) ter v primeru
pojava bolezni živali s seznama v skladu z Uredbo (EU) 2016/429 Evropskega
parlamenta in Sveta z dne 9. marca 2016 o prenosljivih boleznih živali in
o spremembi ter razveljavitvi določenih aktov na področju zdravja živali
(„Pravila o zdravju živali“) (UL L št. 84
z dne 31. 3. 2016, str. 1), zadnjič spremenjene z Delegirano uredbo
Komisije (EU) 2023/361 z dne 28. novembra
2022 o dopolnitvi Uredbe (EU) 2016/429 Evropskega parlamenta in Sveta glede
pravil o uporabi nekaterih zdravil za uporabo v veterinarski medicini za
preprečevanje in obvladovanje nekaterih bolezni s seznama (UL L št. 52 z dne 20. 2.
2023, str. 1), o tem poroča veterinarski
organizaciji s koncesijo ali pristojnemu območnemu uradu uprave.
14. člen
(promet z zdravili za uporabo v veterinarski medicini na
drobno)
(1) Promet z zdravili
za uporabo v veterinarski medicini na drobno se izvaja v skladu z zakonom, ki
ureja zdravila, in na njegovi podlagi izdanimi predpisi, če to ni v nasprotju z
Uredbo 2019/6/EU.
(2) Veterinarske
organizacije in druge organizacije, ki v skladu s predpisi, ki urejajo
veterinarstvo, opravljajo veterinarsko dejavnost v Republiki Sloveniji, morajo
zdravila, ki so na recept, kupovati kot industrijsko pripravljena zdravila,
razen zdravil, ki se pripravijo v lekarni in v primeru inaktiviranih
imunoloških zdravil za uporabo v veterinarski medicini iz tretjega odstavka 2. člena Uredbe 2019/6/EU.
15. člen
(omejitve spletne prodaje na drobno)
(1) Promet z zdravili
za uporabo v veterinarski medicini na drobno, ki se v Republiki Sloveniji
izdajajo samo na veterinarski recept, ni dovoljen prek storitev informacijske
družbe na daljavo.
(2) Promet z zdravili
za uporabo v veterinarski medicini na drobno na daljavo prek storitev
informacijske družbe se lahko izvaja za zdravila za uporabo v veterinarski
medicini, ki niso na veterinarski recept, v skladu s pogoji, ki jih določajo
Uredba 2019/6/EU, zakon, ki ureja zdravila, in na njegovi podlagi izdani
predpisi.
(3) Trgovec na drobno
pridobi skupni logotip za izdajo zdravil za uporabo v veterinarski medicini na
daljavo v skladu s predpisom, ki ureja pridobitev logotipa za izdajo zdravil na
daljavo.
(4) Za vzpostavitev spletnega
mesta iz osmega odstavka 104. člena Uredbe 2019/6/EU je pristojno
ministrstvo, pristojno za zdravje.
(5) Podatki o zdravilih
za uporabo v veterinarski medicini, ki so na veterinarski recept, so dostopni v
bazi zdravil Evropske unije in na spletni strani JAZMP.
VI. PREDPISOVANJE IN IZDAJANJE ZDRAVIL
16. člen
(veterinarski recept, izdan v Republiki Sloveniji)
(1) Za izvajanje 105. člena Uredbe 2019/6/EU Veterinarska zbornica
Slovenije izdaja obrazce veterinarskih receptov samo veterinarskim organizacijam
in drugim organizacijam, ki opravljajo veterinarsko dejavnost v Republiki
Sloveniji v skladu s predpisi o veterinarstvu, in veterinarjem, ki opravljajo
veterinarske storitve zdravljenja živali ali drugih posegov na živalih.
(2) Na podlagi
veterinarskega recepta iz sedmega odstavka 105. člena
Uredbe 2019/6/EU se za uvoz, izvoz, vnos in iznos zdravil za uporabo pri svoji
živali uporabljajo določbe zakona, ki ureja zdravila.
(3) V skladu s
prejšnjim odstavkom lahko veterinar za živali, ki niso namenjene za proizvodnjo
živil, predpiše zdravilo, ki ima dovoljenje za promet v drugi državi članici
Evropske unije, če ni prepovedano ali omejeno za uporabo v Republiki Sloveniji
ali razpoložljivo v Republiki Sloveniji.
(4) Obrazec
veterinarskega recepta je v Prilogi, ki je sestavni del te uredbe. V obrazec
veterinarskega recepta veterinarji vpišejo podatke iz petega odstavka 105. člena Uredbe 2019/6/EU, pri čemer se podatki
iz točk (k), (l) in (m) lahko vpišejo na hrbtno stran veterinarskega recepta.
(5) Za predpisovanje
medicirane krme se uporablja Uredba (EU) 2019/4 Evropskega parlamenta in Sveta
z dne 11. decembra 2018 o proizvodnji,
dajanju v promet in uporabi medicirane krme, spremembi Uredbe (ES) št. 183/2005 Evropskega parlamenta in Sveta ter
razveljavitvi Direktive Sveta 90/167/EGS (UL L št. 4
z dne 7. 1. 2019, str. 1).
(6) Za izvajanje
četrtega odstavka 99. člena Uredbe
2019/6/EU veterinarske in druge organizacije, ki opravljajo veterinarsko
dejavnost v Republiki Sloveniji v skladu s predpisi o veterinarstvu, lahko
nabavljajo zdravila na naročilnico v lekarnah.
(7) Lekarne, ki
izvajajo prodajo zdravil za uporabo v humani medicini na naročilnico
veterinarskim in drugim organizacijam, ki opravljajo veterinarsko dejavnost v
Republiki Sloveniji v skladu s predpisi o veterinarstvu, morajo poročati enkrat
letno od 10. januarja do 10. februarja za prejšnje leto v centralni
informacijski sistem uprave o prejemnikih in količinah posameznih pakiranj
zdravil v skladu s pravilnikom, ki ureja natančnejše pogoje za opravljanje
dejavnosti prometa z zdravili na debelo in za ugotavljanje izpolnjevanja teh
pogojev, ter o postopku priglasitve dejavnosti ali pridobitve dovoljenja za
promet z zdravili na debelo.
17. člen
(veljavnost veterinarskega recepta)
(1) Veljavnost
veterinarskega recepta je 30 dni od dneva njegove izdaje. Veljavnost obnovljivega
veterinarskega recepta je eno leto od njegove izdaje, če je zdravilo prvič
izdano v 30 dneh od izdaje veterinarskega recepta.
(2) Ne glede na
prejšnji odstavek je veljavnost veterinarskega recepta za zdravila, ki
vsebujejo protimikrobne, narkotične ali psihotropne snovi, pet dni od njegove
izdaje.
18. člen
(predpisovanje zdravil)
(1) Veterinarski recept
lahko izda le veterinar, ki opravlja storitev zdravljenja živali ali drugih
posegov na živalih v veterinarski organizaciji ali drugi organizaciji, ki opravlja
veterinarsko dejavnost v Republiki Sloveniji v skladu s predpisi o
veterinarstvu.
(2) Z enim
veterinarskim receptom se z omejitvijo količine, ki je potrebna za posamezno
zdravljenje, lahko predpiše samo ena vrsta zdravila za eno žival ali za več živali
v skupini iste vrste, ki spadajo v eno rejo istega imetnika živali, pri čemer
se za skupino živali štejejo živali, ki so ločene od drugih in se z drugimi ne
morejo zamenjati oziroma pomešati.
(3) Imena zdravil in
učinkovin se ne krajšajo, razen v primeru uveljavljenih okrajšav za učinkovine,
ki jih dovoljujejo veljavne farmakopeje ali drugi predpisi.
(4) Navodilo o
odmerjanju in načinu uporabe zdravila je na veterinarskem receptu jasno in
popolno napisano. Navedba odredbe »po potrebi« na veterinarskem receptu ni
dovoljena. Navedba odredbe »po navodilu veterinarja« je dovoljena, če je
veterinarskemu receptu priloženo pisno navodilo veterinarja. V tem primeru je
na veterinarskem receptu lahko napisano skrajšano navodilo, navedena pa je
karenca, če je zdravilo namenjeno živali za proizvodnjo živil. Karenca se
navede tudi, če je nič.
(5) Če se pri pripravi
zdravila meri njegova masa, veterinar na veterinarskem receptu maso označi s
številkami na vsaj eno decimalko natančno in z ustrezno mersko enoto iz mednarodnega
sistema enot (SI). Merske enote ni treba zapisati, če se masa zdravila meri v
gramih (g).
(6) Če se pri pripravi
zdravila merijo kapljice, mora veterinar na veterinarskem receptu število
kapljic označiti s številkami in njihovo število v oklepaju napisati z besedo.
(7) Če je zdravilo v
prometu v različnih farmacevtskih oblikah, jakostih in pakiranjih, mora
veterinar na veterinarskem receptu označiti farmacevtsko obliko, jakost in
pakiranje zdravila. Število pakiranj mora označiti s številkami. Če je pakiranj
več kot eno, mora biti njihovo število napisano tudi z besedami v oklepaju.
(8) Če je treba
zdravilo izdati takoj, veterinar to na veterinarskem receptu označi z eno od
naslednjih besed: »nujno«, »cito«, »statim« ali »periculum in mora«.
19. člen
(predpisovanje magistralnih zdravil)
(1) Magistralno
zdravilo se lahko predpiše in pripravi za živali za proizvodnjo živil, če
zdravilo vsebuje farmakološko učinkovino, ki je kot dovoljena navedena v
Prilogi Uredbe Komisije (EU) št. 37/2010
z dne 22. decembra 2009 o farmakološko
aktivnih snoveh in njihovi razvrstitvi glede mejnih vrednosti ostankov v
živilih živalskega izvora (UL L št. 15 z
dne 20. 1. 2010, str. 1), zadnjič spremenjene z Izvedbeno Uredbo
Komisije (EU) 2023/981 z dne 17. maja
2023 o spremembi Uredbe (EU) št. 37/2010
v zvezi z razvrstitvijo snovi prazikvantel glede mejne vrednosti ostankov v
živilih živalskega izvora (UL L št. 134 z
dne 22. 5. 2023, str. 36), dovoljeno v skladu z Uredbo (ES) št. 470/2009 Evropskega parlamenta in Sveta z dne
6. maja 2009 o določitvi postopkov
Skupnosti za določitev mejnih vrednosti ostankov farmakološko aktivnih snovi v
živilih živalskega izvora in razveljavitvi Uredbe Sveta (EGS) št. 2377/90
in spremembi Direktive 2001/82/ES Evropskega parlamenta in Sveta ter Uredbe
(ES) št. 726/2004 Evropskega parlamenta
in Sveta (UL L št. 152 z dne 16. 6. 2009, str. 11),
in za kopitarje tudi v skladu z Uredbo Komisije (ES) št. 1950/2006 z dne 13. decembra
2006 o določitvi seznama snovi, bistvenih za zdravljenje konjev, v skladu z
Direktivo 2001/82/ES Evropskega parlamenta in Sveta o zakoniku Skupnosti o
zdravilih za uporabo v veterinarski medicini (UL L št. 367
z dne 22. 12. 2006, str. 33), zadnjič spremenjeno z Uredbo Komisije
(EU) št. 122/2013 z dne 12. februarja 2013 o spremembi Uredbe (ES) št. 1950/2006 o določitvi seznama snovi, bistvenih
za zdravljenje konjev, v skladu z Direktivo 2001/82/ES Evropskega parlamenta in
Sveta o zakoniku Skupnosti o zdravilih za uporabo v veterinarski medicini (UL L
št. 42 z dne 13. 2.
2013, str. 1).
(2) Imena sestavin
magistralnega zdravila se pišejo v latinskem jeziku, in sicer po imenih iz
veljavnih farmakopej ali drugih predpisov.
(3) Imena magistralnih
zdravil in njihovih sestavin se ne smejo krajšati.
(4) Veterinar mora na
veterinarskem receptu navesti karenco, če je zdravilo namenjeno živali za
proizvodnjo živil. Karenca mora biti navedena, tudi če je nič.
20. člen
(predpisovanje zdravila, ki vsebuje narkotične ali
psihotropne snovi)
(1) Zdravilo, ki
vsebuje narkotične ali psihotropne snovi iz skupin II, IIIa in IIIc v skladu s
predpisom, ki ureja razvrstitev prepovedanih drog, sme predpisovati na
veterinarski recept samo veterinar veterinarske organizacije ali druge
organizacije, ki opravlja veterinarsko dejavnost v Republiki Sloveniji, če je
njegova uporaba nujna za zdravje in dobrobit živali ter če je v skladu s
predpisi o proizvodnji in prometu s prepovedanimi drogami določeno, da se lahko
uporablja v humani in veterinarski medicini.
(2) Ne glede na
prejšnji odstavek se na veterinarski recept ne smejo predpisovati in izdajati
kokain (vse kokainijeve soli in proste baze) in zdravila, ki ga vsebujejo.
(3) Seznam zdravil, ki
vsebujejo narkotične ali psihotropne snovi, je objavljen na spletni strani
JAZMP.
(4) Zdravilo iz prvega
odstavka tega člena se lahko izdaja samo v lekarni na veterinarski recept, ki
ga predpiše veterinar veterinarske organizacije ali druge organizacije, ki
opravlja veterinarsko dejavnost v Republiki Sloveniji, ali ob veterinarski
storitvi za žival. Oseba, ki to zdravilo prevzame, se mora izkazati z veljavnim
osebnim dokumentom.
(5) Veterinarski
recept, s katerim se predpisuje zdravilo, ki vsebuje narkotične ali psihotropne
snovi iz prvega odstavka tega člena, mora biti napisan v treh enakih izvodih,
pri čemer mora biti na drugem izvodu oznaka »prva kopija« in na tretjem izvodu
oznaka »druga kopija«. Original in prvo kopijo veterinar izroči imetniku
živali, drugo kopijo pa obdrži in jo hrani najmanj pet let od dneva izdaje.
(6) Za predpisovanje
količin zdravil, ki vsebujejo narkotične ali psihotropne snovi, se uporabljajo
določbe predpisa, ki ureja razvrščanje, predpisovanje in izdajanje zdravil za
uporabo v humani medicini.
21. člen
(predpisovanje na obnovljivi veterinarski recept)
(1) Če veterinar, ki
predpisuje zdravilo, odloči, da se lahko zdravilo izda ponovno, na sprednjo
stran veterinarskega recepta napiše oznako »REPETATUR« ali »PONOVI« ter s
številko in besedo označi število ponovitev, zraven odtisne osebni žig in se
podpiše.
(2) Predpisovanje
»REPETATUR« ali »PONOVI« ni dovoljeno za:
-       
zdravila, ki vsebujejo narkotične ali psihotropne snovi iz skupin II in
III v skladu s predpisom, ki ureja razvrstitev prepovedanih drog,
-       
protimikrobna zdravila,
-       
izjemno uporabo zdravil pri živalih za proizvodnjo živil.
22. člen
(predpisovanje ter vnos in uvoz za izjemno uporabo zdravil)
(1) Izjemno uporabo
zdravila predpiše in uporabi veterinar pod pogoji in v skladu s 112., 113. in
114. členom Uredbe 2019/6/EU.
(2) Če veterinar
predpiše zdravilo v skladu s 112., 113. ali 114. členom
Uredbe 2019/6/EU, na spodnji rob veterinarskega recepta napiše oznako »KASK«.
(3) V dnevnik
veterinarskih posegov in evidence, ki jih vodijo veterinarske organizacije,
mora veterinar pod »opombe« vpisati izjemno uporabo zdravil z oznako »IP-V«, če
gre za izjemno uporabo zdravil za uporabo v veterinarski medicini, oziroma,
oznako »IP-H«, če gre za izjemno uporabo zdravil za uporabo v humani medicini.
(4) Za izvajanje točke
(a) prvega odstavka in drugega odstavka 112. člena,
točke (a) prvega odstavka in drugega odstavka 113. člena,
točke (a) in (b) prvega odstavka in četrtega odstavka 114. člena Uredbe 2019/6/EU JAZMP začasno dovoli
vnos oziroma uvoz zdravila v skladu s postopkom o začasno dovoljenem prometu z
zdravili, ki ga urejajo zakon, ki ureja zdravila, in na njegovi podlagi
sprejeti predpisi.
(5) Za izvajanje 116. člena Uredbe 2019/6/EU JAZMP na podlagi
obrazloženega mnenja uprave začasno dovoli vnos oziroma uvoz zdravila v skladu
s postopkom o začasno dovoljenem prometu z zdravili, ki ga urejajo zakon, ki
ureja zdravila, in na njegovi podlagi sprejeti predpisi.
23. člen
(izdajanje zdravil)
(1) Zdravila, za katera
je potreben veterinarski recept, se izdajajo v lekarnah ali ob veterinarski
storitvi za žival v skladu z zakonom, ki ureja zdravila.
(2) Zdravila za uporabo
v veterinarski medicini, za katera veterinarski recept ni potreben, se lahko
izdajajo tudi v specializiranih prodajalnah, ki imajo dovoljenje JAZMP za
opravljanje dejavnosti prometa z zdravili za uporabo v veterinarski medicini na
drobno.
24. člen
(evidence in izdaja zdravil v lekarnah)
(1) Lekarne vodijo
evidenco o zdravilih, izdanih na podlagi veterinarskega recepta ali naročilnice
iz šestega odstavka 16. člena te uredbe. Evidenca vsebuje podatke iz
tretjega odstavka 103. člena Uredbe 2019/6/EU, razen če so ti podatki že
navedeni na veterinarskem receptu ali naročilnici, ki je sestavni del evidenc o
izdaji zdravil. V evidenco o izdaji zdravil se vpiše prednatisnjena,
neponovljiva serijska številka veterinarskega recepta.
(2) Če je na
veterinarskem receptu oznaka »REPETATUR« ali »PONOVI« ter je s številko in
besedo označeno število ponovitev, mora pooblaščena oseba v lekarni zadržati
veterinarski recept ob zadnji izdaji zdravila in na veterinarskem receptu
zabeležiti prvo in vsako naslednjo izdajo z datumom, podpisom in žigom lekarne.
(3) Če je z
veterinarskim receptom predpisano zdravilo, ki vsebuje narkotične ali
psihotropne snovi iz 20. člena te uredbe,
pooblaščena oseba v lekarni, ki izda tako zdravilo, original in prvo kopijo
veterinarskega recepta zadrži v evidenci lekarne.
(4) Lekarna hrani
veterinarske recepte in evidence ter predpisane priloge iz tega člena najmanj
pet let od datuma izdaje zdravila in jih na zahtevo uradne osebe, pristojne za
nadzor, predloži na vpogled.
(5) Pri izdaji zdravil
za uporabo v veterinarski medicini v lekarnah se glede izdaje zdravil
uporabljajo določbe predpisa, ki ureja razvrščanje, predpisovanje in izdajanje
zdravil za uporabo v humani medicini.
VII. UPORABA ZDRAVIL
25. člen
(omejitev dajanja zdravila za uporabo v veterinarski
medicini)
(1) Če je v povzetku
glavnih značilnosti zdravila za uporabo v veterinarski medicini predpisano ali
navedeno, da ga lahko uporablja ali daje samo veterinar, takšnega zdravila ni
dopustno predpisati na veterinarski recept, ga dati v uporabo imetniku živali
ali drugi osebi niti na neposredno odgovornost veterinarja.
(2) Farmacevtske oblike
za injiciranje protimikrobnih zdravil za zdravljenje živali lahko nabavijo le
veterinarske in druge organizacije, ki opravljajo dejavnost zdravstvenega
varstva živali, in jih lahko uporabi oziroma daje veterinar ali veterinarski
pomočnik na odgovornost veterinarja.
(3) Ne glede na prvi
odstavek tega člena lahko zdravilo za omamljanje živali uporabi imetnik
ustrezne orožne listine za orožje za omamljanje živali ob prisotnosti
veterinarja, ki je odobril uporabo zdravila.
26. člen
(predpisovanje in uporaba protimikrobnih zdravil za
profilakso in metafilakso)
(1) O uporabi
protimikrobnih zdravil v izjemnih primerih za profilakso in metafilakso odloči
veterinar v skladu s tretjim oziroma četrtim odstavkom 107. člena Uredbe 2019/6/EU.
(2) Če veterinar
predpiše protimikrobno zdravilo za profilakso v skladu s tretjim odstavkom 107. člena Uredbe 2019/6/EU, napiše na spodnji rob
veterinarskega recepta oznako »AM-P«.
(3) Če veterinar
predpiše protimikrobno zdravilo za metafilakso v skladu s četrtim odstavkom
107. člena Uredbe 2019/6/EU, napiše na
spodnji rob veterinarskega recepta oznako »AM-M«.
(4) V evidence, ki jih
vodijo veterinarske organizacije, mora veterinar pod »opombe« vpisati oznako
»AM-P« za profilakso oziroma oznako »AM-M« za metafilakso. V primeru uporabe
pri živalih, ki se uporabljajo za proizvodnjo živil, mora oznako »AM-P« oziroma
»AM-M« napisati tudi v dnevnik veterinarskih posegov.
27. člen
(omejitev ali prepoved uporabe protimikrobnih zdravil)
Za izvajanje sedmega odstavka 107. člena
Uredbe 2019/6/EU in nacionalne politike o smotrni rabi protimikrobnih zdravil
lahko generalni direktor uprave izda sklep o omejitvi ali prepovedi uporabe
določenih protimikrobnih zdravil pri živalih, ki se objavi v Uradnem listu
Republike Slovenije. Uprava o tem obvesti Evropsko komisijo in predhodno JAZMP.
28. člen
(uporaba imunoloških zdravil za uporabo v veterinarski
medicini)
(1) Za izvajanje prvega
odstavka 110. člena Uredbe 2019/6/EU
lahko generalni direktor uprave izda sklep o omejitvi ali prepovedi posedovanja
ali uporabe imunoloških zdravil za uporabo v veterinarski medicini, ki se
objavi v Uradnem listu Republike Slovenije. Uprava o tem predhodno obvesti
JAZMP.
(2) Za izvajanje prvega
odstavka 110. člena Uredbe 2019/6/EU
JAZMP na predlog uprave prepove proizvodnjo, uvoz, distribucijo, prodajo in
dobavo imunološkega zdravila za uporabo v veterinarski medicini.
(3) Za izvajanje
drugega in tretjega odstavka 110. člena
Uredbe 2019/6/EU JAZMP na podlagi obrazloženega mnenja uprave izda dovoljenje
za uvoz imunološkega zdravila za uporabo v veterinarski medicini, ki ni
odobreno ali je odobreno, vendar ni na voljo v Evropski uniji. JAZMP začasno
dovoli promet z zdravilom za uporabo v veterinarski medicini v skladu s
postopkom o začasno dovoljenem prometu z zdravili iz zakona, ki ureja zdravila,
in na njegovi podlagi sprejetih predpisov.
(4) O izvajanju prvega,
drugega in tretjega odstavka 110. člena
Uredbe 2019/6/EU uprava obvesti Evropsko komisijo.
(5) Za izvajanje petega
odstavka 110. člena Uredbe 2019/6/EU
JAZMP na predlog veletrgovca izda začasno dovoljenje za uvoz imunološkega
zdravila za uporabo v veterinarski medicini veletrgovcu z zdravili ob
predhodnem soglasju uprave. JAZMP začasno dovoli promet z zdravilom za uporabo
v veterinarski medicini v skladu s postopkom o začasno dovoljenem prometu z
zdravili iz zakona, ki ureja zdravila, in na njegovi podlagi sprejetih
predpisov.
VIII. OGLAŠEVANJE ZDRAVIL ZA UPORABO V VETERINARSKI MEDICINI
29. člen
(oglaševanje)
Za oglaševanje zdravil za uporabo v veterinarski medicini v
skladu s 119., 120. in 121. členom Uredbe
2019/6/EU se uporabljajo določbe o oglaševanju in postopkih glede priglasitve
strokovnih sodelavcev za oglaševanje zdravil v register JAZMP zakona, ki ureja
zdravila, in na njegovi podlagi izdanega predpisa.
IX. KONTROLA KAKOVOSTI ZDRAVIL ZA UPORABO V VETERINARSKI
MEDICINI
30. člen
(ukrepanje in obveščanje v zvezi s kontrolo kakovosti)
V primeru iz drugega odstavka 127. člena
Uredbe 2019/6/EU JAZMP poleg organov, določenih v drugem odstavku 127. člena Uredbe 2019/6/EU, za preprečitev
morebitnega tveganja in posledic za javno zdravje ali zdravje živali o
sprejetju ukrepov nemudoma obvesti tudi upravo.
31. člen
(dokazilo o kakovosti imunoloških zdravil za uporabo v
veterinarski medicini)
(1) Za izvajanje
tretjega odstavka 128. člena Uredbe
2019/6/EU JAZMP po predhodnem soglasju uprave določi vrsto cepiv in serumov za
uporabo v veterinarski medicini ter imunoloških zdravil za uporabo v
veterinarski medicini, namenjenih diagnosticiranju stanja imunosti, za katera
je potrebna posebna kontrola kakovosti vsake serije, kadar je to potrebno
zaradi zdravja ljudi ali živali.
(2) JAZMP objavi seznam
zdravil iz prejšnjega odstavka na svoji spletni strani.
X. NADZOR
32. člen
(nadzor)
(1) Nadzor nad
izvajanjem Uredbe 2019/6/EU in te uredbe izvajajo farmacevtski inšpektorji
JAZMP (v nadaljnjem besedilu: farmacevtski inšpektorji) in uradni veterinarji
uprave (v nadaljnjem besedilu: uradni veterinarji) v okviru pristojnosti iz
2. člena te uredbe.
(2) Farmacevtski
inšpektorji opravljajo nadzor nad izvajanjem točk (a), (b), (c) in (h) prvega
odstavka 123. člena Uredbe 2019/6/EU.
(3) Uradni veterinarji
izvajajo nadzor glede uporabe zdravila in z uporabo povezane sledljivosti
prometa zdravil iz točk (f), (g) in (i) prvega odstavka 123. člena Uredbe 2019/6/EU, vključno s prometom na
drobno, ki obsega uporabo ali izdajo zdravila ob veterinarski storitvi za
žival.
(4) Nadzor nad
izvajanjem točk (d), (e) in (j) prvega odstavka 123. člena
Uredbe 2019/6/EU izvajajo farmacevtski inšpektorji, razen v delu, ki se nanaša
na uporabo zdravila in z uporabo povezane sledljivosti prometa zdravil.
(5) Nadzor nad
izvajanjem točk (d), (e) in (j) prvega odstavka 123. člena
Uredbe 2019/6/EU izvajajo uradni veterinarji v delu, ki se nanaša na uporabo
zdravila in z uporabo povezane sledljivosti prometa zdravil, vključno s
prometom na drobno, ki obsega uporabo ali izdajo zdravila ob veterinarski
storitvi za žival.
33. člen
(odvzem nedovoljenega zdravila)
(1) Če uradni veterinar
pri imetniku živali ugotovi, da ni izkazana sledljivost v skladu s prvim
odstavkom 13. člena te uredbe, ali če gre
za nedovoljeno zdravilo za uporabo v veterinarski medicini, ki ne izpolnjuje pogojev
iz 5. člena Uredbe 2019/6/EU, odvzame
zdravilo in odredi uničenje na stroške imetnika rejnih živali.
(2) Uradni veterinar
lahko v primeru iz prejšnjega odstavka na stroške imetnika rejnih živali odredi
preiskavo živali, namenjenih za prehrano ljudi, in proizvodov živalskega
izvora, na prisotnosti ostankov zdravil v skladu z določbami zakona, ki ureja
veterinarska merila skladnosti.
34. člen
(vpogled v seznam naročil)
Izvajalci poštnih storitev in ponudniki prodaje zdravil za
uporabo v veterinarski medicini na drobno na daljavo uradnemu veterinarju
oziroma farmacevtskemu inšpektorju omogočijo vpogled v seznam naročil, ki
vključuje pošiljatelja, vrsto naročila ter ime in naslov prejemnika zdravila za
uporabo v veterinarski medicini.
XI. KAZENSKE DOLOČBE
35. člen
(prekrški)
(1) Z globo od 1.000 do
4.000 eurov se za prekršek kaznuje pravna oseba, če:
1.     
uporabi zdravilo za uporabo v veterinarski medicini, za katero ni
potrebno dovoljenje za promet, v nasprotju z drugim odstavkom 10. člena te uredbe,
2.     
ni izkazana sledljivost o nakupu ali izdaji zdravila, ki se izdaja na
veterinarski recept v skladu s prvim odstavkom 13. člena te uredbe,
3.     
ne zagotovi zahtevanih informacij in dokazil v skladu z drugim odstavkom
13. člena te uredbe,
4.     
imetnik živali ne obvesti uprave v skladu s tretjim odstavkom 13. člena te uredbe,
5.     
kupuje zdravila v nasprotju z drugim odstavkom 14. člena te uredbe,
6.     
predpiše zdravilo v nasprotju s četrtim odstavkom 16. člena te
uredbe,
7.     
ne predloži v roku zahtevanega poročila o prejemnikih in količinah posameznih
pakiranj zdravil za uporabo v humani medicini v skladu s sedmim odstavkom 16. člena te uredbe ali je poročilo pomanjkljivo
ali napačno,
8.     
veterinarskega recepta ne izda veterinar iz prvega odstavka 18. člena te uredbe,
9.     
predpiše magistralno zdravilo v nasprotju s prvim ali četrtim odstavkom
19. člena te uredbe,
10.  
predpiše ali izda zdravilo, ki vsebuje narkotične ali psihotropne snovi,
v nasprotju s prvim odstavkom 20. člena te uredbe,
11.  
predpiše ali izda kokain (vse kokainijeve soli ali proste baze) ali zdravilo,
ki jih vsebuje, v nasprotju z drugim odstavkom 20. člena
te uredbe,
12.  
napiše obnovljivi veterinarski recept v nasprotju s prvim ali drugim
odstavkom 21. člena te uredbe,
13.  
pri predpisovanju ali uporabi zdravila za izjemno uporabo ravna v
nasprotju s pogoji iz drugega ali tretjega odstavka 22. člena te uredbe,
14.  
lekarna ne hrani veterinarskih receptov ali evidenc ter predpisanih
prilog ali uradni osebi receptov, evidenc ali predpisanih prilog ne predloži na
vpogled v skladu s četrtim odstavkom 24. člena
te uredbe,
15.  
predpiše ali prepusti zdravilo za uporabo v veterinarski medicini v
nasprotju s prvim odstavkom 25. člena te
uredbe,
16.  
nabavi ali daje protimikrobno zdravilo za injiciranje v nasprotju z
drugim odstavkom 25. člena te uredbe,
17.  
uporabi zdravilo za omamljanje živali v nasprotju s tretjim odstavkom
25. člena te uredbe,
18.  
pri predpisovanju ali uporabi protimikrobnih zdravil za profilakso ali
metafilakso ne vpiše podatkov v skladu s četrtim odstavkom 26. člena te uredbe,
19.  
ne omogoči uradnemu veterinarju oziroma farmacevtskemu inšpektorju
vpogleda v seznam naročil v skladu s 34. členom te uredbe,
20.  
izvaja klinično preskušanje v nasprotju s sklepom ali brez sklepa o
odobritvi kliničnega preskušanja iz tretjega odstavka 9. člena Uredbe 2019/6/EU,
21.  
imetnik dovoljenja ne evidentira datumov ali informacij o
razpoložljivosti zdravila v skladu s šestim odstavkom 58. člena Uredbe
2019/6/EU,
22.  
imetnik dovoljenja za promet ne obvesti pristojnega organa ali Komisije
v skladu z desetim ali trinajstim odstavkom 58. člena Uredbe 2019/6/EU,
23.  
izda veterinarski recept v nasprotju s prvim odstavkom 105. člena
Uredbe 2019/6/EU,
24.  
izda veterinarski recept v nasprotju s tretjim odstavkom 105. člena Uredbe 2019/6/EU,
25.  
uporabi protimikrobno zdravilo v nasprotju s prvim, drugim, tretjim,
četrtim ali petim odstavkom 107. člena
Uredbe 2019/6/EU,
26.  
poseduje ali daje zdravila za uporabo v veterinarski medicini v
nasprotju s pogoji iz prvega odstavka 111. člena Uredbe 2019/6/EU,
27.  
uporabi zdravilo pri živalskih vrstah, ki niso namenjene za proizvodnjo
živil, v nasprotju s prvim, drugim, tretjim ali četrtim odstavkom 112. člena Uredbe 2019/6/EU,
28.  
uporabi zdravilo pri kopenskih živalih, ki so namenjene za proizvodnjo
živil, v nasprotju s prvim, drugim, tretjim ali četrtim odstavkom 113. člena Uredbe 2019/6/EU,
29.  
uporabi zdravilo pri vodnih vrstah živalih, ki so namenjene za
proizvodnjo živil, v nasprotju s prvim, drugim, četrtim, petim ali šestim
odstavkom 114. člena Uredbe 2019/6/EU,
30.  
določi karenco v nasprotju s prvim, drugim ali četrtim odstavkom 115. člena Uredbe 2019/6/EU.
(2) Z globo od 500 do
3.000 eurov se kaznuje samostojni podjetnik posameznik ali posameznik, ki
samostojno opravlja dejavnost, če stori prekršek iz prejšnjega odstavka.
(3) Z globo od 200 do
5.000 eurov se kaznuje tudi odgovorna oseba pravne osebe, odgovorna oseba
samostojnega podjetnika posameznika in odgovorna oseba posameznika, ki
samostojno opravlja dejavnost, če stori prekršek iz prvega odstavka tega člena.
(4) Z globo od 400 do
4.000 eurov se kaznuje posameznik, če stori prekršek iz prvega odstavka tega
člena.
36. člen
(hujši prekrški)
(1) Z globo od 4.000 do
120.000 eurov se za prekršek kaznuje pravna oseba, če:
1.     
besedilo nalepke ne vsebuje podatkov v skladu z drugim odstavkom 5. člena te uredbe,
2.     
besedilo nalepke ni usklajeno z veljavnimi podatki o dovoljenju za
promet oziroma vzporedni promet z zdravilom v skladu s tretjim odstavkom 5. člena te uredbe,
3.     
če na nalepki ne navede imena imetnika dovoljenja za začasni promet
oziroma vnos ali uvoz zdravila v skladu z enajstim odstavkom 5. člena te uredbe,
4.     
označi zunanjo ovojnino ali navodilo za uporabo zdravil za uporabo v
veterinarski medicini v nasprotju s prvim, drugim, tretjim, četrtim ali petim
odstavkom 6. člena te uredbe,
5.     
označi homeopatsko zdravilo za uporabo v veterinarski medicini v nasprotju
s 7. členom te uredbe,
6.     
izvaja promet z zdravili za uporabo v veterinarski medicini na drobno,
ki se v Republiki Sloveniji izdajajo na veterinarski recept, v nasprotju s
prvim odstavkom 15. člena te uredbe,
7.     
izvaja promet z zdravili za uporabo v veterinarski medicini na drobno,
ki niso na veterinarski recept, v nasprotju z drugim odstavkom 15. člena te uredbe,
8.     
ne pridobi skupnega logotipa za izdajo zdravil za uporabo v veterinarski
medicini v skladu s tretjim odstavkom 15. člena te uredbe,
9.     
ravna v nasprotju s prepovedjo ali omejitvijo uporabe nekaterih
protimikrobnih zdravil iz 27. člena te
uredbe,
10.  
ravna v nasprotju s prepovedjo ali omejitvijo glede imunoloških zdravil
iz prvega in drugega odstavka 28. člena te uredbe,
11.  
pri izvajanju kliničnega preskušanja ne upošteva mednarodnih smernic iz
četrtega odstavka 9. člena Uredbe
2019/6/EU,
12.  
ne evidentira domnevnih neželenih učinkov v skladu z drugim odstavkom
76. člena Uredbe 2019/6/EU,
13.  
ne opravlja nalog v zvezi s farmakovigilanco v skladu s prvim do petim odstavkom
77. člena Uredbe 2019/6/EU,
14.  
natančno ne opiše ureditve v glavnem dosjeju o sistemu farmakovigilance,
kadar naloge na področju farmakovigilance izvaja tretja oseba v skladu z sedmim
odstavkom 77. člena Uredbe 2019/6/EU,
15.  
ne določi usposobljene osebe v skladu z osmim odstavkom 77. člena Uredbe 2019/6/EU,
16.  
ne objavi informacije o farmakovigilanci v zvezi s svojimi zdravili za
uporabo v veterinarski medicini, ne da bi predhodno ali istočasno obvestil
pristojni organ ali Agencijo v skladu z enajstim odstavkom 77. člena Uredbe 2019/6/EU,
17.  
opravlja dejavnost v nasprotju z dovoljenjem ali brez dovoljenja za
proizvodnjo zdravila v skladu s prvim odstavkom 88. člena Uredbe
2019/6/EU,
18.  
ravna v nasprotju z obveznostmi za proizvajalce zdravil v skladu s prvim
odstavkom 93. člena Uredbe 2019/6/EU,
19.  
ne registrira svoje dejavnosti v skladu s tretjim odstavkom 95. člena Uredbe 2019/6/EU,
20.  
ne sporoči sprememb v skladu s petim odstavkom 95. člena Uredbe
2019/6/EU,
21.  
ne evidentira informacij v skladu s prvim odstavkom 96. člena
Uredbe 2019/6/EU,
22.  
ne hrani evidenc v skladu z drugim odstavkom 96. člena
Uredbe 2019/6/EU,
23.  
nima stalno na voljo storitve usposobljene osebe v skladu s prvim
odstavkom 97. člena Uredbe 2019/6/EU,
24.  
izvaja promet na debelo v nasprotju s prvim ali drugim odstavkom 99. člena Uredbe 2019/6/EU,
25.  
ne izpolnjuje obveznosti iz 101. člena
Uredbe 2019/6/EU,
26.  
ne vodi podrobnih evidenc v skladu s tretjim odstavkom 103. člena Uredbe 2019/6/EU,
27.  
ne pridobi zdravil od imetnika dovoljenja za promet z zdravili v skladu
z drugim odstavkom 103. člena Uredbe
2019/6/EU,
28.  
ne izvede podrobne revizije zalog in primerja evidentirana dohodna in
odhodna zdravila v skladu s petim odstavkom 103. člena Uredbe 2019/6/EU,
29.  
ne hrani rezultatov podrobnih revizij in evidenc pet let v skladu s
petim odstavkom 103. člena Uredbe
2019/6/EU,
30.  
ne zagotovi informacij v skladu s petim odstavkom 104. člena Uredbe
2019/6/EU,
31.  
oglašuje zdravila za uporabo v veterinarski medicini v nasprotju s 119. členom Uredbe 2019/6/EU,
32.  
oglašuje zdravila za uporabo v veterinarski medicini v nasprotju s 120. členom Uredbe 2019/6/EU,
33.  
promovira zdravila za uporabo v veterinarski medicini v nasprotju s
prvim odstavkom 121. člena Uredbe
2019/6/EU,
34.  
zahteva ali sprejme spodbude, ki niso dovoljene v skladu z drugim
odstavkom 121. člena Uredbe 2019/6/EU.
(2) Z globo od 500 do
3.000 eurov se kaznuje samostojni podjetnik posameznik ali posameznik, ki
samostojno opravlja dejavnost, če stori prekršek iz prejšnjega odstavka.
(3) Z globo od 500 do
5.000 eurov se kaznuje tudi odgovorna oseba pravne osebe, odgovorna oseba
samostojnega podjetnika posameznika in odgovorna oseba posameznika, ki
samostojno opravlja dejavnost, če stori prekršek iz prvega odstavka tega člena.
(4) Z globo od 400 do
4.000 eurov se kaznuje posameznik, če stori prekršek iz prvega odstavka tega
člena.
37. člen
(pooblastilo za izrek globe v razponu)
Za prekrške iz 20. do 30. točke prvega odstavka 35. člena in za prekrške iz 11. do 34. točke
prvega odstavka 36. člena te uredbe lahko
farmacevtski inšpektor in uradni veterinar v hitrem postopku za prekrške
izrečeta globo tudi v znesku, ki je višji od najnižje predpisane globe,
določene s to uredbo.
XII. PREHODNE IN KONČNA DOLOČBA
38. člen
(uporaba obrazcev veterinarskih receptov in skupnega
logotipa)
(1) Obrazci
veterinarskih receptov, izdani v skladu s Pravilnikom o razvrščanju,
predpisovanju in izdajanju zdravil za uporabo v veterinarski medicini (Uradni
list RS, št. 86/00, 33/01 – ZVet-1, 91/08
in 38/09), se uporabljajo do porabe zalog, vendar najdlje do 30. junija 2024.
(2) Trgovci na drobno,
ki so imeli pred uveljavitvijo te uredbe dovoljenje za izdajo zdravil za
uporabo v veterinarski medicini na daljavo, in dodeljeni logotip za izdajo
zdravil za uporabo v humani medicini na daljavo, lahko uporabljajo skupni
logotip za izdajo zdravil za uporabo v veterinarski medicini, ki je določen z
Izvedbeno uredbo Komisije (EU) 2021/1904 z dne 29. oktobra
2021 o sprejetju zasnove skupnega
logotipa za prodajo zdravil za uporabo v veterinarski
medicini na drobno na daljavo (UL L št. 387
z dne 3. 11. 2021, str. 133), vendar najdlje do 30. junija 2024.
39. člen
(uskladitev predpisov)
(1) Do uveljavitve oziroma uskladitve podzakonskih
predpisov, izdanih na podlagi zakona, ki ureja zdravila, se uporabljajo
Pravilnik o dovoljenju za promet z zdravilom za uporabo v veterinarski medicini
(Uradni list RS, št. 16/11 in 17/14 – ZZdr-2), Pravilnik o
kliničnih preskušanjih zdravil (Uradni list RS,
št. 54/06 in 17/14 – ZZdr-2), Pravilnik o pogojih, načinu
in postopku vnosa in uvoza posameznih skupin zdravil za uporabo v veterinarski
medicini (Uradni list RS, št. 90/11) in Pravilnik o pridobitvi dovoljenja
za promet s paralelno uvoženim zdravilom in paralelni distribuciji zdravil
(Uradni list RS, št. 49/09, 17/14 – ZZdr-2 in 26/18), če
niso v nasprotju z Uredbo 2019/6/EU in to uredbo.
(2) Rok za uskladitev oziroma uveljavitev predpisov iz
prejšnjega odstavka je šest mesecev od uveljavitve te uredbe.
40. člen
(prenehanje uporabe in veljavnosti)
(1) Z dnem uveljavitve
te uredbe se v delu, ki se nanaša na zdravila za uporabo v veterinarski
medicini, prenehajo uporabljati:
-       
6., 7., 8., 9. in 12. člen, sedma
alineja prvega odstavka 15. člena ter
20., 21. in 22. člen Pravilnika o
oglaševanju zdravil (Uradni list RS, št. 105/08, 98/09 –
ZMedPri, 105/10 in 17/14 – ZZdr-2),
-       
12. člen Pravilnika o pogojih, načinu in postopku vnosa in uvoza
posameznih skupin zdravil za uporabo v veterinarski medicini (Uradni list RS,
št. 90/11).
(2) Z dnem uveljavitve
te uredbe prenehajo veljati:
-       
Pravilnik o razvrščanju, predpisovanju in izdajanju zdravil za uporabo v
veterinarski medicini (Uradni list RS, št. 86/00, 33/01 – ZVet-1 in
38/09),
-       
Pravilnik o razvrščanju, predpisovanju in izdajanju zdravil za uporabo v
veterinarski medicini (Uradni list RS, št. 91/08 in 17/14 – ZZdr-2),
-       
Pravilnik o izjemni uporabi zdravil za zdravljenje živali in evidencah o
zdravljenju živali (Uradni list RS, št. 53/06 in 17/14 – ZZdr-2),
-       
Pravilnik o označevanju in navodilu za uporabo zdravila za uporabo v
veterinarski medicini (Uradni list RS, št. 101/09 in 17/14 – ZZdr-2),
-       
Pravilnik o farmakovigilanci zdravil za uporabo v veterinarski medicini
(Uradni list RS, št. 53/06 in 17/14 – ZZdr-2),
-       
Sklep o prepovedi predpisovanja in izdajanja na veterinarski recept
kloramfenikola in zdravil, ki vsebujejo kloramfenikol (Uradni list RS, št. 38/03),
-       
prvi odstavek 5. člena ter 16. in
17. člen Pravilnika o sledljivosti
prometa in uporabe ter shranjevanju veterinarskih zdravil (Uradni list RS, št. 38/09).
41. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-369/2023
Ljubljana, dne 25. oktobra 2023
EVA 2022-2711-0082
Vlada Republike Slovenije
dr. Robert Golob
predsednik

Priloga:
Obrazec veterinarskega recepta