1. člen
(vsebina)
Ta uredba določa območje, kriterije in
pogoje za dodeljevanje regionalnih državnih pomoči.
2. člen
(cilj regionalnih državnih pomoči)
Cilj regionalnih državnih pomoči je
znižanje vstopnih stroškov vlagateljem, katerih naložba bo imela ugodne učinke
na izboljšanje relativnega položaja manj razvitih območij (upravičenih območij)
v primerjavi z območji v soseščini glede gospodarske razvitosti, zaposlenosti
in kakovosti življenja.
3. člen
(regionalna karta)
(1) Skladno s 3.2. točko Smernic o
regionalnih državnih pomočeh (UL C št. 54 z dne 4. 3. 2006, str. 13; v
nadaljnjem besedilu: Smernice 2007–2013) se kot regionalna karta, ki prikazuje
upravičeno območje za dodeljevanje regionalnih državnih pomoči, določi celotno
ozemlje Republike Slovenije.
(2) Regionalna karta iz prejšnjega
odstavka velja do 30. junija 2014.
4. člen
(določitev intenzivnosti regionalnih
državnih pomoči na osnovi regionalne karte)
(1) Najvišja dovoljena stopnja
regionalnih državnih pomoči na upravičenem območju iz prejšnjega člena lahko
znaša do 30 odstotkov upravičenih stroškov naložb ali stroškov ustvarjenih
delovnih mest povezanih z investicijo za velika podjetja, izraženo v bruto
ekvivalentu dotacije. Za srednja podjetja se tako določena zgornja meja lahko
poveča za 10 odstotnih točk in za mala podjetja 20 odstotnih točk, razen za
podjetja, ki poslujejo v sektorju transporta.
(2) Za velike investicijske projekte,
katerih upravičeni stroški so večji od 50.000.000 eurov se dovoljena višina intenzivnosti
regionalnih državnih pomoči določi v skladu s 15. členom te uredbe.
(3) Najvišja stopnja intenzivnosti pomoči
za naložbe v predelavo in trženje kmetijskih proizvodov na upravičenem območju
iz prejšnjega člena lahko znaša: 
-      
do 50 odstotkov upravičenih stroškov naložb ali
stroškov ustvarjenih delovnih mest povezanih z investicijo, če podjetje
izpolnjuje pogoje iz drugega odstavka 6. člena te uredbe; 
-      
do 25 odstotkov upravičenih stroškov naložb ali
stroškov ustvarjenih delovnih mest povezanih z investicijo, če ima podjetje
manj kot 750 zaposlenih ali 200.000.000 evrov prometa, izračunano skladno s
prilogo I Uredbe Komisije (ES) št. 800/2008 z dne 6. avgusta 2008 o razglasitvi
nekaterih vrst pomoči za združljive s skupnim trgom z uporabi členov 87 in 88
Pogodbe (Uredba o splošnih skupinskih izjemah) (UL L št. 214 z dne 9. 8. 2008,
str. 3; v nadaljnjem besedilu: Uredba 800/2008/ES). 
(4) Kadar podjetje prejme pomoč v obliki
tveganega kapitala ter v prvih treh letih po prejemu tveganega kapitala zaprosi
za pomoč po tej uredbi, znaša najvišja dovoljena stopnja intenzivnosti pomoči
na upravičenem območju iz prejšnjega člena lahko do 24 odstotkov upravičenih
stroškov naložb ali stroškov ustvarjenih delovnih mest povezanih z investicijo
za velika podjetja, izraženo v bruto ekvivalentu dotacije. Za srednja podjetja
se tako določena zgornja meja lahko poveča za 8 odstotnih točk in za mala
podjetja 16 odstotnih točk, razen za podjetja, ki poslujejo v sektorju
transporta. Za mala in srednja podjetja, ki so prejela pomoč v obliki tveganega
kapitala ter v prvih treh letih po prejemu tveganega kapitala zaprosijo za
pomoč po tej uredbi, znaša najvišja dovoljena stopnja intenzivnosti pomoči na
upravičenem območju iz prejšnjega člena lahko do 40 odstotkov upravičenih stroškov
iz drugega odstavka 11. člena te uredbe. 
(5) V primeru, ko bi razlika med najvišjo
dovoljeno stopnjo intenzivnosti pomoči po prvem in četrtem odstavku tega člena
presegla skupni znesek vloženega tveganega kapitala, se največja dovoljena
višina pomoči, dodeljene po tej uredbi, zmanjša samo za znesek vloženega
tveganega kapitala.
5. člen
(področja uporabe)
(1) Določbe te uredbe veljajo za regionalne
državne pomoči, dodeljene v vseh panogah gospodarstva, razen v ribištvu in
premogovništvu. 
(2) Določbe te uredbe ne veljajo za
pridelavo kmetijskih pridelkov, naštetih v Prilogi I Pogodbe o ustanovitvi
Evropskih skupnosti in proizvodov, ki posnemajo ali nadomeščajo mleko in mlečne
proizvode, ter proizvode, ki ustrezajo kodam 4502, 4503 in 4504 za plutaste izdelke.
(3) Določbe te uredbe veljajo za predelavo
in trženje kmetijskih pridelkov in proizvodov, razen v primeru kadar je: 
-      
znesek pomoči določen na podlagi cene ali
količine kmetijskih proizvodov, ki so ali kupljeni od pridelovalcev ali jih je
na trg dalo podjetje, ki trži ali predeluje kmetijske pridelke in proizvode, 
-      
pomoč pogojena s tem, da se delno ali v celoti
prenese na pridelovalce. 
(4) Če se regionalna državna pomoč
dodeljuje podjetju, ki večino dohodkov ustvari v sektorju zračnega ali zemeljskega
tovornega transporta, je treba poleg določb te uredbe upoštevati še posebna
pravila, ki urejajo dodeljevanje državnih pomoči za ta področja. Določbe te
uredbe ne veljajo za nabavo transportne opreme in transportnih sredstev. 
(5) Regionalna državna pomoč podjetjem v
jeklarstvu in železarstvu, ki se ukvarjajo s proizvodnjo izdelkov, naštetih v
29. točki 2. člena Uredbe 800/2008/ES, ni dovoljena. 
(6) Regionalna državna pomoč podjetjem v
industriji sintetičnih vlaken, ki se ukvarjajo s proizvodnjo izdelkov, naštetih
v 30. točki 2. člena Uredbe 800/2008/ES, ni dovoljena. 
(7) Regionalna državna pomoč podjetjem v
težavah v skladu s Smernicami Skupnosti o državni pomoči za reševanje in
prestrukturiranje podjetij v težavah (UL C 244 z dne 1. 10. 2004, str. 2; v
nadaljnjem besedilu: Smernice o državni pomoči za reševanje in
prestrukturiranje podjetij v težavah) in Zakonom o pomoči za reševanje in
prestrukturiranje gospodarskih družb v težavah (Uradni list RS, št. 44/07 –
uradno prečiščeno besedilo) ni dovoljena. Mala in srednja podjetja, ki delujejo
manj kot tri leta od vpisa v register, se ne štejejo kot podjetja v težavah v
smislu Smernic Skupnosti o državni pomoči za reševanje in prestrukturiranje
podjetij v težavah, razen če izpolnjujejo merila za stečajni postopek po
predpisih, ki urejajo finančno poslovanje podjetij. 
(8) Določbe te uredbe ne veljajo za
aktivnosti, povezane z izvozom, ko je pomoč neposredno vezana na izvožene
količine, na vzpostavitev in delovanje distribucijskega omrežja ali na druge
tekoče izdatke, povezane z izvozno aktivnostjo. 
(9) Določbe te uredbe ne veljajo za pomoč,
ki daje prednost uporabi domačega blaga pred uporabo uvoženega. 
(10) Določbi petega in šestega odstavka
tega člena ne veljata za pomoč, dodeljeno na podlagi drugega odstavka 11. člena
te uredbe. 
(11) Pri dodeljevanju regionalnih državnih
pomoči za namene iz 7. člena te uredbe se poleg določb te uredbe upoštevajo
tudi določbe Uredbe 800/2008/ES. 
(12) Določbe te uredbe veljajo tudi za
posamične odobritve državne pomoči. Vloga mora izpolnjevati vsa merila iz te
uredbe. Pomoč se dodeli na podlagi individualne vloge, ki jo presoja posebna
komisija, ki jo mora imenovati dajalec pomoči. S prejemnikom pomoči se sklene
pogodba o dodelitvi sredstev, ki natančno opredeljuje terminski plan porabe
sredstev in obveznosti prejemnika pomoči, vključno s poročili in dokazili o
namenski porabi sredstev. 
(13) Določbe te uredbe ne veljajo za
upravičence, ki so v postopku vračanja neupravičeno prejete državne pomoči, na
osnovi odločbe Komisije, ki je prejeto državno pomoč razglasila za nezakonito
in nezdružljivo s skupnim trgom Skupnosti.
6. člen
(upravičenci)
(1) Do regionalnih državnih pomoči za
namene iz 7. člena te uredbe so upravičene vse pravne in fizične osebe, ki se
ukvarjajo z gospodarsko dejavnostjo, ne glede na njihovo statusno pravno obliko
(v nadaljnjem besedilu: podjetja).
(2) Mala in srednja podjetja po tej uredbi
so podjetja, kot jih določa priloga I Uredbe 800/2008/ES.
7. člen
(nameni dodeljevanja)
(1) Regionalne državne pomoči se lahko
dodelijo za sofinanciranje začetnih naložb.
(2) Sofinancirajo se naložbe v osnovna
opredmetena in neopredmetena sredstva pri:
-      
vzpostavitvi novega obrata,
-      
širitvi obstoječega obrata,
-      
diverzifikaciji izdelkov obrata z novimi
dodatnimi izdelki,
-      
bistveni spremembi proizvodnega procesa v
obstoječem obratu.
(3) Opredmetena osnovna sredstva so
zemljišča, zgradbe, oprema in stroji.
(4) Neopredmetena osnovna sredstva so
prenos tehnologije z nakupom patentov, licenc, know-howa ali nepatentiranega
tehničnega znanja.
(5) Neposreden nakup premoženja
podjetja, ki je prenehalo poslovati ali bi prenehalo poslovati, če ne bi bilo
prodano, se šteje kot začetna naložba, če je podjetje kupil neodvisen kupec.
Pri nakupu podjetja se šteje kot začetna naložba strošek nakupa osnovnih
sredstev podjetja, če so kupljena od tretje osebe po tržnih pogojih.
(6) Nakup delnic ali deleža podjetja v
primeru iz prejšnjega odstavka se ne šteje kot začetna naložba.
8. člen
(instrumenti)
(1) Sredstva regionalnih državnih pomoči se
dodeljujejo v obliki subvencij, subvencij obresti, davčnih olajšav, garancij,
odpisa dolga ter ugodnih posojil, v kolikor so le-ta zavarovana z običajnim
zavarovanjem in če ne vključujejo neobičajnih tveganj.
(2) Sredstva regionalnih državnih pomoči se
lahko dodeljujejo z instrumenti iz prejšnjega odstavka, če so izpolnjeni pogoji
preglednosti iz 5. člena Uredbe 800/2008/ES.
(3) Po pravilu de minimis se sredstva
regionalnih državnih pomoči lahko dodeljujejo z instrumenti iz prvega odstavka
tega člena, če so izpolnjeni pogoji preglednosti iz 2. člena Uredbe Komisije
(ES) 1998/2006 z dne 15. decembra 2006 o uporabi členov 87 in 88 Pogodbe pri
pomoči de minimis (UL L št. 379 z dne 28. 12. 2006, str. 5, v nadaljnjem
besedilu: Uredba 1998/2006/ES).
8.a člen
(preglednost pomoči)
(1) Pomoč v obliki ugodnega posojila se
lahko dodeli, če je bruto ekvivalent dotacije izračunan na podlagi referenčne
obrestne mere, ki velja ob dodelitvi pomoči in jo določi Evropska komisija. 
(2) Državna pomoč v obliki garancije se
lahko dodeli malim in srednje velikim podjetjem. Višina pomoči se izračuna na
podlagi premij varnega pristana, opredeljenih v tabeli v 3.3. točki Obvestila
Komisije o uporabi členov 87 in 88 Pogodbe ES za državno pomoč v obliki
poroštev (UL C št. 155/2008 z dne 20. 6. 2008, str. 10). Za majhna in srednje
velika podjetja, ki nimajo zgodovine kreditne sposobnosti ali bonitetne ocene,
se premijo varnega pristana določi v višini 3,8 odstotka. Višino državne pomoči
predstavlja razlika med premijo varnega pristana in dejansko premijo, ki jo
plača podjetje.
8.b člen
(pogoji za dodelitev garancije po pravilu
de minimis)
Državna pomoč po pravilu de minimis v
obliki garancije se lahko dodeli, če garancija ne presega 80 odstotkov
posojila, zajamčeni del posojila pa ne sme presegati 1.500.000 eurov na
podjetje ali 750.000 eurov na podjetje, ki deluje v cestnoprometnem sektorju.
Višina državne pomoči je v primeru dosežene vrednosti zgornje meje posojila po
tem odstavku enaka zgornji meji de minimis pomoči, določeni v Uredbi 1998/2006/ES.
Če znaša zajamčeni del posojila, kateremu je garancija namenjena, le določen
delež zgornje meje posojila po tem členu, se šteje, da bruto ekvivalent
dotacije garancije ustreza enakemu deležu zgornje meje de minimis pomoči,
določenem v Uredbi 1998/2006/ES.
9. člen
(kumulacija pomoči)
(1) Zgornja meja intenzivnosti
regionalne državne pomoči iz 4. člena te uredbe velja ne glede na to iz katerih
javnih virov (sredstva občinskih proračunov, državnega proračuna ali
mednarodnih virov) je pomoč dodeljena in ali je pomoč dodeljena po več shemah
hkrati.
(2) Regionalna državna pomoč za
začetne naložbe in regionalna državna pomoč za ustvarjanje novih delovnih mest,
povezanih z začetnimi naložbami, se lahko združita ob upoštevanju meje
intenzivnosti iz 4 člena te uredbe.
(3) Če so stroški investicije, ki so
upravičeni do regionalnih državnih pomoči, v celoti ali delno upravičeni tudi
do pomoči za druge namene ali po drugih shemah, veljajo za skupni del
upravičenih stroškov najugodnejši pogoji iz posameznih shem.
(4) Regionalna državna pomoč za
investicijo se ne sme združevati z državno pomočjo dodeljeno po pravilu de
minimis glede na iste upravičene stroške, če bi s tem presegla intenzivnosti,
določene v 4. členu te uredbe.
10. člen
(poročanje o dodeljenih regionalnih
državnih pomočeh)
Dajalci regionalnih državnih pomoči po tej
uredbi morajo vsako leto do 28. februarja skladno z Zakonom o spremljanju
državnih pomoči (Uradni list RS, št. 37/04) in Uredbo o posredovanju podatkov
in poročanju o dodeljenih državnih pomočeh in pomočeh po pravilu »de minimis«
(Uradni list RS, št. 61/04) poročati o prejemnikih teh pomoči za prejšnje leto
organu, pristojnemu za regionalni razvoj ali upravljavcu regionalne sheme.
11. člen
(upravičeni stroški)
(1) Upravičeni stroški naložbe lahko
zajemajo:
-      
stroške nakupa zemljišč,
-      
gradnjo in nakup objektov,
-      
nakup strojev in opreme,
-      
stroške nematerialnih naložb, ki pomenijo
prenos tehnologije z nakupom patentiranih pravic, licenc, know-howa in
nepatentiranega tehničnega znanja. Pri velikih podjetjih lahko upravičeni
stroški nematerialnih naložb znašajo največ do 50 odstotkov upravičenih
stroškov celotne naložbe.
(2) Za mala in srednja podjetja so
upravičeni stroški tudi stroški pripravljalnih študij in svetovanj, če so
povezana z začetno naložbo, v višini do 50 odstotkov dejanskih stroškov,
skladno z Uredbo 800/2008/ES. Upravičeni stroški so stroški pripravljalnih
študij in svetovanj, ki jih zagotovijo zunanji izvajalci. Pomoč za svetovalne
storitve majhnim in srednje velikim podjetjem, ki presega višino 2.000.000
eurov na podjetje in na projekt, je potrebno priglasiti Evropski komisiji.
(3) Stroški, ki so povezani z zakupom
sredstev, ki niso zemljišča ali zgradbe, se štejejo za upravičene stroške samo
pod pogojem, če je zakup izveden v obliki finančnega zakupa in zakupna pogodba
vsebuje določbe o obveznem nakupu sredstev po izteku zakupa.
(4) Stroški zakupa zemljišč in zgradb
se štejejo za upravičene stroške, če je zakupna pogodba sklenjena za obdobje
najmanj petih let po predvidenem dokončanju naložbe za velika podjetja in
najmanj treh let za mala in srednja podjetja.
(5) Razen pri malih in srednjih
podjetjih in pri prevzemih morajo biti nabavljena osnovna sredstva nova. Pri
prevzemu je treba vrednost osnovnih sredstev, pridobljenih z regionalno državno
pomočjo dodeljeno še pred nakupom, odšteti od vrednosti sredstev, ki so predmet
nakupa.
(6) Upravičeni stroški za ustvarjanje
delovnih mest, povezanih z izvedbo začetne naložbe, so pod posebnimi pogoji iz
13 člena te uredbe tudi stroški dela na novo zaposlenih delavcev za največ
dveletno obdobje, ki lahko zajemajo bruto plačo in obvezne prispevke za
socialno varnost.
(7) Pod pogoji, določenimi v 14. členu
te uredbe, spadajo med upravičene stroške tudi stroški tekočega poslovanja
podjetij.
(8) V podjetjih, ki poslujejo v
sektorju transporta, stroški nakupa transportne opreme (premično premoženje) ne
spadajo med upravičene stroške.
12. člen
(pogoji dodeljevanja)
(1) Prejemnik regionalne državne
pomoči mora prispevati lastna sredstva v višini najmanj 25 odstotkov
upravičenih stroškov, ki ne smejo vsebovati javnih sredstev.
(2) Naložbeni projekt mora ostati v
regiji vsaj 5 let po končani naložbi. V kolikor so prejemniki regionalne
državne pomoči mala in srednja podjetja mora projekt ostati v regiji vsaj 3 leta
po končani naložbi.
(3) Regionalno državno pomoč majhnim
in srednje velikim podjetjem je mogoče dodeliti samo, če je prosilec zanjo
vložil vlogo za dodelitev državne pomoči pred začetkom izvajanja projekta. Za
začetek izvajanja projekta se šteje trenutek, ko je sklenjena prva obvezujoča
zaveza za začetek aktivnosti na projektu. Regionalno državno pomoč velikemu
podjetju je mogoče dodeliti samo, če je poleg tega, da projekt izpolnjuje pogoj
iz prvega odstavka tega člena te uredbe, prosilec analiziral možnost izvedbe
projekta s prejeto regionalno državno pomočjo in brez nje. Dajalec regionalne
državne pomoči mora preveriti, ali analiza prosilca potrjuje, da bo upravičenec
zaradi prejete regionalne državne pomoči izpolnil enega od naslednjih meril:
-      
dejansko povečal stvarno velikost projekta ali
aktivnosti, ki jih bo izvajal, 
-      
dejansko povečal obseg projekta ali aktivnosti,
ki jih bo izvajal, v stvarni ali finančni obliki, 
-      
zaradi prejete regionalne državne pomoči
skrajšal dejanski čas, ki ga bo prosilec porabil za dokončanje projekta, 
-      
dejansko povečal finančno vrednost projekta ali
aktivnosti, ki jih bo izvajal, ali 
-      
da projekta brez prejete regionalne državne
pomoči ne bi bilo možno izpeljati na območju, določenem v 3. členu te uredbe.
(4) Nematerialne naložbe se morajo
uporabljati izključno v podjetju, ki je prejelo regionalno državno pomoč,
obravnavati jih je treba kot sredstva, ki se amortizirajo. Kupljena morajo biti
od tretje osebe po tržnih pogojih, vključena morajo biti v osnovna sredstva
podjetja in morajo vsaj pet let ostati v velikem podjetju in tri leta v malem
ali srednjem podjetju, ki je prejelo regionalno državno pomoč.
13. člen
(posebni pogoji dodeljevanja regionalne
državne pomoči za ustvarjanje novih delovnih mest)
(1) Regionalne državne pomoči za
ustvarjanje novih delovnih mest se lahko dodelijo, če gre za delovna mesta, ki
so povezana z izvedbo projekta začetne naložbe. To pomeni, da se nanašajo na
dejavnost, za katero je bila izvedena naložba in so ustvarjena v treh letih po
končani naložbi. Upoštevajo se tudi delovna mesta, ustvarjena v treh letih po
končani naložbi, zaradi povečanja stopnje izkoriščenosti zmogljivosti s pomočjo
nove naložbe.
(2) Povečanje števila delovnih mest se
ugotavlja kot neto povečanje v primerjavi s povprečjem zadnjih dvanajstih
mesecev.
(3) Če je regionalna državna pomoč za
začetno naložbo povezana z odprtjem novih delovnih mest morajo biti ta zasedena
v treh letih po končani naložbi.
(4) Nova delovna mesta, odprta na
podlagi začetne naložbe, morajo ostati v regiji najmanj pet let, šteto od
datuma, ko je bilo delovno mesto prvič zasedeno.
(5) Pri malih in srednjih podjetjih se
lahko doba iz prejšnjega odstavka skrajša na tri leta, šteto od datuma, ko je
bilo delovno mesto prvič zasedeno.
14. člen
(posebni pogoji dodeljevanja regionalne
državne pomoči za tekoče poslovanje podjetij – de minimis)
(1) Regionalna državna pomoč za tekoče
poslovanje podjetij se lahko dodeli po pravilu de minimis skladno z Uredbo
1998/2006/ES za kritje stroškov tekočega poslovanja podjetja. 
(2) Državno pomoč iz prejšnjega odstavka se
lahko dodeli podjetju, ki izpolnjuje pogoje iz prvega odstavka 30. člena Zakona
o spodbujanju skladnega regionalnega razvoja (Uradni list RS, št. 20/11; v
nadaljnjem besedilu: zakon). Pri tem se za izjemno negativno delovanje trga
šteje, če: 
-      
je prizadeto širše geografsko območje, kjer
opravlja dejavnost prejemnik spodbude tako, da se na tem območju zmanjša bruto
domači proizvod dve četrtletji zapored in se učinki tega kažejo v zmanjšanju
proizvodnje, zaposlenosti, višine prihodkov in trgovske aktivnosti podjetja,
ali 
-      
je prizadeta panoga, v kateri opravlja
dejavnost prejemnik spodbude in se učinki tega kažejo v zmanjšanju proizvodnje,
zaposlenosti, višin prihodkov in trgovske aktivnosti podjetja. 
(3) Državno pomoč iz prvega odstavka tega
člena se dodeli na podlagi vloge. Vlogo obravnava komisija, ki jo imenuje
minister, pristojen za regionalni razvoj (v nadaljnjem besedilu: komisija).
Vsaj en član komisije mora biti predstavnik ministrstva, pristojnega za
področje, v katero sodi glavna dejavnost, za katero je registriran prosilec za
državno pomoč, vsaj en član komisije pa predstavnik Ministrstva za finance.
Sklep o dodelitvi regionalne državne pomoči za tekoče poslovanje podjetij
sprejme Vlada Republike Slovenije. Dajalec pomoči sklene s prejemnikom pomoči
pogodbo o dodelitvi sredstev, ki opredeljuje terminski plan porabe sredstev in
obveznosti prejemnika pomoči, vključno s poročili in dokazili o namenski porabi
sredstev. 
(4) Dajalec pomoči mora od prejemnika
pomoči pred dodelitvijo sredstev pridobiti pisno: 
-      
izjavo o že prejetih de minimis pomočeh,
vključno z navedbo, pri katerih dajalcih in v kakšnem znesku je v zadnjem
triletnem obdobju kandidiral za de minimis pomoč, 
-      
izjavo o drugih že prejetih (ali zaprošenih)
pomočeh za iste upravičene stroške, 
-      
zagotovilo, da z dodeljenim zneskom pomoči de
minimis ne bo presežena zgornja meja de minimis pomoči ter dovoljene
intenzivnosti pomoči.
15. člen
(posebni pogoji za velike naložbene
projekte)
(1) Velik naložbeni projekt je začetna
naložba, pri kateri upravičeni stroški pri projektu presegajo vrednost
50.000.000 eurov. Vrednost upravičenih stroškov mora biti izračunana na podlagi
cen oziroma menjalnih tečajev na dan dodelitve regionalne državne pomoči ali
pri velikih projektih, pri katerih je potrebna posamična priglasitev, na
podlagi cen in menjalnih tečajev na dan priglasitve.
(2) Da se prepreči umetna razdelitev
velikega naložbenega projekta v več manjših projektov zaradi izogibanja
določbam te uredbe se za velik naložbeni projekt šteje tudi skupina posameznih
projektov, ki posamezno ne dosegajo vrednosti 50.000.000 eurov, če podjetje ali
podjetja v treh letih začno posamezne naložbe v osnovna sredstva, ki se lahko
združena obravnavajo na ekonomsko nedeljiv način ali pomenijo ekonomsko celoto,
v skupni vrednosti 50.000.000 eurov.
(3) Če pri projektu vrednost
upravičenih stroškov presega 50.000.000 eurov se dovoljena intenzivnost
regionalnih državnih pomoči iz 4 člena te uredbe določi na naslednji način:
-      
do 50.000.000 eurov je dovoljena intenzivnost
30 odstotkov upravičenih stroškov investicije, izraženo v bruto
ekvivalentu dotacije,
-      
med 50.000.000 eurov in 100.000.000 eurov je
dovoljena intenzivnost 15 odstotkov upravičenih stroškov naložbe, izraženo v
bruto ekvivalentu dotacije,
-      
nad 100.000.000 eurov je dovoljena intenzivnost
10,2 odstotka upravičenih stroškov naložbe, izraženo v bruto ekvivalentu
dotacije.
(4) Upravljavec regionalne sheme je dolžan
v 10 dneh po dodelitvi regionalne državne pomoči velikemu naložbenemu projektu,
ki ga predhodno ni potrebno priglasiti, Ministrstvu za finance sporoči podatke,
kot so opredeljeni v Prilogi II Uredbe 800/2008/ES. 
(5) Individualna priglasitev regionalne
državne pomoči Evropski komisiji je obvezna za vsak projekt, pri katerem višina
te pomoči iz vseh virov presega vrednost 22.500.000 eurov ali če skupna
vrednost regionalne državne pomoči iz vseh virov presega 75 odstotkov vrednosti
dovoljene regionalne državne pomoči pri projektu, pri katerem upravičeni stroški
dosegajo vrednost 100.000.000 eurov ob največji dovoljeni intenzivnosti iz 4.
člena te uredbe.
(6) Veliki naložbeni projekti niso
upravičeni do dodatkov za mala in srednja podjetja iz 4. člena te uredbe.
16. člen
(posebni pogoji za regionalno državno pomoč
za novoustanovljena mala podjetja)
(1) Poleg upravičenih stroškov iz 11.
člena te uredbe se sofinancirajo še pravni, svetovalni in administrativni
stroški, ki so neposredno povezani z ustanovitvijo novega podjetja, ter
naslednji stroški, ki nastanejo v prvih petih letih od ustanovitve podjetja:
-      
obresti zunanjih finančnih virov in dividende
na lastni kapital, uporabljen pri ustanovitvi novega podjetja, če te ne
presegajo referenčne obrestne mere,
-      
povračilo stroškov najema proizvodnih
prostorov, strojev in/ali opreme,
-      
povračilo stroškov porabljene energije, vode,
ogrevanja, davkov in administrativnih taks,
-      
povračilo amortizacije in stroškov zakupa
proizvodnih prostorov, strojev in opreme, in
-      
povračilo stroškov plač, vključno s povračilom
obveznih socialnih prispevkov, če ti niso vključeni v drugih oblikah ali virih
regionalne državne pomoči.
(2) Povračilo davka na dodano
vrednost, davka na dobiček ali na dohodek ni upravičen strošek.
(3) Najvišja dovoljena intenzivnost
regionalnih državnih pomoči za namene iz prvega odstavka tega člena je 35
odstotkov upravičenih stroškov projekta, ki nastanejo tri leta po ustanovitvi
podjetja oziroma 25 odstotkov četrto in peto leto po ustanovitvi podjetja.
(4) Najvišja dovoljena višina
regionalne državne pomoči posameznemu podjetju za namene iz prvega odstavka
tega člena ne sme preseči 2.000.000 eurov, pri čemer znesek pomoči ne sme
preseči 33 odstotkov te vrednosti letno.
(5) Regionalna državna pomoč za namene
iz prvega odstavka tega člena ni dovoljena podjetjem, v katerih imajo kontrolni
lastniški delež osebe, ki so imele lastniški delež v podjetju, ki je prenehalo
poslovati, 12 mesecev od prenehanja prvotne družbe in katerega dejavnost je
bila enaka ali podobna novoustanovljenemu podjetju.
(6) Državna pomoč za investicijo za
namene iz prvega odstavka tega člena se ne sme združevati z državnimi pomočmi
za isto naložbo, dodeljene po drugih shemah državnih pomoči, vključno s
pomočmi, dodeljenimi po pravilu de minimis.
(7) Regionalne državne pomoči za namene iz
prvega odstavka tega člena so dovoljene le podjetjem, ki so bila ustanovljena
manj kot pet let pred odobritvijo pomoči.
(8) Do regionalne državne pomoči za namene
iz prvega odstavka tega člena so upravičena samo podjetja, ki izpolnjujejo
pogoje o neodvisnosti skladno z določbami priloge I Uredbe 800/2008.
16.a člen
(črtan)
16.b člen
(splošni pogoji in pomen izrazov pri
dodeljevanju spodbud za zaposlovanje in davčnih olajšav za zaposlovanje in
investiranje na problemskih območjih z visoko brezposelnostjo)
(1) Pri dodeljevanju spodbud za
zaposlovanje in davčnih olajšav za zaposlovanje in investiranje na problemskih
območjih z visoko brezposelnostjo iz 25. člena zakona (v nadaljnjem besedilu:
problemsko območje) se upoštevajo merila in kriteriji Uredbe 800/2008/ES. 
(2) »Zavezanec« po tej uredbi je davčni
zavezanec po Zakonu o davku od dohodkov pravnih oseb (Uradni list RS, št.
117/06, 90/07, 56/08, 76/08, 92/08, 5/09, 96/09, 43/10 in 59/11) ali po Zakonu
o dohodnini (Uradni list RS, št. 13/11 – uradno prečiščeno besedilo) in izpolnjuje
pogoje iz prvega odstavka 27. člena zakona. 
(3) Izraza »oprema« in »neopredmetena
sredstva«, uporabljena v tej uredbi, imata pomen kot ga določata Zakon o davku
od dohodkov pravnih oseb in Zakon o dohodnini. 
(4) Zavezanec ne more biti upravičen do
ugodnosti iz 27. in 28. člena zakona, če je po stanju na zadnji dan obdobja, za
katerega se sestavlja davčni obračun, naslovnik neporavnanega dolga za
izterjavo zaradi predhodne odločbe Komisije Evropske unije, ki je pomoč
razglasila za nezakonito in nezdružljivo s skupnim trgom.
16.c člen
(spodbude in davčne olajšave za
zaposlovanje)
(1) Spodbude za zaposlovanje na problemskem
območju se izvajajo v obliki povračila prispevkov za obvezna socialna
zavarovanja, ki jih je v višinah, določenih s predpisi, ki urejajo to področje,
plačal delodajalec za zaposlitev delavca, za katerega se skladno s to uredbo
lahko uveljavlja spodbude za zaposlovanje. 
(2) Davčna olajšava za zaposlovanje iz
drugega odstavka 28. člena zakona, ki se uveljavlja v obliki zmanjšanja davčne
osnove za 70 odstotkov stroškov brezposelne osebe, se nanaša na obračunane
stroške bruto plače, povečane za obvezne prispevke delodajalca za brezposelno
osebo. 
(3) Za brezposelno osebo po tej uredbi se
šteje vsaka oseba, ki izpolnjuje pogoje iz drugega odstavka 27. člena zakona.
Zaposlitev brezposelne osebe pri zavezancu mora predstavljati neto povečanje
števila zaposlenih v primerjavi s povprečjem v zadnjih 12 mesecih. Upravičene
izjeme predstavljajo primeri nadomestitve izpraznjenih delovnih mest zaradi
prostovoljnega odhoda delavca, nezmožnosti opravljanja dela, prostovoljnega
skrajšanja delovnega časa, starostne upokojitve ali zaradi izredne odpovedi
delovnega razmerja iz krivdnih razlogov na strani delavca, razen če je razlog
negativna ocena poskusnega dela. Število zaposlenih pri upravičencu se preverja
na osnovi izmenjave podatkov v uradnih evidencah Zavoda za zdravstveno
zavarovanje Slovenije. Za ugotovitev neto povečanja števila zaposlenih se
primerjata podatka o številu zaposlenih zadnji dan pred dnem zaposlitve
prikrajšanega delavca pri zavezancu in o številu zaposlenih 12 mesecev pred tem
datumom. 
(4) Pod pogoji iz zakona in te uredbe se
davčne olajšave za zaposlovanje lahko uveljavlja največ za prvih 12 mesecev po
zaposlitvi. 
(5) V primeru, da pred potekom 12 mesečnega
obdobja delavec odpove delovno razmerje, lahko zavezanec uveljavlja spodbudo le
za čas dejanskega dela delavca pri zavezancu. V primeru, da zavezanec odpove
delavcu delovno razmerje pred potekom 12 mesečnega obdobja, ni upravičen do
uveljavljanja davčne olajšave za zaposlovanje. Pri ugotavljanju upravičenosti
do pomoči zavezancu v primerih prekinitve delovnih razmerij se uporablja četrti
odstavek 40. člena Uredbe 800/2008/ES. 
(6) Najvišji dovoljen znesek državnih
pomoči, dodeljenih v skladu s 27. členom zakona, znaša 50 odstotkov stroškov
plače posameznega delavca, obračunanih za posamezno leto. Strošek plače
posameznega delavca je osnova za izračun intenzivnosti dodeljene državne pomoči
in zajema neto plačo, obvezne prispevke iz plače, akontacijo dohodnine in
obvezne prispevke na plačo, kot je to določeno v 15. točki 2. člena Uredbe
800/2008/ES. 
(7) Spodbude in davčne olajšave za
zaposlovanje po tem členu lahko zavezanec za istega delavca uveljavlja samo
enkrat.
16.č člen
(davčna olajšava za investiranje)
(1) Zavezanec lahko uveljavlja zmanjšanje
davčne osnove v skladu s petim odstavkom 28. člena zakona v višini 70 odstotkov
investiranega zneska. 
(2) Davčna olajšava iz prejšnjega odstavka
se lahko sešteva z drugimi pomočmi, namenjenimi spodbudam za investiranje,
vključno s pomočmi de minimis, vendar le do najvišje dovoljene intenzivnosti
državnih pomoči, določene v 4. členu te uredbe.
16.d člen
(način uveljavljanja davčnih olajšav)
(1) Zavezanec uveljavlja davčne olajšave iz
prejšnjih dveh členov v davčnem obračunu. 
(2) Zavezanec, ki uveljavlja davčno
olajšavo za zaposlovanje, predloži kot prilogo k obračunu davka od dohodkov
pravnih oseb, ali obračunu akontacije dohodnine od dohodka iz dejavnosti,
obrazec za uveljavljanje davčne olajšave za zaposlovanje, ki je skupaj z
metodologijo za izpolnjevanje obrazca določen v Prilogi 1, ki je sestavni del
te uredbe. 
(3) Zavezanec, ki uveljavlja davčno
olajšavo za investiranje, predloži kot prilogo k obračunu davka od dohodkov
pravnih oseb, ali obračunu akontacije dohodnine od dohodka iz dejavnosti,
obrazec za uveljavljanje davčne olajšave za investiranje, ki je skupaj z
metodologijo za izpolnjevanje obrazca določen v Prilogi 2, ki je sestavni del
te uredbe.
16.e člen
(načina uveljavljanja spodbude za
zaposlovanje)
(1) Delodajalec uveljavlja povrnitev
plačanih prispevkov delodajalca za socialno varnost iz proračuna Republike
Slovenije v skladu s prvim odstavkom 27. člena zakona z vlogo, ki jo vloži pri
pristojni območni službi Zavoda Republike Slovenije za zaposlovanje (v
nadaljnjem besedilu: zavod) v 30 dneh po preteku enega leta od sklenitve
pogodbe o zaposlitvi z brezposelno osebo. 
(2) Pri zaposlitvi brezposelne osebe, ki se
šteje kot invalid v kvotnem sistemu zaposlovanja invalidov, uveljavlja
delodajalec povrnitev plačanih prispevkov delodajalca za socialno varnost iz
proračuna Republike Slovenije v skladu s prvim odstavkom 27. člena zakona z
vlogo, ki jo vloži pri pristojni območni službi zavoda v 30 dneh po preteku
vsakega leta zaposlitve za preteklo leto. Prvo leto zaposlitve začne teči z
dnem sklenitve pogodbe o zaposlitvi. 
(3) Obrazec vloge z navodili za izpolnitev
objavi zavod na svoji spletni strani. 
(4) O vlogi iz prvega in drugega odstavka
tega člena odloča zavod z odločbo, izdano v upravnem postopku.
16.f člen
(dolžnost in način vrnitve davčnih
olajšav)
(1) Zavezanec mora za znesek izkoriščene
davčne ugodnosti povečati davčno obveznost: 
-      
če je bila davčna olajšava uveljavljena na
podlagi neresničnih podatkov, 
-      
če je ugotovljena neupravičenost do državne
pomoči ali 
-      
če je zavezanec že prejel pomoč za isti namen. 
(2) Znesek iz prejšnjega odstavka, za
katerega mora zavezanec zaradi neupravičenega uveljavljanja davčne olajšave
povečati davčno obveznost, je enak zmanjšanju davčne obveznosti pri obračunu
davka od dohodkov pravnih oseb ali pri obračunu akontacije dohodnine od dohodka
iz dejavnosti zaradi uveljavljanja olajšave v vseh letih uveljavljanja,
vključno z obrestmi, v skladu z zakonom, ki ureja davčni postopek. 
(3) Za postopke iz prvega odstavka tega
člena se smiselno uporabljajo določbe zakona, ki ureja davčni postopek. 
(4) Zavezanec nakaže znesek iz drugega
odstavka tega člena na ustrezen vplačilni račun v skladu s Pravilnikom o
podračunih ter načinu plačevanja obveznih dajatev in drugih javnofinančnih
prihodkov (Uradni list RS, št. 103/10, 48/11 in 51/11 – popr.).
16.g člen
(nadzor nad uveljavljanjem davčnih olajšav
za zaposlovanje in investiranje ter spodbud za zaposlovanje na problemskem
območju)
(1) Nadzor nad uveljavljanjem davčnih
olajšav za zaposlovanje in investiranje na problemskem območju, ki jih
zavezanec uveljavlja v obračunu davka od dohodkov pravnih oseb ali v obračunu
akontacije dohodnine od dohodka iz dejavnosti, opravlja Davčna uprava Republike
Slovenije v skladu z zakonom, ki ureja davčni postopek, Zakonom o prispevkih za
socialno varnost (Uradni list RS, št. 5/96, 18/96 – ZDavP, 34/96, 87/97, 3/98,
106/99 – ZPIZ-1, 81/00 – ZPSV-C, 97/01 in 62/10) in zakonom, ki ureja davčno
službo.
(2) Nadzor nad uveljavljanjem spodbud za
zaposlovanje na problemskem območju opravlja Inšpektorat Republike Slovenije za
delo v skladu z Zakonom o inšpekciji dela (Uradni list RS, št. 38/94, 32/97 in
36/00) in Zakonom o inšpekcijskem nadzoru (Uradni list RS, št. 43/07 – uradno prečiščeno
besedilo). 
(3) Podatki o dodeljenih državnih pomočeh v
obliki spodbud za zaposlovanje ter davčnih olajšav za zaposlovanje in
investiranje na problemskem območju se evidentirajo v centralni bazi podatkov o
dodeljenih državnih pomočeh v skladu s priglašenimi shemami državnih pomoči. 
(4) Organi iz prvega odstavka tega člena
enkrat letno poročajo o dodeljenih državni pomočeh upravičencem organu,
pristojnemu za regionalni razvoj, in upravljavcu sheme za potrebe priprave
poročila o dodeljenih državnih pomočeh, v skladu z Zakonom o spremljanju
državnih pomoči (Uradni list RS, št. 37/04).
17. člen
(črtan)

Priloga 1: Obrazec za uveljavljanje davčne olajšave za
zaposlovanje na problemskih območjih z visoko brezposelnostjo (27. člen Zakona
o spodbujanju skladnega regionalnega razvoja)
Priloga 2: Obrazec za uveljavljanje davčne olajšave za
investiranje na problemskih območjih z visoko brezposelnostjo (28. člen Zakona
o spodbujanju skladnega regionalnega razvoja)

Uredba o dodeljevanju regionalnih državnih pomoči (Uradni
list RS, št. 72/06)
vsebuje naslednji končni določbi:
»18. člen
(uporaba uredbe
in prenehanje veljavnosti dosedanje ureditve)
Z dnem uveljavitve te uredbe prenehata
veljati Pravilnik o regionalni karti za izvajanje politike regionalnih državnih
pomoči v Republiki Sloveniji (Uradni list RS, št. 58/01 in 37/04) in Pravilnik
o dodeljevanju regionalnih državnih pomoči ter regionalnih razvojnih spodbud
samoupravnim lokalnim skupnostim in regionalnim razvojnim agencijam (Uradni
list RS, št. 108/02, 59/03 in 70/04).
19. člen
(uveljavitev
uredbe)
Ta uredba začne veljati 1. januarja
2007.«.

Uredba o spremembah in dopolnitvah Uredbe o dodeljevanju
regionalnih državnih pomoči (Uradni list RS, št. 70/07)
vsebuje naslednjo končno določbo:
»KONČNA DOLOČBA
9. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o dodeljevanju regionalnih
državnih pomoči (Uradni list RS, št. 99/08)
vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o dodeljevanju
regionalnih državnih pomoči (Uradni list RS, št. 17/09)
vsebuje naslednjo končno določbo:
»12. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in
dopolnitvah Uredbe o dodeljevanju regionalnih državnih pomoči (Uradni list RS,
št. 8/12)
vsebuje naslednjo končno določbo:
»KONČNA DOLOČBA
5. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi
Uredbe o dodeljevanju regionalnih državnih pomoči (Uradni list RS, št. 99/13)
vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po
objavi v Uradnem listu Republike Slovenije.«.