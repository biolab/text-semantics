(se
delno preneha uporabljati)
(se
delno preneha uporabljati)
(neuradno prečiščeno besedilo št. 5)
I. SPLOŠNE DOLOČBE
1. člen
Ta pravilnik določa vrste, trajanje in
vsebino specializacij zdravstvenih delavcev in zdravstvenih sodelavcev ki imajo izobrazbo, pridobljeno po študijskih programih za
pridobitev izobrazbe druge stopnje, oziroma raven izobrazbe, pridobljeno po
študijskih programih, ki v skladu z zakonom ustreza izobrazbi druge stopnje,
visoko strokovno ali višjo izobrazbo (v nadaljnjem
besedilu: specializanti), pogoje in postopke odobritve ter potek
specializacije, imenovanje izpitne komisije in način opravljanja
specialističnega izpita.
Ta pravilnik se ne uporablja za zdravnike,
doktorje dentalne medicine in magistre farmacije.
2. člen
Specializacija je posebna oblika
strokovnega izpopolnjevanja in usposabljanja, ki je potrebna za opravljanje zahtevnejših
nalog na posameznih ožjih strokovnih področjih zdravstvene dejavnosti.
Potrebe po specializacijah v mreži javne
zdravstvene službe vodi Ministrstvo za zdravje (v nadaljnjem besedilu: ministrstvo)
na podlagi podatkov, ki mu jih izvajalci javne zdravstvene službe, poklicne
zbornice in strokovna združenja posredujejo do konca oktobra za naslednje leto.
3. člen
Specializacija traja najmanj eno leto in
največ štiri leta.
Specializacija, ki traja štiri leta se
lahko na predlog glavnega mentorja skrajša za največ šest mesecev.
4. člen
Specializacija obsega pridobivanje
teoretičnih znanj in praktično usposabljanje v skladu s programom
specializacije in se zaključi s specialističnim izpitom.
5. člen
Vrste, programe specializacij in njihovo
trajanje ter potrebno dobo opravljenega dela v zdravstveni dejavnosti določi
minister, pristojen za zdravje (v nadaljnjem besedilu: minister) v sodelovanju
s pristojnimi strokovnimi združenji ter pristojnimi razširjenimi strokovnimi
kolegiji in jih objavi v Uradnem listu Republike Slovenije.
V programu specializacije se določi: 
-      
vsebina in trajanje posameznih delov specializacije, 
-      
obseg znanja in veščine ter druge zahteve, ki jih mora specializant
osvojiti do zaključka specializacije.
Program posamezne specializacije se
kreditno ovrednoti pri nacionalnem organu za akreditacijo visokošolskih
programov.
6. člen
Specializacija se opravlja v enem ali več
zdravstvenih zavodih in pri zasebnih zdravstvenih delavcih, ki jih v skladu s
pravilnikom o pogojih, ki jih morajo izpolnjevati zdravstveni zavodi ali
zasebni zdravstveni delavci za izvajanje programov pripravništva, sekundariata
in specializacije (Uradni list RS, št. 25/93, 2/99, 98/99 – ZZdrS in 110/00),
pooblasti minister, tako da ima specializant zagotovljeno možnost za pridobivanje
potrebnega obsega znanja in veščin določenega ožjega strokovnega področja
zdravstvene dejavnosti.
II. ODOBRITEV SPECIALIZACIJE
7. člen
Specializacija se lahko odobri
specializantu, ki je opravil strokovni izpit in potrebno dobo dela v zdravstveni
dejavnosti v skladu s programom specializacije.
8. člen
Specializacijo odobri minister na predlog
delodajalca, kjer je specializant zaposlen, če gre za specializanta, ki ni
zaposlen, pa na njegov predlog.
Vlogi iz prejšnjega odstavka je potrebno priložiti
dokumentacijo, iz katere je razvidno, da specializant izpolnjuje pogoje za
odobritev specializacije iz prejšnjega člena.
9. člen
V odločbi o specializaciji minister določi
vrsto specializacije, začetek in glavnega mentorja.
Odločba iz prejšnjega odstavka se pošlje
specializantu, delodajalcu oziroma zasebnemu zdravstvenemu delavcu, pri katerem
bo specializant v delovnem razmerju, glavnem mentorju in Inštitutu za varovanje
zdravja Republike Slovenije.
Specializant prejme poleg odločbe tudi
"List specializanta", ki vsebuje bistvene podatke o specializantu in
poteku specializacije in je v prilogi tega pravilnika.
10. člen
Na podlagi odločbe iz prvega odstavka
prejšnjega člena skleneta specializant in delodajalec pogodbo o medsebojnih
pravicah in obveznostih.
11. člen
Ministrstvo vodi evidenco odobrenih in
opravljenih specializacij.
III. MENTORSTVO
12. člen
Glavni mentor je odgovoren za podrobno
določitev posameznih delov specializacije na podlagi programa specializacije
ter za spremljanje in pravilno izvajanje celotne specializacije.
Posamezne dele specializacije vodijo,
spremljajo in nadzorujejo neposredni mentorji, ki jih določi glavni mentor.
13. člen
Naloge glavnega mentorja so:
-      
razporeja specializante na dela in naloge v skladu s programom specializacije,
-      
usklajuje in nadzira potek specializacije,
-      
organizira skupinsko obravnavo strokovnih vprašanj,
-      
usmerja specializante glede uporabe strokovne literature,
-      
imenuje neposredne mentorje,
-      
ocenjuje napredovanje znanja specializanta in predlaga podaljšanje določenega
dela specializacije, če ugotovi, da specializant v predvidenem času ni pridobil
zadostnega obsega znanja in veščin,
-      
opravlja druge naloge, ki zagotavljajo pridobitev vseh znanj in veščin,
ki so potrebne za dokončanje specializacije.
14. člen
Za glavnega mentorja je lahko imenovan
fakultetni učitelj ali drug priznan specialist, ki ima najmanj pet let specialističnih
izkušenj na področju, za katero se specializant usposablja.
Za neposrednega mentorja je lahko imenovan
specialist iste stroke, za katero se usposablja specializant in ima najmanj tri
leta specialističnih izkušenj na tem področju.
Ministrstvo določi seznam glavnih mentorjev
na predlog fakultet, klinik, inštitutov, razširjenih strokovnih kolegijev in pristojnih
strokovnih združenj.
14.a člen
Ne glede na prvi odstavek prejšnjega člena
se v primerih, ko se uvede nova specializacija oziroma je na določenem
strokovnem področju več specializantov, za glavnega mentorja lahko imenuje
zdravstveni delavec z najmanj desetimi leti praktičnih izkušenj po opravljenem
strokovnem izpitu na področju, za katerega se specializant usposablja.
Ne glede na drugi odstavek prejšnjega člena
se v primerih, ko se uvede nova specializacija oziroma je na določenem
strokovnem področju več specializantov, za neposrednega mentorja lahko imenuje
zdravstveni delavec z najmanj petimi leti praktičnih izkušenj po opravljenem
strokovnem izpitu na področju, za katerega se specializant usposablja.
15. člen
Glavni mentor ima lahko na skrbi hkrati
največ tri specializante, neposredni mentor pa največ enega.
16. člen
Plačilo mentorskega dela se opredeli v
kolektivni pogodbi.
IV. POTEK SPECIALIZACIJE
17. člen
Potek specializacije po programu iz 5. člena
tega pravilnika določita glavni mentor in specializant.
Potek specializacije se vpisuje v
"List specializanta".
Specializant lahko v času specializacije
samostojno opravlja le dela in naloge, za katere je usposobljen, dela in naloge
s specialističnega področja pa le pod nadzorom glavnega ali neposrednega
mentorja.
18. člen
V čas specializacije se lahko všteva
podiplomsko in drugo izobraževanje ter usposabljanje, ki je v skladu s programom
ali delom programa določene specializacije.
O skladnosti in priznanju dobe
izobraževanja in usposabljanja iz prejšnjega odstavka s programom določene specializacije
odloča glavni mentor.
19. člen
Specializantu, ki mu pred potekom odobrene
specializacije preneha delovno razmerje pri delodajalcu, za katerega potrebe je
bila specializacija odobrena, ta specializacija preneha.
Specializacija se lahko nadaljuje pri
drugem delodajalcu po postopku, ki ga določa ta pravilnik.
20. člen
Redni letni dopust se všteva v čas
specializacije.
Prekinitve specializacije zaradi bolezni,
izrednega dopusta in drugih razlogov, ki skupaj ne trajajo dalj kot dvajset
delovnih dni v koledarskem letu, ne podaljšujejo celotnega trajanja
specializacije.
Pri daljši odsotnosti zaradi bolezni,
porodniškega dopusta ali drugih upravičenih razlogov, se čas specializacije
ustrezno podaljša.
O podaljšanju specializacije odloči na
predlog glavnega mentorja minister.
V. SPECIALISTIČNI IZPIT
21. člen
Specializant, ki je opravil program
specializacije, lahko pristopi k specialističnemu izpitu (v nadaljnjem
besedilu: izpit).
22. člen
Prijavo na izpit se pošlje ministrstvu.
Prijavi je potrebno priložiti izpolnjen
"List specializanta".
Če je po programu specializacije predvidena
pisna naloga, jo mora specializant predložiti izpitni komisiji najmanj
štirinajst dni pred izpitom.
23. člen
Minister z odločbo odobri specializantu
opravljanje izpita, ko ugotovi, da je pravilno in v celoti opravil program specializacije
in druge dogovorjene obveznosti ter mu določi čas in kraj izpita ter izpitno
komisijo.
Odločba iz prejšnjega odstavka mora biti
specializantu vročena najpozneje trideset dni pred predvidenim datumom izpita.
Odločbo iz prvega odstavka tega člena se
pošlje specializantu, glavnemu mentorju, članom izpitne komisije in delodajalcu.
24. člen
Specializant opravlja izpit pred izpitno
komisijo.
Predsednika in dva člana izpitne komisije
ter zapisnikarja imenuje minister na predlog pristojnega strokovnega združenja
izmed glavnih mentorjev tako, da vsaj dva člana izpitne komisije predstavljata
področje, iz katerega se opravlja izpit.
25. člen
Izpit je javen in praviloma obsega
praktični in teoretični del ter zagovor pisne naloge, če je bila predvidena s
programom.
26. člen
O poteku izpita se piše zapisnik, ki ga
podpišejo vsi člani izpitne komisije. Zapisnik se pošlje ministrstvu najpozneje
v sedmih dneh po končanem izpitu.
27. člen
Uspeh specializanta na izpitu se ocenjuje z
"opravil" oziroma "ni opravil". Če specializant pokaže
izjemno nadpovprečno znanje, lahko izpitna komisija njegovo znanje oceni z
"opravil s pohvalo".
Izpitna komisija odloča z večino glasov.
Predsednik izpitne komisije sporoči
specializantu uspeh v prisotnosti vseh članov izpitne komisije in zapisnikarja
takoj po izpitu.
28. člen
Če specializant neupravičeno ne pride na
izpit ali odstopi od že začetega izpita, se šteje, da izpita ni opravil.
Če specializant ne pride na izpit iz
upravičenih razlogov, ki jih odobri izpitna komisija, lahko izpit opravlja v
roku, ki ga določi izpitna komisija.
29. člen
Specializant, ki izpita prvič ne opravi, ga
ima pravico ponavljati v roku, ki ga določi izpitna komisija. Rok ne more biti
krajši od treh mesecev.
Če specializant še tretjič ne opravi
izpita, mu izpitna komisija lahko specializacijo podaljša in postavi še druge posebne
zahteve.
Če specializant izpita ne opravi tudi po
usposabljanju iz prejšnjega odstavka, izpita ne more več opravljati.
29.a člen
Specializant, ki specialističnega izpita ne
opravi, se lahko v treh dneh po razglasitvi rezultatov specialističnega izpita
pritoži iz naslednjih razlogov: 
-      
če izpit ni potekal v skladu s tem pravilnikom,
-      
če specializant meni, da je pokazal ustrezno znanje za uspešno oceno.
Obrazloženo pritožbo vloži ali priporočeno
pošlje na ministrstvo.
Minister najpozneje v 30 dneh odloči o
pritožbi. Če minister ugotovi, da so bile pri specialističnem izpitu kršene
določbe tega pravilnika, ga razveljavi in določi, da ga specializant opravlja
ponovno.
Odločitev ministra o pritožbi je dokončna.
30. člen
Specializantu, ki je opravil izpit,
ministrstvo izda potrdilo o opravljenem specialističnem izpitu in podeli naziv
specialista ustrezne specialnosti v skladu s programom specializacije.
Potrdilo je javna listina, ki jo podpišeta
predsednik izpitne komisije in minister.
VI. SPECIALIZACIJE ZDRAVSTVENIH DELAVCEV IN ZDRAVSTVENIH
SODELAVCEV, KI SO KVALIFIKACIJO ZA OPRAVLJANJE REGULIRANEGA POKLICA PRIDOBILI V
TRETJI DRŽAVI OZIROMA V DRUGI DRŽAVI ČLANICI EVROPSKE UNIJE
31. člen
Zdravstveni delavec
in zdravstveni sodelavec (v nadaljnjem besedilu: delavec), ki je kvalifikacijo
za opravljanje reguliranega poklica, določenega v
Seznamu poklicev v zdravstveni dejavnosti (Uradni list RS, št. 82/04 in
110/04-popr.), pridobil v tretji državi, lahko v
Republiki Sloveniji opravlja specializacijo pod pogoji in v skladu s postopkom,
ki so določeni z zakonom in s tem pravilnikom ter po programu, ki velja za
delavca, ki je kvalifikacijo za opravljanje reguliranega poklica,
določenega v Seznamu poklicev v zdravstveni dejavnosti, pridobil v Republiki Sloveniji.
Za odobritev
specializacije mora delavec, poleg vloge, ministrstvu predložiti:
-      
dokazilo o zaključenem univerzitetnem oziroma visokošolskem
izobraževanju in dokazilo o pravici do samostojnega opravljanja poklica v
Republiki Sloveniji,
-      
izjavo delodajalca oziroma delodajalcev, da je delavec pri njem oziroma
pri njih samostojno opravljal delo v zdravstveni dejavnosti, 
-      
potrdilo pooblaščene izobraževalne
ustanove o uspešno opravljenem preizkusu znanja slovenščine.
Delavec, ki je kvalifikacijo za opravljanje
reguliranega poklica, določenega v Evidenci reguliranih poklicev oziroma
reguliranih poklicnih dejavnosti v Republiki Sloveniji (Uradni list RS, št.
44/04), pridobil v drugi državi članici Evropske unije, mora vlogi za odobritev
specializacije priložiti odločbo o priznanju kvalifikacije za opravljanje poklica v Republiki Sloveniji, pridobljeno v postopku za
priznanje kvalifikacij v skladu z Zakonom o postopku priznavanja kvalifikacij
državljanom držav članic Evropske unije za opravljanje reguliranih poklicev
oziroma reguliranih poklicnih dejavnosti v Republiki Sloveniji (Uradni list RS,
št. 21/02) in izjavo delodajalca oziroma delodajalcev, da je delavec pri
njem oziroma pri njih samostojno opravljal delo v zdravstveni dejavnosti.
VI.A PRIZNANJE SPECIALIZACIJE NA PODLAGI OPRAVLJENEGA DELA
31.a člen
Kadar se uvede nova specializacija, se
lahko delavcu prizna specializacija na podlagi opravljenega dela in podeli
naziv ustrezne specialnosti v skladu s programom specializacije.
Za priznanje specializacije na podlagi dela
lahko zaprosi delavec, ki ima najmanj deset let izkušenj s področja nove
specializacije po opravljenem strokovnem izpitu in opravljeno število posegov,
določeno s programom specializacije.
O priznanju specializacije iz prejšnjega
odstavka odloči ministrstvo na podlagi vloge delavca, ki vsebuje:
1.    
dokazilo o zaključenem študiju in strokovnem izpitu,
2.    
dokazilo o izkušnjah s področja nove specializacije,
3.    
življenjepis, v katerem delavec navede, kje in kako je pridobil znanja
in izkušnje, ki jih predvideva program specializacije, za katero je vložil
vlogo;
4.    
seznam posegov, s katerimi dokazuje, da je opravil posege, ki jih
zahteva program specializacije, za katero je vložil vlogo.
Delavcu, ki izpolnjuje pogoje iz drugega
odstavka tega člena, se izda odločba o priznanju specializacije na podlagi
opravljenega dela, in se mu podeli naziv ustrezne specialnosti v skladu s
programom specializacije.
Delavec lahko vloži vlogo za priznanje
specializacije na podlagi opravljenega dela v dveh letih od uveljavitve
programa nove specializacije.
VII. POSEBNE DOLOČBE
32. člen
Pod pogoji iz tega pravilnika se
specializacija lahko odobri tudi za potrebe izven javne zdravstvene mreže (volontiranje).
Stroške za specializacijo v teh primerih
določi minister na predlog katedre posamezne fakultete ali visoke strokovne
šole.
33. člen
Specializantu, ki je opravil specialistični
izpit pred 25. junijem 1991 v eni od republik bivše SFR Jugoslavije, se specialistični
izpit prizna pod pogoji in po postopku iz tega pravilnika.

Priloga:
List specializanta

Pravilnik o specializacijah zdravstvenih
delavcev in zdravstvenih sodelavcev (Uradni list RS, št. 37/04)
vsebuje naslednje prehodne in končne določbe:
»VIII. PREHODNE IN KONČNE DOLOČBE
34. člen
Specializanti, ki jim je bila odobrena
specializacija pod pogoji in po programih, ki so veljali do uveljavitve tega
pravilnika in so začeli opravljati specializacijo pred določitvijo novih vrst
specializacij po tem pravilniku, nadaljujejo s specializacijo in opravijo izpit
pod pogoji iz odločbe o specializaciji.
35. člen
Vrste in programe specializacij ter njihovo
trajanje minister predpiše najpozneje v šestih mesecih po uveljavitvi tega
pravilnika.
36. člen
Z dnem, ko začne veljati ta pravilnik,
preneha veljati Pravilnik o specializaciji delavcev na področju zdravstvenega
varstva (Uradni list SRS, št. 5/78, 9/78, 16/82; Uradni list RS, št. 8/98 in
79/00).
37. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o specializacijah zdravstvenih delavcev in zdravstvenih sodelavcev
(Uradni list RS, št. 25/06) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o specializaciji iz medicinske
biokemije (Uradni list RS, št. 113/06) v zvezi z delnim prenehanjem
uporabe določb pravilnika določa:
»36. člen
Z dnem, ko začne veljati ta pravilnik, se
za specializacijo iz medicinske biokemije preneha uporabljati Pravilnik o
specializacijah zdravstvenih delavcev in zdravstvenih sodelavcev (Uradni list
RS, št. 37/04 in 25/06).«;
ter vsebuje naslednjo končno določbo:
»37. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o specializacijah v fizioterapevtski
dejavnosti (Uradni list RS, št. 2/09) v zvezi z delnim prenehanjem uporabe
določb pravilnika določa:
»45. člen
Z dnem, ko začne veljati ta pravilnik, se
za specializacije fizioterapevtov preneha uporabljati Pravilnik o
specializacijah zdravstvenih delavcev in zdravstvenih sodelavcev (Uradni list
RS, št. 37/04 in 25/06).«;
ter vsebuje naslednjo končno določbo:
»46. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o specializacijah zdravstvenih delavcev in zdravstvenih sodelavcev
(Uradni list RS, št. 9/12) vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi in dopolnitvi Pravilnika
o specializacijah zdravstvenih delavcev in zdravstvenih sodelavcev (Uradni list
RS, št. 82/14)
vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.