1. člen
(vsebina uredbe)
Ta uredba v skladu z Direktivo Sveta 96/67/ES z dne 15.
oktobra 1996 o dostopu do trga storitev zemeljske oskrbe na letališčih
Skupnosti (UL L št. 272 z dne 25. 10. 1996, str. 36), kot je bila nazadnje
spremenjena z Uredbo (ES) št. 1882/2003 Evropskega parlamenta in Sveta z dne
29. septembra 2003 o prilagoditvi določb Sklepa Sveta 1999/468/ES glede
odborov, ki pomagajo Komisiji pri uresničevanju njenih izvedbenih pooblastil,
predvidenih aktih, za katere se uporablja postopek iz člena 251 Pogodbe ES (UL
L št. 284 z dne 31. 10. 2003, str. 1) (v nadaljnjem besedilu: Direktiva Sveta
96/67/ES), določa in ureja nekatera vprašanja dostopa do trga storitev
zemeljske oskrbe na letališču, pogoje in merila glede omejitev zemeljske oskrbe
ter pravila in merila za zagotavljanje primernih, nepristranskih, preglednih in
nediskriminacijskih pogojev za prost dostop do letaliških objektov in naprav
ter za razdelitev prostora, namenjenega za zemeljsko oskrbo.
2. člen
(opredelitev pojmov)
Izrazi, uporabljeni v tej uredbi, imajo enak pomen kot v
zakonu, ki ureja letalstvo.
3. člen
(področje uporabe in poročanje)
(1) Ta uredba se uporablja za vsako letališče, ki je na
ozemlju Republike Slovenije odprto za komercialni zračni promet. 
(2) Ministrstvo, pristojno za promet, vsako leto pred 1.
julijem Komisiji pošlje podatke, ki so potrebni, da se sestavi seznam letališč,
na katere se nanaša ta uredba, in druge podatke, potrebne za spremljanje
izvajanja Direktive Sveta 96/67/ES.
4. člen
(predložitev dokumentov)
Obratovalec javnega letališča in uporabnik letališča, ki
izvaja storitve zemeljske oskrbe oziroma samooskrbe, ter izvajalec storitev
zemeljske oskrbe za tretje morajo predložiti revidirano bilanco stanja in
izkaza poslovnega izida skupaj z revizorjevim poročilom ministrstvu,
pristojnemu za promet, vsaj šest mesecev po koncu poslovnega leta.
5. člen
(zemeljska oskrba za tretje osebe)
(1) Upravljalec letališča mora izvajalcem storitev zemeljske
oskrbe omogočiti opravljanje storitev zemeljske oskrbe za tretje osebe. 
(2) Na predlog ministra, pristojnega za promet, vlada za
posamezno letališče omeji število izvajalcev, ki so pooblaščeni za opravljanje
naslednjih storitev zemeljske oskrbe za tretje osebe: 
-       
sprejem in odpremo prtljage, 
-       
sprejem in odpremo zrakoplovov na ploščadi, 
-       
oskrbo z gorivom in mazivom, 
-       
sprejem in odpremo tovora in pošte v delu, ki se nanaša na fizično
ravnanje s tovorom in pošto med letališkim terminalom in zrakoplovom ob
prihodu, odhodu ali prenosu, če prostor ne omogoča pravilne uporabe, hranjenja
ali vzdrževanja opreme, ki je potrebna za opravljanje teh storitev. Ministrstvo
za promet predhodno pridobi mnenje upravljalca letališča. 
(3) Če se v skladu s prejšnjim odstavkom omeji število
izvajalcev, vsaj eden od pooblaščenih izvajalcev ne sme biti neposredno ali
posredno pod nadzorom: 
-       
upravljalca letališča, 
-       
vsakega uporabnika letališča, ki je prepeljal več kot 25 odstotkov
potnikov ali tovora, ugotovljenega na letališču v letu pred letom, v katerem so
bili izbrani ti izvajalci, 
-       
organa, ki neposredno ali posredno nadzira ali ga nadzira upravljalec
tega letališča ali uporabnik letališča. 
(4) Če se v skladu z drugim odstavkom tega člena omeji
število pooblaščenih izvajalcev, mora upravljalec letališča uporabniku
letališča zagotoviti, ne glede na to, kateri del letališča mu je bil dodeljen,
možnost za dejansko izbiro med vsaj dvema izvajalcema storitev zemeljske oskrbe
za vsako vrsto storitev, za katero velja omejitev, pod pogoji, določenimi v
drugem in tretjem dostavku tega člena.
6. člen
(samooskrba)
(1) Na predlog ministra, pristojnega za promet, lahko vlada
omeji pravico do samooskrbe na najmanj dva uporabnika letališča za naslednje
storitve zemeljske oskrbe: 
-       
sprejem in odpremo prtljage, 
-       
sprejem in odpremo zrakoplovov na ploščadi, 
-       
oskrbo z gorivom in mazivom, 
-       
sprejem in odpremo tovora in pošte v delu, ki se nanaša na fizično
ravnanje s tovorom in pošto med letališkim terminalom in zrakoplovom ob
prihodu, odhodu ali tranzitu. Ministrstvo za promet predhodno pridobi mnenje
upravljalca letališča. 
(2) V primeru iz prejšnjega odstavka minister, pristojen za
promet, izbere uporabnike letališča, ki jim je dovoljena samooskrba, na podlagi
naslednjih meril: 
-       
delež v številu prepeljanih potnikov in tovora ter letalskih operacij v
skupnem obsegu prometa na letališču, 
-       
obseg vzdrževalnih dejavnosti za zrakoplove, s katerimi opravlja promet,
-       
število zaposlenih na letališču.
7. člen
(izjeme)
(1) Kadar posebne omejitve razpoložljivega prostora ali
zmogljivosti na letališču, zlasti če do njih pride zaradi zasičenosti letališča
ali stopnje izkoriščenosti območja, onemogočijo odprtje trga storitev zemeljske
oskrbe za tretje osebe ali izvedbo samooskrbe, lahko minister, pristojen za
promet, predlaga vladi sprejetje naslednjih izjem: 
a)    
omejitev števila izvajalcev za eno ali več storitev zemeljske oskrbe na
celotnem letališču ali delu letališča. V tem primeru se uporabljata drugi in
tretji odstavek 5. člena te uredbe, 
b)    
omejitev pravice do opravljanja ene ali več storitev zemeljske oskrbe,
navedenih v drugem odstavku 5. člena te uredbe, le na enega izvajalca, 
c)    
omejitev pravice do samooskrbe omejenemu številu uporabnikov letališča
za storitev zemeljske oskrbe, če so ti uporabniki izbrani na podlagi meril iz
drugega odstavka prejšnjega člena, 
d)    
prepoved samooskrbe ali omejitev na enega uporabnika letališča za
storitev zemeljske oskrbe iz prvega odstavka prejšnjega člena te uredbe. 
(2) Za vse izjeme iz prejšnjega odstavka je treba: 
a)    
določiti storitev ali storitve zemeljske oskrbe, za katere je bila
odobrena izjema, in posebne omejitve razpoložljivega prostora ali zmogljivosti,
ki to izjemo utemeljujejo, 
b)    
priložiti načrt ustreznih ukrepov za premostitev omejitev. 
(3) Poleg zahtev iz prejšnjega odstavka izjeme ne smejo: 
-       
neupravičeno omejevati prostega dostopa do trga storitev zemeljske
oskrbe, 
-       
povzročati izkrivljanja konkurence med izvajalci storitev zemeljske
oskrbe in/ali samooskrbnimi uporabniki letališč, 
-       
biti obsežnejše, kot je potrebno. 
(4) Izjeme iz prvega odstavka tega člena se odobrijo za tri
leta, razen izjem, odobrenih na podlagi točke b) prvega odstavka tega člena.
Nova odločitev o vsakem zahtevku za izjemo se sprejme najpozneje v treh mesecih
pred koncem prej navedenega obdobja v skladu s postopkom, določenim v tem
členu. Izjeme iz točke b) prvega odstavka te uredbe se odobrijo za dve leti. 
(5) Ministrstvo, pristojno za promet, o vsaki odobreni izjemi
iz prvega odstavka tega člena in o razlogih, ki jo upravičujejo, obvesti
Komisijo vsaj tri mesece pred začetkom njene veljavnosti.
8. člen
(pravila in merila za prost dostop)
(1) Obratovalec letališča in obratovalec njegovega dela
oziroma upravljalec centralizirane infrastrukture, ki je potrebna za
opravljanje storitev zemeljske oskrbe (v nadaljnjem besedilu: skupna
infrastruktura), morajo zagotoviti prost dostop do skupne infrastrukture in
razdeliti prostor, namenjen za zemeljsko oskrbo (v nadaljnjem besedilu: skupna
območja), ob upoštevanju naslednjih pravil in meril: 
1.     
skupne infrastrukture in skupna območja, na katerih se izvajajo storitve
zemeljske oskrbe, morajo biti primerne velikosti in vzdrževana ter morajo imeti
predpisana obratovalna dovoljenja, 
2.     
pogoji za uporabljanje skupnih infrastruktur in skupnih območij
izvajalcem storitev zemeljske oskrbe ne smejo nalagati obveznosti, ki niso
združljive z odobreno dejavnostjo storitev zemeljske oskrbe, 
3.     
pri dodeljevanju prostora ali določanja vrstnih redov uporabe skupnih
infrastruktur in skupnih območij mora biti ob zagotavljanju varnosti in
nemotenosti zračnega prometa zagotovljena enaka obravnava vseh uporabnikov
skupnih infrastruktur za namene storitev zemeljske oskrbe, 
4.     
vrstni red uporabe skupnih infrastruktur in skupnih območij se določi na
podlagi vrstnega reda (časa) prispelih prijav oziroma zahtevkov, 
5.     
pogoji in navodila za uporabljanje skupnih infrastruktur in skupnih
območij ne smejo vsebovati različnih pogojev za samooskrbne uporabnike
letališča, registrirane izvajalce in obratovalce letališč, če se skupne
infrastrukture in skupna območja, ki jih upravljajo, uporabljajo za storitve
zemeljske oskrbe, 
6.     
pogoji in navodila za uporabljanje skupnih infrastruktur in skupnih
območij za opravljanje storitev zemeljske oskrbe, vključno z nadomestili za
njihovo uporabo, morajo biti na razpolago zainteresiranim stranem, 
7.     
računovodstvo za storitve zemeljske oskrbe je treba voditi ločeno od
računovodstva za druge dejavnosti, ki jih opravlja izvajalec storitev zemeljske
oskrbe. Preverjati je treba izvajanja ločenega računovodstva neodvisnega
revizorja in sporočanje predpisanih podatkov pristojnemu ministrstvu, 
8.     
morebitni količinski in podobni popusti pri morebitnem zaračunavanju
nadomestil za uporabo skupnih infrastruktur in skupnih območij se smejo
priznavati le v skladu z objavljenimi tarifami in cenami, 
9.     
obratovalci skupnih infrastruktur in skupnih območij ne smejo delati
razlike med izvajalci storitev zemeljske oskrbe na podlagi državljanstva
oziroma med domačimi in tujimi ponudniki storitev zemeljske oskrbe oziroma med
samooskrbnimi uporabniki letališča. 
(2) Če se obratovalec skupnih infrastruktur in skupnih
območij odloči, da za dostop do njih zaračunava nadomestila, mora ta
nadomestila določiti na podlagi načel iz prejšnjega odstavka tega člena.
9. člen
(izbira izvajalcev)
(1) Upravljalec letališča oziroma ministrstvo, pristojno za
promet, morata izvesti postopek zbire izvajalcev, pooblaščenih za opravljanje
storitev zemeljske oskrbe na letališču, na katerem je njihovo število omejeno v
skladu z drugim odstavkom 5. člena in 7. členom te uredbe, v skladu z
naslednjimi pravili: 
1.     
če se zahteva vzpostavitev standardnih pogojev ali tehničnih
specifikacij, ki jih morajo izpolnjevati izvajalci storitev zemeljske oskrbe,
se ti pogoji ali specifikacije določijo po posvetovanju z odborom uporabnikov
letališč. Merila za izbiro, ki so določena v standardnih pogojih ali tehničnih
specifikacijah, morajo biti primerna, objektivna, pregledna in
nediskriminacijska; 
2.     
razpis za zbiranje ponudb, na katerega se lahko prijavijo vsi
zainteresirani izvajalci storitev zemeljske oskrbe, mora biti objavljen v
Uradnem listu Evropskih skupnosti; 
3.     
izvajalce storitev zemeljske oskrbe izbere: 
a)   
upravljalec letališča po posvetovanju z odborom uporabnikov letališča,
če upravljalec: 
-       ne
opravlja podobnih storitev zemeljske oskrbe, 
-       neposredno
ali posredno ne nadzoruje nobenega podjetja, ki izvaja take storitve, ter 
-       ni
kakor koli povezan s takim podjetjem; 
b)   
v vseh drugih primerih ministrstvo, pristojno za promet, po posvetovanju
z odborom uporabnikov letališča in upravljalcem letališča; 
4.     
izvajalci storitev zemeljske oskrbe so izbrani za sedem let; 
5.     
če izvajalec storitev zemeljske oskrbe preneha opravljati svoje
dejavnosti pred koncem obdobja, za katero je bil izbran, se zamenja na podlagi
postopka, določenega s tem členom. 
(2) Če je število izvajalcev storitev zemeljske oskrbe omejeno
v skladu z drugim odstavkom 5. člena in 7. členom te uredbe, lahko upravljalec
letališča sam opravlja storitve zemeljske oskrbe in zanj ne velja postopek
izbire iz prejšnjega odstavka. Upravljalec letališča lahko za opravljanje
storitev zemeljske oskrbe na letališču pooblasti podjetje, ne da bi za izbiro
tega podjetja veljal postopek, določen v tem členu, če: 
-       
je to podjetje pod neposrednim ali posrednim nadzorom tega upravljalca
letališča ali 
-       
je ta upravljalec letališča pod neposrednim ali posrednim nadzorom tega
podjetja. 
(3) Upravljalec letališča o odločitvah, sprejetih po tem
členu, obvesti odbor uporabnikov letališča.
10. člen
(posvetovanja)
Ministrstvo, pristojno za promet, organizira posvetovalni
sestanek v zvezi z uporabo 159. do 161. člena Zakona o letalstvu (Uradni list
RS, št. 113/06 – uradno prečiščeno besedilo) in te uredbe pred začetkom letnega
in zimskega prometnega obdobja med upravljalcem letališča, odborom uporabnikov
letališča in podjetji, ki opravljajo storitve zemeljske oskrbe. To posvetovanje
se med drugim nanaša na cene tistih storitev zemeljske oskrbe, za katere sta
bila v skladu s točko b) prvega odstavka 7. člena te uredbe odobrena izjema in
organiziranje opravljanja teh storitev. Če pri opravljanju storitev zemeljske
oskrbe ni sprememb s spremembo prometnega obdobja, je posvetovanje lahko le
enkrat letno.
11. člen
(pravila ravnanja)
Ministrstvo, pristojno za promet, lahko na predlog
upravljalca letališča izvajalcu storitev zemeljske oskrbe ali uporabniku
letališča odvzame obratovalno dovoljenje za opravljanje storitev zemeljske
oskrbe ali samooskrbo, če ne izpolnjuje predpisanih pogojev.
12. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 37200-6/2007/8
Ljubljana, dne 7. junija 2007
EVA 2004-2411-0016
Vlada Republike Slovenije
Janez Janša l.r. 
Predsednik