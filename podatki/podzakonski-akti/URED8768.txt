1. člen
Ta uredba določa najvišjo višino tarifne postavke za
variabilni del cene toplote iz daljinskega ogrevanja za gospodinjske odjemalce,
kot jih določa Zakon o oskrbi s toploto iz distribucijskih sistemov (Uradni
list RS, št. 44/22), ki prevzemajo toploto iz distribucijskega sistema, kjer
distributer izvaja gospodarsko javno službo, in sicer preko individualnega ali
skupnega odjemnega mesta.
2. člen
(1) Najvišja višina tarifne postavke za variabilni del cene toplote
iz prejšnjega člena znaša 98,70 eura/MWh.
(2) Distributerji, ki imajo v objavljenih cenikih za mesec
januar 2023 višino tarifne postavke za variabilni del cene toplote nižjo od
zneska iz prejšnjega odstavka, le te ne smejo povišati.
(3) Distributerji nobeni skupini odjemalcev ne smejo povišati
tarifne postavke za fiksni del cene toplote nad vrednostjo, ki je določena v
objavljenih cenikih za mesec januar 2023.
PREHODNA IN KONČNA DOLOČBA
3. člen
Najvišja višina tarifne postavke iz prejšnjega člena se uporablja
za toploto, dobavljeno v obdobju od 1. januarja 2023 do 30. aprila 2023.
4. člen
Ta uredba začne veljati naslednji dan po objavi v Uradnem
listu Republike Slovenije in velja do 30. aprila 2023.
Št. 00704-46/2023
Ljubljana, dne 24. januarja 2023
EVA 2023-2430-0006
Vlada Republike Slovenije
dr. Robert Golob
predsednik