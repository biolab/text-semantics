I. SPLOŠNE DOLOČBE
1. člen
Ta pravilnik določa prostorske, gradbene in
druge tehnične ukrepe (v nadaljnjem besedilu: tehnični ukrepi) za varstvo pred
utopitvami ter zahteve za naprave, opremo in sredstva za varno obratovanje
kopališč, ki jih je treba upoštevati pri graditvi objektov, namenjenih
bazenskim ali naravnim kopališčem. Določa tudi dovoljeno število obiskovalcev
in predvideno število kopalcev.
2. člen
(1) Ta pravilnik ne ureja območij kopalnih
voda, kjer se ponavadi kopa večje število ljudi in kopanje ni prepovedano, po
predpisih o vodah, niti ne ureja območij vodnih površin in priobalnih
zemljiščih, ki nimajo upravljavca in so nastala neorganizirano, kjer kopanje ni
prepovedano in se na njih ponavadi kopa večje število ljudi.
(2) Ta pravilnik ne določa tehničnih
ukrepov oziroma zahtev za kopalne bazene v stanovanjskih stavbah z največ
petimi stanovanji oziroma v stavbah za nastanitev z največ dvajsetimi ležišči,
če jih uporabljajo izključno osebe, nastanjene v stavbi.
3. člen
(1) Če so zahteve za nekatere elemente ali
lastnosti kopališč določene s posebnim predpisom, veljajo zanje tiste zahteve
tega pravilnika, ki niso urejene s takim predpisom.
(2) Med predpise, ki urejajo nekatere
tehnične ukrepe za varstvo pred utopitvami posebej za bazene oziroma naprave
(npr. skakalnice), kjer se opravljajo športne dejavnosti in tekmovanja, spadajo
pravila Mednarodne plavalne zveze – FINA, ki se hranijo in so na voljo na
Plavalni zvezi Slovenije.
(3) Pri graditvi kopališča je treba
upoštevati predpise, ki funkcionalno oviranim osebam omogočajo samostojen in
varen dostop ter vstop in uporabo vseh tistih prostorov, ki so namenjeni javni
rabi. 
4. člen
Kadar je kopališče kombinacija več
različnih vrst kopališč po predpisu o razvrstitvi kopališč, je treba natančno
opredeliti območje posamezne vrste kopališča.
5. člen
Standardi, navedeni v tem pravilniku, se
hranijo in so na voljo pri slovenskem nacionalnem organu za standarde.
6. člen
V tem pravilniku uporabljeni izrazi imajo
naslednji pomen:
-       
»območje bazena« so bazenska ploščad, bazen(-i), prostor za reševalce iz
vode (v nadaljnjem besedilu: reševalec), soba za prvo pomoč ter tehnični in
servisni prostori;
-       
»bazenska ploščad« je površina, ki neposredno obdaja bazen;
-       
»čisti del kopališča« so bazeni in bazenska ploščad;
-       
»bazenska dvorana« je pokrito in zaprto območje bazena;
-       
»prostori dopolnilnega programa« kopališča so prostori za savne, parne
kopeli, masažo, fitnes, solarij ipd.;
-       
»garderobni prostor« so prostori za preoblačenje (kabine) in prostori za
shranjevanje obutve in oblačil kopalcev (garderobne omarice).
II. TEHNIČNI UKREPI IN ZAHTEVE ZA KOPALIŠČA
7. člen
Kopališča morajo biti zgrajena in
vzdrževana tako, da sta ob upoštevanju kopališkega reda ter pri pravilni
uporabi vseh naprav, opreme in sredstev zagotovljena varnost in varovanje
zdravja obiskovalcev in kopališkega osebja.
8. člen
(1) Kopališča morajo imeti zagotovljeno
zadostno število parkirnih mest, ki se določi tako, da se največje dovoljeno
število obiskovalcev na bazenskih kopališčih oziroma primerno število
obiskovalcev na naravnih kopališčih pomnoži s faktorjem 0,3 in zaokroži navzgor
na prvo celo število, če je vhod na kopališče več kot 400 m oddaljen od
postajališča javnega prevoznega sredstva, oziroma s faktorjem 0,2, če je
postajališče javnega prevoznega sredstva bližje.
(2) Na vsakih petdeset parkirnih mest mora
biti vsaj eno parkirno mesto namenjeno vozilom z invalidskimi vozički. Ta
parkirna mesta morajo biti čim bližje vhodu na kopališče.
(3) Kopališče mora imeti najmanj eno
parkirno mesto za intervencijsko vozilo, ki mora biti ob reševalni poti.
(4) Ne glede na določbo prvega odstavka
tega člena pri rekonstrukciji kopališča števila obstoječih parkirnih mest ni
treba povečevati, vendar pa se zaradi nje število parkirnih mest ne sme
zmanjšati.
9. člen
Med obratovanjem kopališč mora biti
zagotovljena možnost takojšnjega neoviranega dostopa reševalnega vozila na
njegovo območje. V dvoranskih kopališčih mora biti zagotovljen dostop z nosili
do bazena po najkrajši možni poti.
1. Bazenska kopališča
10. člen
Bazenska kopališča morajo biti ograjena in
morajo imeti najmanj naslednje prostore:
-       
vhodni prostor oziroma vhod,
-       
garderobni prostor,
-       
prostor oziroma površino s prhami,
-       
sanitarni prostor,
-       
prehode na bazensko ploščad preko bazenčka ali sistema bočnih prh za
razkuževanje nog (v nadaljnjem besedilu: bazenček za noge),
-       
območje bazena.
11. člen
(1) Vhodni prostor v dvoranskih kopališčih
mora biti v zaprtem prostoru, od zunanjosti ločenem z vetrolovom. V vhodnem
prostoru oziroma ob vhodu mora biti na vidnem mestu informacijsko mesto, na
katerem so zlasti naslednja obvestila:
-       
največje dovoljeno število obiskovalcev kopališča,
-       
temperaturi vode in zraka ter ura, ko je bila meritev opravljena,
-       
tlorisna shema kopališča z vrisanimi reševalnimi potmi in delitvijo
kopališča v skladu s 4. členom tega pravilnika oziroma s predpisom, ki ureja
razvrstitev kopališč,
-       
rezultati laboratorijskih preskusov in ocena higienske ustreznosti
vzorcev v skladu s predpisom o higienski ustreznosti kopalne vode, in
-       
kopališki red.
(2) Bazenska kopališča, ki se uporabljajo v
športne in tekmovalne namene, morajo imeti iz vhodnega prostora oziroma vhoda
ločen izhod v prostor za gledalce in v prostor za tekmovalce.
(3) Vhodni prostor v kopališčih, ki se
uporabljajo v terapevtske namene, mora s svojo opremo omogočiti postanek in
počitek najmanj desetim obiskovalcem. Kot ustrezna oprema se štejejo vsaj klopi
in ustrezne odlagalne površine ter prostor za invalidski voziček.
(4) Obiskovalci vhodnega prostora oziroma
vhoda morajo imeti dostop do sanitarij.
(5) (črtan).
12. člen
(1) Garderobni prostor, prostori s prhami,
sanitarni prostori in prostori dopolnilnega programa v dvoranskih kopališčih
morajo biti razporejeni tako, da onemogočajo križanje čistih in nečistih poti. 
(2) V prostorih iz prejšnjega odstavka
morajo biti tla izdelana iz materialov, ki omogočajo mokro čiščenje in razkuževanje.
Drsnost talnih oblog v garderobnih prostorih in na suhih prehodih mora biti
najmanj razreda A, v prostorih s prhami razreda B in v bazenčkih za noge
razreda C po standardu SIST DIN 51097 oziroma mora dosegati enakovredno raven v
tem standardu navedenih razredov. 
(3) V garderobnem prostoru je treba
zagotoviti zadostno število električnih vtičnic za sušilnike za lase ali same
sušilnike.
13. člen
Število kabin na dvoranskih kopališčih ne
sme biti manjše od 1/25 števila garderobnih omaric. Na bazenskih kopališčih na
prostem in na naravnih kopališčih mora biti najmanj ena kabina na 200
obiskovalcev. Kabine morajo biti široke najmanj 1 m in globoke najmanj 1,25 m.
Kabine se morajo zapreti od znotraj. Vsako bazensko kopališče mora imeti
najmanj 1/25 kabin širokih najmanj 1,20 m in globokih najmanj 1,25 m, ki
omogočajo preoblačenje funkcionalno oviranim osebam. Oprema kabine so klop in
tri kljuke za obešanje oblačil.
14. člen
(1) Garderobnih omaric na dvoranskem
kopališču mora biti najmanj 75% od števila največje dovoljene zmogljivosti
kopališča, na dvoranskem kopališču, ki ga pretežno uporabljajo le hotelski
gostje pa najmanj 20% največjega dovoljenega števila obiskovalcev. Na bazenskih
kopališčih na prostem mora biti garderobnih omaric najmanj 5% največjega
dovoljenega števila obiskovalcev kopališča.
(2) Garderobna omarica na dvoranskih
bazenskih kopališčih mora omogočati shranjevanje zimskega oblačila odraslega
človeka.
15. člen
Prhe in sanitarni prostori morajo biti pred
vhodom na bazensko ploščad. Na vsakih 100 m2 vodne kopalne površine
mora biti najmanj ena prha. Najmanj 20% prh mora biti v kabinah za prhanje, od
tega pa mora najmanj ena biti urejena tako, da omogoča prhanje funkcionalno
oviranim osebam. Pri vseh prhah mora biti omogočeno prhanje s toplo in hladno
vodo.
16. člen
(1) Število WC školjk in pisoarjev se
določi na podlagi največjega dovoljenega števila obiskovalcev bazenskega
kopališča, izhajajoč iz predpostavke, da je na kopališču enako število moških
in žensk ter da je na vsakih 100 obiskovalcev najmanj en pisoar in na vsakih
150 obiskovalcev ena WC školjka za moške ter na vsakih 50 obiskovalk najmanj
ena WC školjka. Vsaka WC školjka mora biti v kabini z ločilnimi pregradami,
visokimi najmanj 2 metra. Pregrade morajo biti najmanj 10 cm, a ne več kot 15
cm dvignjene od tal. Talna površina kabine ne sme biti manjša od 0,9 m x 1,2 m.
(2) Sanitarni prostori morajo imeti najmanj
eno WC školjko, en pisoar in en umivalnik, namenjen otrokom. 
(3) V sanitarnem prostoru mora biti na
vsake štiri kabine najmanj en umivalnik s toplo in mrzlo vodo ter s tekočim
milom in sistemom za sušenje rok. 
(4) Vsako kopališče mora imeti najmanj en
prostor za previjanje otrok. 
(5) Vhodna vrata v sanitarne prostore
morajo biti opremljena z mehanizmom za samodejno zapiranje. 
(6) Dostop od sanitarnih prostorov do
bazenske ploščadi mora biti načrtovan in izveden tako, da mora obiskovalec
preko bazenčka za noge.
17. člen
Bazenska ploščad mora biti pri dvoranskih
kopališčih široka najmanj 2 m, pri kopališčih na prostem pa najmanj 3 m in mora
biti ločena od ostalega kopališča tako, da je vstop na bazensko ploščad mogoč
le preko bazenčka za noge. Vstop na bazensko ploščad je dovoljen le po
predhodnem prhanju.
18. člen
(1) Na vhodu v bazensko ploščad mora biti
bazenček za noge, ki mora biti lociran in izveden tako, da se mu ni mogoče
izogniti.
(2) Najmanj en vhod mora biti prirejen za
funkcionalno ovirane osebe tako, da so tudi njihove noge in pripomočki za
premikanje razkuženi.
(3) Izhodi z bazenske ploščadi so lahko
urejeni tako, da ga lahko obiskovalci zapustijo, ne da bi morali skozi bazenček
ali sistem bočnih prh, vendar je treba zagotoviti, da prek teh izhodov ni
mogoče vstopiti na čisti del bazena.
19. člen
Stene in oprema kabin, garderobne omarice,
stene oziroma zavese pri prhah ter stene in ločilne pregrade toaletnih
prostorov morajo biti izdelane iz materialov, ki omogočajo mokro čiščenje in
razkuževanje.
20. člen
Bazeni morajo imeti okoli celotnega oboda
prelivne žlebove, načrtovane in grajene tako, da bazenska voda v njih
neprestano odteka (ravnina zgornjega roba bazena sme od vodoravne ravnine
odstopati največ za 0,2 cm). Če prelivnih žlebov zaradi vgrajenih stopnic, na
robovih kanalov s hitrimi in počasnimi rekami ter na drugih mestih bazenov,
kjer so vgrajene naprave, ni mogoče izvesti, morajo biti ti urejeni najmanj na
2/3 oboda bazena. Vsi jaški in žlebovi na čistem delu bazena morajo biti
pokriti z rešetkami, katerih reže ne smejo biti večje od 0,8 cm.
21. člen
(1) Globina vode je odvisna od uporabnikov
kopalne površine tako, da:
-       
za otroke ne presega 0,6 m, pri čemer se smejo kopalne površine še
dodatno deliti na takšne za malčke, kjer globina ne sme presegati 0,35 m,
-       
za neplavalce ne presega 1,35 m,
-       
je za plavalce lahko več kot 1,35 m,
-       
je na mestih, kjer so dovoljeni skoki v vodo z roba bazena, najmanj 1,8
m.
(2) Ne glede na prejšnji odstavek globina
vode v bazenih, kjer je temperatura vode nižja od 16 °C oziroma višja od 32 °C,
ne sme presegati 1,35 m.
22. člen
(1) Pri bazenskih kopališčih je treba
upoštevati še naslednje zahteve:
-       
naklon bazenske ploščadi v bazenskem kopališču mora biti najmanj 2 % od
robov bazena,
-       
v dvoranskem kopališču mora biti talni sifon najmanj na vsakih 20 m2,
-       
drsnost tal bazenske ploščadi in dna bazenov z globino vode manj kot
1,35 m mora biti razreda B po standardu SIST DIN 51097 oziroma mora dosegati
enakovredno raven navedenega razreda,
-       
v srednjih in velikih dvoranskih kopališčih mora biti bazenska ploščad
med vhodom in robom bazena široka najmanj 3 m, med stenami bazenske dvorane in
robovi bazena najmanj 2,5 m, med bazeni pa najmanj 2 m,
-       
v majhnih dvoranskih kopališčih mora biti bazenska ploščad široka
najmanj 1,5 m, med vhodom in robom bazena pa mora biti bazenska ploščad široka
najmanj 2 m,
-       
v bazenskih kopališčih na prostem mora biti bazenska ploščad med vhodom
in robom bazena široka najmanj 5 m, med bazeni pa najmanj 3 m,
-       
v bazenih za plavalce mora biti po vsej dolžini na steni na globini 1,2
m do 1,3 m stopnica, široka vsaj 0,1 m,
-       
v pasu najmanj 1,5 m okoli roba bazena na bazenski ploščadi ne sme biti
elementov opreme (npr. ležalniki, sončniki), ki bi ovirali prosto gibanje
reševalcem, kopalcem in obiskovalcem, če to ni funkcionalna oprema kopališča
(npr. stopnice, tobogan),
-       
bazen mora imeti na vsakih 25 m bazenske stranice najmanj eno vstopno-izstopno
mesto v bazen,
-       
bazen za otroke, globlji od 0,35 m, in bazen za neplavalce morata imeti
do dna bazena stopnice, bazen za plavalce in bazen za skoke v vodo pa je lahko
opremljen z lestvami,
-       
v bazenih za otroke in neplavalce mora imeti stopnišče za vstop v vodo
na obeh straneh prijemališče za roke,
-       
ob vsakem izteku tobogana morajo biti stopnice ali lestev,
-       
počasna in hitra reka na stranicah ne smeta imeti stopnic ali lestev.
Voda v njih ne sme biti globlja od 1,35 m,
-       
mogoč mora biti vstop v vodo funkcionalno oviranim osebam,
-       
bazen ali del bazena z globino vode do 1,8 m mora biti označen z znaki
za prepoved skakanja v vodo.
23. člen
(1) Mesto, s katerega reševalec opazuje
kopalno površino, mora biti označeno s talno oznako ali z ustreznim znakom.
(2) Na majhnih in srednjih bazenskih
kopališčih je mesto, s katerega reševalec opazuje kopalno površino, lahko soba
za reševalce, če izpolnjuje zahteve predpisa o organizaciji varstva pred
utopitvami za opazovanje kopalne površine in bazenske ploščadi. Takšen prostor
lahko služi tudi kot soba za prvo pomoč in mora imeti najmanj 8 m2.
(3) Na drugih bazenskih kopališčih ali na
majhnem oziroma srednjem bazenskem kopališču, ki ima tri ali več bazenov, mora kopališče
imeti najmanj 6 m2 velik prostor za reševalca. V prostoru za
reševalca mora biti urejena telefonska ali radijska zveza z zdravstvenim
centrom in s centrom za obveščanje oziroma policijo. Pot od prostora za
reševalca do bazena mora biti čim krajša in brez ovir.
24. člen
(1) Vsa velika bazenska kopališča morajo
imeti ločeno, najmanj 8 m2 veliko sobo za prvo pomoč.
(2) Soba za prvo pomoč mora imeti umivalnik
s toplo in mrzlo vodo, tekoče milo in sistem za sušenje rok, ležišče za
ponesrečenca, omaro za hrambo opreme in sredstev za prvo pomoč ter mizo in dva
stola. Stene in tla morajo biti izdelane iz materialov, ki omogočajo mokro
čiščenje in razkuževanje.
25. člen
(1) Vsa oprema bazenov in bazenske ploščadi
mora izpolnjevati zahteve standarda SIST EN 13451, deli 1 – 9.
(2) Tobogani morajo biti načrtovani in
grajeni v skladu s standardoma SIST EN 1069-1 in SIST EN 1069-2.
26. člen
Vsako bazensko kopališče mora imeti
tehnični prostor, v katerem je postavljena naprava za pripravo kopalne vode,
načrtovana in zgrajena kot enota, s katero se dosegajo higienske zahteve za
kopalne vode, kakor jih določa predpis o higienskih zahtevah za kopalne vode.
27. člen
Gostinska ponudba, razen ponudbe pijač,
mora biti urejena zunaj bazenske ploščadi. Na bazenski ploščadi ni dopustna
uporaba embalaže, ki bi ob razbitju lahko tvorila ostre delce.
2. Naravna kopališča
28. člen
Naravna kopališča smejo biti urejena samo
na vodnih površinah in priobalnih zemljiščih, kjer so izpolnjene naslednje
zahteve:
-       
območje kopališča ima vidne oznake svojih meja,
-       
vstopi v vodo so varni,
-       
površina za sončenje, sprostitev in počitek je pretežno ravna,
-       
urejen je dostop za interventna vozila,
-       
ob vhodu je informacijsko mesto, na katerem so kopališki red, objave
temperature vode in zraka ter ure, ko je bila meritev opravljena, tlorisna
shema kopališča z vrisanimi reševalnimi potmi in delitvijo kopališča v skladu s
3. členom tega pravilnika oziroma s predpisom, ki ureja razvrstitev kopališč,
ter tudi rezultati laboratorijskih preskusov in ocena higienske ustreznosti
vzorcev za tekoče leto po predpisu, ki ureja higiensko ustreznost kopalne vode.
29. člen
(1) Hitrost toka vode ne sme biti večja od
0,3 m/s.
(2) Na kopalni površini se ne smejo
izvajati druge aktivnosti (npr. veslanje, ribarjenje), ki bi lahko ogrožale
varnost kopalcev.
(3) Dno naravnega kopališča do globine 1,8
m mora biti brez kotanj in prepletenega rastlinja.
30. člen
(1) Če je voda ob obali globlja od 0,3 m,
mora biti vstop opremljen s stopnicami. Vstopi morajo biti na vsakih 25 m obale
kopališča, na obeh straneh stopnic morajo imeti prijemališče za roke.
(2) Če so na kopališču zgrajeni pomoli,
morajo biti s strani ograjeni povsod tam, kjer voda pod pomolom ni globlja od
1,8 m.
31. člen
(1) Mesta, kjer je skakanje v vodo
dovoljeno, morajo biti posebej označena. Pri določanju globine vode ter
potrebne površine vode pod odskočnimi mesti za skakalnice z višino več kot 1 m
je treba upoštevati pravila FINA.
(2) Na bregu in pomolih, kjer voda ni
globlja od 1,8 m, morajo biti postavljeni znaki za prepoved skakanja v vodo.
32. člen
(1) Kopalna površina naravnega kopališča
mora biti od ostalih vodnih površin ločena z med seboj povezanimi oranžnimi
plovci s premerom najmanj 20 cm v razdalji največ 5 m. Med posameznimi
oranžnimi plovci morajo biti v razdalji največ 0,5 m beli plovci s krajšo
stranico najmanj 5 cm.
(2) Plovne naprave in igrala na vodi (npr.
splavi, velike žoge) znotraj naravnega kopališča smejo biti oddaljeni od obale
največ 25 metrov.
(3) Ločitvena linija kopalne površine
naravnega kopališča sme biti na morju največ 150 m, na stoječih vodah 100 m, na
tekočih vodah pa 30 m oddaljena od obale.
(4) Na kopališču na tekoči vodi mora biti
kopalna površina kopališča označena tudi na zgornjem in spodnjem toku.
33. člen
Na naravnih kopališčih je lahko prostor za
reševalce in prostor za prvo pomoč tudi šotor, pri čemer mora biti tam urejena
telefonska ali radijska zveza z zdravstveno službo, s centrom za obveščanje
oziroma policijo ter pri naravnih kopališčih na morju z Upravo Republike
Slovenije za pomorstvo.
34. člen
(1) Naravna kopališča morajo imeti najmanj
eno kabino za preoblačenje, en tuš in sanitarni prostor s po dvema WC školjkama
za ženske ter eno WC školjko za moške in dva pisoarja. Število enot navedene
opreme je treba podvojiti na vsakih 5.000 m2 kopenske površine
naravnega kopališča.
(2) Za ureditev kabin, sanitarnih prostorov
in prh veljajo enake zahteve kot za bazenska kopališča.
III. DOVOLJENO ŠTEVILO OBISKOVALCEV IN PREDVIDENO ŠTEVILO
KOPALCEV
(prenehalo veljati)
1. Bazenska kopališča
35. člen
(prenehal veljati)
36. člen
(prenehal veljati)
37. člen
(prenehal veljati)
38. člen
(prenehal veljati)
2. Naravna kopališča
39. člen
(prenehal veljati)
IV. NAMESTITEV OPREME IN SREDSTEV ZA REŠEVANJE IZ VODE
(prenehalo veljati)
40. člen
(prenehal veljati)
41. člen
(prenehal veljati)
42. člen
(prenehal veljati)
43. člen
(prenehal veljati)
44. člen
(prenehal veljati)
V. NADZORSTVO
45. člen
(1) Nadzorstvo nad izvajanjem določb tega
pravilnika, z izjemo določb drugega in tretjega odstavka tega člena, opravljajo
inšpektorji, pristojni za graditev.
(2) Nadzorstvo nad izvajanjem 10. do 12.
člena, 15. do 19. člena, 27. člena, pete alinee 28. člena, 34. člena, 40 člena
(znaki iz njihove pristojnosti v skladu s predpisom o organizacijskih ukrepih
za varstvo pred utopitvami) ter 41. člena tega pravilnika opravljajo
zdravstveni inšpektorji.
(3) Nadzorstvo
nad izvajanjem 23. člena, 33. člena, 40. člena (znaki iz njihove pristojnosti v
skladu s predpisom o organizacijskih ukrepih za varstvo pred utopitvami) in 42.
do 44. člena tega pravilnika opravljajo inšpektorji za varstvo pred naravnimi
in drugimi nesrečami.
-----------------------------------------
1 Kadar projektant pri načrtovanju uporablja standard
SIST DIN 19643, deli od 1 do 5, se izraz »največje predvideno število kopalcev«
iz tega pravilnika razume kot izraz »največje dovoljeno urno število kopalcev«
iz standarda.

Pravilnik o tehničnih ukrepih in zahtevah za
varno obratovanje kopališč in za varstvo pred utopitvami na kopališčih (Uradni
list RS, št. 88/03) vsebuje naslednje prehodne in
končne določbe:
»VI. PREHODNE IN KONČNE DOLOČBE
46. člen
Idejni projekti, projekti za pridobitev
gradbenega dovoljenja, projekti za razpis, projekti za izvedbo in projekti
izvedenih del, za katerih izdelavo so bile pogodbe sklenjene pred uveljavitvijo
tega pravilnika, se izdelajo po pravilniku o varnosti v urejenih kopališčih
(Uradni list SRS, št. 33/87), če jim bo najpozneje v dveh letih po uveljavitvi
tega pravilnika izdano uporabno dovoljenje.
47. člen
Obstoječa kopališča se morajo uskladiti z
določbami tega pravilnika do 1. januarja 2004. Uskladitev ni potrebna s tistimi
določbami, ki jih je mogoče izpolniti le na način, da se opravijo gradbena
dela, ki presegajo redna vzdrževalna dela po predpisih o graditvi objektov.
48. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o tehničnih ukrepih in zahtevah za varno obratovanje kopališč in za
varstvo pred utopitvami na kopališčih (Uradni list RS, št. 56/06) vsebuje naslednji končni določbi:
»21. člen
Obstoječa kopališča se morajo uskladiti z
določbami tega pravilnika do 30. septembra 2006. Uskladitev ni potrebna s
tistimi določbami, ki jih je mogoče izpolniti le na način, da se opravijo
gradbena dela, ki presegajo redna vzdrževalna dela po predpisih o graditvi
objektov.
22. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o ukrepih za varstvo pred utopitvami
na kopališčih (Uradni list RS, št. 84/07) vsebuje naslednjo končno določbo:
»40. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.