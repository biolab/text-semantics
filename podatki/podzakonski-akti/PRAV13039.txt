SPLOŠNE DOLOČBE
1. člen
Ekonomsko-socialni svet (v nadaljnjem besedilu: ESS) je
tripartitni organ socialnih partnerjev in Vlade Republike Slovenije (v
nadaljnjem besedilu: partnerji), ustanovljen z namenom obravnavanja strateških
vprašanj in ukrepov, ki se nanašajo na ekonomsko in socialno politiko, in
drugih vprašanj, ki se nanašajo na posebna področja dogovarjanja partnerjev.
2. člen
Ta pravila urejajo pristojnosti, organiziranost in način dela
ESS ter njegovih delovnih teles.
PRISTOJNOSTI ESS
3. člen
(1) ESS spremlja in obravnava stanje na ekonomskih in
socialnih področjih, sodeluje pri pripravi dokumentov in oblikuje mnenja,
stališča in predloge v zvezi z dokumenti in področji, kot so določeni v tem
členu in so pomembni za vse tri partnerje.
(2) Temeljna ekonomska in socialna področja, ki jih
obravnava ESS, so:
-       
socialni sporazum,
-       
proračunski memorandum in državni proračun,
-       
dokumenti v okviru evropskega semestra,
-       
ključni dokumenti s področja dela Mednarodne organizacije dela,
Evropskega ekonomsko-socialnega odbora, Sveta Evrope ter sorodnih institucij v
Evropski uniji in drugih mednarodnih organizacijah,
-       
ključni dokumenti na področju evropske kohezijske politike,
-       
sistemska zakonodaja in ključni dokumenti s področja:
-    
socialnih pravic in pravic iz obveznih zavarovanj,
-    
delovnih razmerij, trga dela, zaposlovanja in varnosti in zdravja pri
delu,
-    
ekonomske in davčne politike,
-    
pravne varnosti,
-    
vzgoje in izobraževanja ter usposabljanja,
-    
zdravstva,
-    
gospodarskega položaja in razvoja Slovenije,
-    
soupravljanja, sindikalnih pravic in svoboščin,
-       
ključne nacionalne strategije.
(3) Poleg področij, ki zadevajo tripartitno sodelovanje,
lahko ESS obravnava tudi druge zadeve, ki niso predmet tripartitnega
sporazumevanja, se pa nanašajo na področje ekonomsko-socialnih zadev, če o tem
odloči kolegij ESS.
4. člen
(1) ESS v okviru svojega delovanja: 
-       
kot pomemben deležnik sodeluje pri pripravi predpisov že pred začetkom
javne obravnave in med njo na način, da oblikuje stališča, mnenja in
priporočila k delovnim gradivom, osnutkom in predlogom zakonov, uredb in odredb
s področja delovanja ESS, katerih predlagatelj je Vlada Republike Slovenije, v
skladu z drugim odstavkom prejšnjega člena, 
-       
sodeluje pred sprejetjem mnenja Vlade Republike Slovenije o predlogih
zakonov s področja delovanja ESS, ki jih v državni zbor vložijo drugi
upravičeni predlagatelji na način, da oblikuje stališča, mnenja in priporočila
k predlogom zakonov, 
-       
daje pobude za sprejetje novih predpisov ali spremembo veljavnih. 
(2) Sodelovanje ESS pri pripravi predpisov mora v skladu
s prvo alinejo prejšnjega odstavka tega člena potekati ob upoštevanju rokov, ki
vladi in državnemu zboru omogočajo normalno izpolnjevanje njunega sprejetega
letnega programa, hkrati pa tudi ustrezno vključitev ESS v pripravo predpisov.
Konkretne roke za obravnavo posameznega gradiva pred začetkom javne obravnave
določi kolegij ESS. Če v kolegiju ni doseženo soglasje glede rokov, se
upoštevajo roki, ki ne smejo preseči 30 dni pri rednih postopkih in osem dni
pri skrajšanih ali nujnih postopkih. 
(3) Za uresničevanje druge alineje prvega odstavka tega
člena Generalni sekretariat Vlade Republike Slovenije po prejetju predloga
zakona s področja delovanja ESS, ki ga državnemu zboru predložijo drugi
upravičeni predlagatelji, hkrati s posredovanjem predloga zakona pristojnemu
ministrstvu ali pristojni vladni službi, gradivo posreduje tudi kolegiju ESS. V
ta namen pristojno ministrstvo oziroma pristojna vladna služba zagotovi
stališče do predloga. Kolegij ESS lahko odloči o uvrstitvi predloga zakona v
obravnavo na sejo ESS ali poda predlog za obravnavo na strokovnem odboru
oziroma pogajalski skupini. O predlogu ESS odloči najpozneje v treh delovnih
dneh. Obravnava predloga zakona mora biti na seji ESS končana pred rokom za
posredovanje mnenja pristojnega ministrstva v obravnavo Vladi Republike
Slovenije. 
(4) Svoje predloge, priporočila in mnenja ESS posreduje
državnemu zboru. V skladu s sprejetim sklepom jih lahko posreduje tudi
državnemu svetu, strokovni ter širši javnosti.
ORGANIZACIJA IN DELOVANJE ESS
1. Sestava ESS
5. člen
(1) Tripartitna sestava ESS odraža enakopravno
zastopanost treh partnerjev, in sicer predstavnikov delavcev, delodajalcev in
vlade.
(2) Vsak partner imenuje svoje predstavnike v ESS. Vsak
partner ima osem članov. Vsak član ima lahko namestnika.
(3) Predstavnike delavcev imenujejo zveze in
konfederacije sindikatov, ki so reprezentativne na nacionalni ravni,
predstavnike delodajalcev pa združenja delodajalcev in zbornice, ki so
reprezentativne na nacionalni ravni. Predstavnike vlade imenuje Vlada Republike
Slovenije.
(4) Namestnike članov imenuje vsak partner in o njihovem
imenovanju obvesti druga dva partnerja ter sekretarja/-ko ESS.
(5) Sestava predstavnikov vsakega od partnerjev mora
zagotavljati zastopanje interesov vsakega partnerja, ki je udeležen v
tripartitnem socialnem dogovarjanju.
(6) Pravice in pooblastila namestnikov ESS so enake
pravicam njihovih članov.
2. Predsednik/-ca in namestnik/-ca predsednika/-ce ESS
6. člen
(1) Predsednika/-co in namestnika/-co predsednika/-ce
ESS imenuje ESS izmed svojih članov ali namestnikov, tako da ima vsak od
partnerjev enoletni predsedniški in namestniški mandat. Znotraj posameznega
partnerja se člani lahko dogovorijo za delitev enoletnega mandata na posamezne
krajše mandate. Predsednik/-ca in namestnik/-ca predsednika/-ce ESS sta v
vsakem mandatu iz iste partnerske skupine.
(2) Predsednik/-ca ESS:
-       
predstavlja ESS,
-       
sklicuje in vodi seje ESS,
-       
sklicuje in vodi seje kolegija ESS,
-       
skrbi za izvajanje pravil o delovanju ESS.
3. Sekretar/-ka ESS
7. člen
(1) Sekretar/-ka ESS ima status uradnika in ni član/-ica
ESS.
(2) Sekretar/-ka opravlja strokovna, administrativna in
druga opravila ter tehnične naloge, s katerimi se zagotavljajo pogoji za delo
ESS.
(3) Strokovno službo ESS organizira Vlada Republike
Slovenije, ki zagotovi tudi ustrezne pogoje za delo.
4. Kolegij ESS
8. člen
(1) Kolegij ESS je delovni organ ESS, ki skrbi za
organizacijo njegovega dela in ga sestavljajo aktualni predsednik/-ca ESS ter
predstavnika preostalih dveh partnerjev.
(2) Pri delu kolegija ESS sodeluje tudi sekretar/-ka
ESS.
(3) Seje kolegija ESS so zaprte za javnost.
(4) Seje kolegija ESS sklicuje in vodi predsednik/-ca
ESS.
(5) Kolegij ESS odloča:
-       
o predlogu dnevnega reda sej ESS,
-       
o pobudi za sklic izredne ali dopisne seje ESS,
-       
o pobudi za uvrstitev gradiva v obravnavo na ESS, pri čemer kolegij ESS
nima pravice zavrniti obravnave predloga, ki se nanaša na temeljna ekonomska in
socialna področja, ki so določena v drugem odstavku 3. člena,
-       
o dodeljevanju predloga v obravnavo ESS, obravnavo na strokovnem odboru
ESS in v pogajalskih skupinah ESS,
-       
glede predlogov za udeležbo javnosti, predstavnikov interesnih skupin
ali posameznih neodvisnih strokovnjakov na posamezni seji ESS,
-       
o načinu obveščanja javnosti po seji ESS.
(6) Kolegij ESS odloča soglasno.
(7) Seja kolegija je sklepčna, če se je udeležita dva od
treh članov kolegija. Če kolegij tudi ob ponovnem sklicu ni sklepčen, odločitve
iz pristojnosti kolegija sprejema predsednik/-ca ESS.
(8) Kolegij sprejme okvirni letni terminski plan z
datumi rednih sej ESS.
(9) Seja kolegija ESS poteka vsaj enkrat mesečno. Seja
se skliče najmanj osem dni pred sejo ESS.
(10) Na seji kolegija se določi osnutek dnevnega reda za
naslednjo sejo ESS.
5. Strokovni odbori ESS
9. člen
(1) Strokovni odbor ESS je delovno telo ESS, ki lahko
samostojno obravnava vprašanja s področja delovanja ESS, in sicer v skladu s
3. členom, ter sprejema mnenja, priporočila in stališča o obravnavanih
gradivih.
(2) Strokovne odbore ESS na svoji seji ustanovi ESS.
(3) ESS ima v sestavi naslednje strokovne odbore:
-       
Strokovni odbor za delo in socialne zadeve, ki obravnava predvsem
vprašanja s področja socialnih pravic, pravic iz obveznega zavarovanja,
delovnih razmerij, zaposlovanja ter varnosti in zdravja pri delu;
-       
Strokovni odbor za finance in gospodarstvo, ki obravnava predvsem
vprašanja s področja ekonomske in davčne ter industrijske politike;
-       
Strokovni odbor za državno ureditev in javne zadeve, ki obravnava
predvsem vprašanja s področja pravne varnosti, vzgoje in izobraževanja ter
usposabljanja in zdravja.
(4) Strokovni odbor sestavljajo predstavniki posameznega
partnerja (v nadaljnjem besedilu: člani odbora). V strokovni odbor lahko vsak
partner imenuje največ osem članov.
(5) Predloge za obravnavo na posameznem strokovnem odboru
dodeli kolegij ESS.
(6) Prvo sejo strokovnega odbora skliče kolegij ESS.
Vabilo za sejo z gradivom za obravnavo se članom odbora posreduje najkasneje
tri delovne dni pred sklicem seje.
(7) Predsedujoči strokovnemu odboru je predlagatelj
gradiva, ki je v obravnavi.
(8) Predsedujoči pisno poroča o delu strokovnega odbora
ESS. Na podlagi poročila o delu kolegij ESS odloči o uvrstitvi gradiva na sejo
ESS. ESS ob zaključku dela strokovnega odbora v zvezi s posameznim gradivom
obravnava končno poročilo strokovnega odbora in predmetno gradivo ter se do
njega opredeli.
6. Pogajalska skupina ESS
10. člen
(1) Za odločanje o posameznem vprašanju lahko ESS
ustanovi pogajalsko skupino.
(2) Ustanovitev pogajalske skupine ESS lahko predlaga
vsak partner ESS. O oblikovanju pogajalske skupine ESS odloča ESS.
7. Seje ESS
Sklicevanje seje
11. člen
(1) Sejo ESS skliče in vodi predsednik/-ca ESS, v
njegovi odsotnosti pa njegov namestnik. Vabilo za sejo z gradivom za obravnavo
se članom ESS in njihovim namestnikom posreduje najkasneje sedem dni pred
sklicem seje.
(2) Seja ESS je sklepčna, če je prisotna večina
predstavnikov vsakega partnerja.
(3) Na seji ESS se praviloma ne obravnavajo točke
dnevnega reda, za katere ustrezna gradiva niso bila predhodno pripravljena in
posredovana ter obravnavana na kolegiju ESS. Obravnava je možna le v nujnih
primerih, če se tako odloči ESS na začetku seje ob soglasju vseh treh
partnerjev.
(4) Redna seja ESS poteka praviloma enkrat mesečno. Seja
ESS je lahko tudi izredna ali izjemoma dopisna.
(5) Datumi rednih sej ESS se določijo z letnim
terminskim planom, ki ga sprejme kolegij ESS konec leta za prihodnje leto.
Potek seje
12. člen
(1) Predsednik/-ca ESS na začetku seje obvesti ESS, kdo
je, poleg članov in namestnikov, povabljen na sejo ESS.
(2) ESS na začetku seje določi končni dnevni red. Z
oznako A so določene točke dnevnega reda, ki se na seji ESS obravnavajo prvič,
z oznako B so določene točke dnevnega reda, ki so se predhodno obravnavale v
strokovni skupini ESS, z oznako C so določene točke dnevnega reda, ki so se
predhodno obravnavale v pogajalski skupini ESS.
(3) Predlogi, da se posamezne zadeve umaknejo z dnevnega
reda, se predložijo predsedniku/-ci ESS in sekretarju/-ki najkasneje dan pred
začetkom seje do 12. ure. Predlog lahko poda vsak od partnerjev ESS.
Nujni predlogi, da se dnevni red razširi, se predložijo
predsedniku/-ci ESS in sekretarju/-ki najkasneje dan pred začetkom seje do 12.
ure. Predlog lahko poda eden od partnerjev ESS.
(4) Posamična točka dnevnega reda pod oznako A se obravnava
po naslednjem postopku:
(a)   
Na začetku obravnave vsake točke dnevnega reda predlagatelj poda
predstavitev točke in predstavi morebitne predlagane sklepe, stališča oziroma
mnenja, ki naj bi jih ESS sprejel. Časovno se predlagatelj praviloma ne
omejuje.
(b)   
Za predlagateljem dobijo besedo predstavniki oziroma poročevalci, ki
zastopajo predhodno usklajeno stališče svoje partnerske skupine. Predstavitev
stališča predstavnika posameznega partnerja je omejeno na deset minut. Če
stališče partnerske skupine ni predhodno usklajeno, o tem obvestijo ESS in
imajo možnost predstavitve ločenega mnenja, in sicer vsak posamezni član ESS
največ pet minut. Če več partnerskim skupinam ni uspelo uskladiti stališč,
poteka predstavitev ločenih mnenj izmenično med partnerji.
(c)   
Predsednik/-ca nato odpre točko dnevnega reda za razpravo. Besedo dobijo
razpravljavci po vrstnem redu, kakor so se priglasili k razpravi, pri čemer
prvi razpravljajo člani ESS. Vsak razpravljavec ima na voljo pet minut.
(č)   Vsak
razpravljavec ima pravico do odgovora na razpravo drugega razpravljavca
(replika), če se ta razprava nanaša na njegovo razpravo, če meni, da je bila
njegova razprava napačno razumljena ali napačno interpretirana. Replika se
omeji samo na potrebno pojasnilo in ne sme trajati več kot dve minuti. O
smiselnosti replike odloča predsednik/-ca ESS. Če replika ni smiselna, se
govorcu beseda odvzame. Replika na repliko ni dovoljena, razen če
predsednik/-ca oceni, da so bile navedbe v repliki netočne.
(d)   
Predsednik/-ca lahko med sejo prekine delo ESS in določi, kdaj se bo
nadaljevalo. Kateri koli član lahko zahteva prekinitev seje, vendar ne več kot
za 15 minut enkrat pri posamezni točki dnevnega reda. Prekinitev lahko traja
več, če na obrazložen predlog o tem odloči predsednik/-ca ESS.
(e)   
Ko je vrstni red vnaprej priglašenih razpravljavcev izčrpan,
predsedujoči vpraša, ali želi še kdo razpravljati. Ko predsedujoči ugotovi, da
ni več priglašenih k razpravi, sklene razpravo.
(f)    
Predlagatelj ima po razpravi možnost končne besede, ki ne sme biti
daljša od 15 minut.
(g)   
Predsednik/-ca ESS oblikuje sklep in ga predlaga v sprejem.
(5) Posamična točka pod oznako B ali C se obravnava po
naslednjem postopku:
(a)   
Na začetku obravnave vsake točke dnevnega reda predsedujoči/-a
strokovnega odbora ali vodja pogajalske skupine poda poročilo o delu, predstavi
morebitne predlagane sklepe, stališča oziroma mnenja, ki naj bi jih sprejel
ESS.
(b)   
Za predsedujočim/-o strokovnega odbora ali vodjo pogajalske skupine
dobijo besedo predstavniki oziroma poročevalci, ki zastopajo predhodno usklajeno
stališče svoje partnerske skupine. Predstavitev stališča predstavnika
posameznega partnerja je omejena na pet minut.
(c)   
Če stališče partnerske skupine ni predhodno usklajeno, o tem obvestijo
ESS in imajo možnost predstavitve ločenega mnenja, in sicer vsak posamezni član
ESS največ tri minute. Če več partnerskim skupinam ni uspelo uskladiti stališč,
poteka predstavitev ločenih mnenj izmenično med partnerji.
(č)   Predlagatelj
gradiva ima po razpravi možnost končne besede, ki ne sme biti daljša od deset
minut.
(d)   
Predsednik/-ca ESS oblikuje sklep in ga predlaga v sprejem.
Odločanje
13. člen
(1) Na seji ESS se odločitve sprejemajo soglasno. Vsak
partner ima en glas.
(2) Praviloma vsak od partnerjev pride na sejo ESS z že
usklajenimi stališči svojih članov do obravnavane tematike. Vsak od partnerjev
za posamezno obravnavano temo, ki je predvidena na dnevnem redu seje ESS,
določi svojega poročevalca, ki zastopa predhodno usklajeno stališče svoje
skupine. Ob tem ima vsak posamezni član ESS pravico do ločenega mnenja in komentiranja.
(3) Ne glede na prvi odstavek 13. člena se ESS na
predlog predsedujočega lahko odloči za sprejem sklepov, stališč ali mnenj tudi,
ko ni popolnega soglasja med člani enega od partnerjev. V takem primeru morata
za sprejem glasovati vsaj dve tretjini članov tega partnerja. Ne glede na tako
sprejete sklepe, stališča in mnenja ESS ima vsak posamezni član ESS pravico, da
se zabeleži njegovo ločeno mnenje.
Zapisi seje
14. člen
(1) O delu na seji ESS se vodijo avdio zapisi. Na
podlagi avdio zapisa strokovna služba ESS pripravi zapisnik sej ESS.
(2) Osnutke sklepov v roku dveh delovnih dni po seji ESS
sekretar/-ka posreduje v pregled članom ESS. Osnutke zapisnikov v roku sedmih
dni po seji ESS sekretar/-ka posreduje v pregled članom ESS.
(3) Člani imajo v roku treh delovnih dni po prejemu
osnutka zapisnika ali sklepov pravico do predlaganja popravkov. Predlagani
popravki ne smejo spreminjati bistva sprejetih sklepov na seji oziroma
njegovega izvajanja na sami seji. V primeru spornih vsebin odloči kolegij ESS.
Izredne seje
15. člen
(1) Izredno sejo skliče predsednik/-ca ESS na predlog
kolegija ESS.
(2) Pobudo za sklic izredne seje lahko poda vsak član
ESS ali kolegij ESS. V pobudi morajo biti navedeni razlogi za sklic izredne
seje in priloženo gradivo za obravnavo.
(3) Izredna seja se skliče najkasneje v petnajstih dneh
po vložitvi pobude. Sklicu se priložita predlog dnevnega reda in gradivo za
obravnavo.
(4) Na predlog dnevnega reda izredne seje se uvrstijo le
točke iz pobude za sklic izredne seje, za obravnavo katerih so izpolnjeni
pogoji, določeni s temi pravili.
(5) Za potek, odločanje in zapise na izredni seji
veljajo pravila rednih sej, zapisana v 12., 13. in 14. členu teh pravil.
Dopisne seje
16. člen
(1) Dopisno sejo skliče predsednik/-ca ESS na predlog
kolegija ESS.
(2) Pobudo za dopisne seje lahko poda vsak član ESS ali
kolegij ESS. V pobudi morajo biti navedeni razlogi za sklic dopisne seje in
priloženo gradivo za obravnavo.
(3) Dopisna seja se skliče najkasneje v osmih dneh po
vložitvi pobude. Sklicu se priložita predlog sklepa in gradivo za obravnavo.
(4) V sklicu se navede, kako in do kdaj lahko člani ESS
pošljejo svoja mnenja in stališča. Rok za pošiljanje mnenj ne sme biti krajši
od dveh delovnih dni in ne daljši od štirinajst delovnih dni.
(5) Sklep je sprejet, če ni glasu proti. Če soglasja o
obravnavani zadevi ni, se lahko le-ta vrne na obravnavo na kolegiju ESS.
(6) Sklep v roku treh delovnih dni po poteku dopisne
seje ESS sekretar/-ka posreduje članom ESS.
Seje delovnih teles ESS
17. člen
Pri delovanju delovnih teles ESS se smiselno uporabljajo
pravila, ki se nanašajo na delovanje ESS glede sklicevanja seje, poteka seje,
odločanja in vodenja zapisa seje.
8. Javnost dela ESS
18. člen
(1) Seje ESS so praviloma zaprte za javnost, razen če
kolegij ESS odloči drugače.
(2) Kolegij ESS lahko odloči, da se na posamezno sejo
ESS vabijo predstavniki različnih interesnih skupin in posamezni neodvisni
strokovnjaki.
(3) Stališča, sklepi in mnenja se objavijo na spletni
strani ESS ali v drugih glasilih, ki jih določi ESS.
(4) Zaradi tekočega informiranja javnosti o delu ESS po
vsaki seji lahko posreduje izjavo za javnost ali skliče tiskovno konferenco. Do
zaključka posamezne seje ESS se ne dajejo izjave za javnost s strani posameznih
udeležencev na seji ESS.
9. Financiranje
19. člen
Finančna sredstva za delovanje ESS zagotavlja država iz
proračunskih sredstev.

Pravila o delovanju Ekonomsko-socialnega sveta
(Uradni list RS, št. 1/17) vsebujejo naslednje prehodne in
končne določbe:
»PREHODNE IN KONČNE DOLOČBE
20. člen
(1) Določba tretjega odstavka 5. člena se začne
uporabljati od začetka uporabe zakonodaje, ki ureja reprezentativnost
sindikatov in delodajalcev na nacionalni ravni.
(2) Z uveljavitvijo teh pravil prenehajo veljati Pravila
delovanja Ekonomsko-socialnega sveta (Uradni list RS, št. 59/94), Popravek
Pravil delovanja Ekonomsko-socialnega sveta (Uradni list RS, št. 64/94),
Dopolnitev Pravil delovanja Ekonomsko-socialnega sveta (Uradni list RS,
št. 32/95) ter Spremembe in dopolnitve Pravil delovanja
Ekonomsko-socialnega sveta (Uradni list RS, št. 40/07).
(3) Pravila delovanja ESS začnejo veljati naslednji dan
po objavi v Uradnem listu Republike Slovenije.«.

Sprememba Pravil o delovanju
Ekonomsko-socialnega sveta (Uradni list RS, št.  69/19) vsebuje naslednjo končno določbo:
»2. člen
Ta sprememba pravil o delovanju ESS začne veljati naslednji
dan po objavi v Uradnem listu Republike Slovenije.«.