1. UVOD
Republika Slovenija uporablja jedrske in sevalne tehnologije
na številnih gospodarskih in drugih področjih. Pri uporabi jedrskih in sevalnih
tehnologij v državi nastajajo tudi radioaktivni odpadki, za katere je treba
zagotoviti varno ravnanje v vseh fazah ravnanja z radioaktivnimi snovmi od
nastanka do njihovega odlaganja.
Glavni cilj nacionalnega programa ravnanja z radioaktivnimi
odpadki in izrabljenim gorivom je zagotoviti varno in učinkovito ravnanje z
radioaktivnimi odpadki (v nadaljnjem besedilu: RAO) in izrabljenim gorivom (v
nadaljnjem besedilu: IG) v Republiki Sloveniji v skladu z načelom odločanja in
ukrepanja na podlagi najnovejših izsledkov domačih in tujih raziskav,
najnovejših tehnologij in najboljših praks in obratovalnih izkušenj, tako da bo
v vsakem trenutku zagotovljena varnost ljudi in okolja ob hkratni dolgoročni
tehnološko moderni in racionalni infrastrukturni podpori uporabnikom jedrskih
in sevalnih tehnologij. Za namene te resolucije varno ravnanje z RAO vključuje
tudi njihovo fizično varovanje. Prav tako za namene te resolucije varno
ravnanje z IG vključuje tudi njihovo fizično varovanje IG in vse ukrepe proti
jedrski proliferaciji.
Nacionalni program je tudi podlaga za izpolnitev
11. člena Direktive Sveta 2011/70/EURATOM z dne 19. julija 2011 o
vzpostavitvi okvira Skupnosti za odgovorno in varno ravnanje z izrabljenim
gorivom in radioaktivnimi odpadki (UL L št. 199 z dne
2. 8. 2011, str. 48; v nadaljnjem besedilu: Direktiva Sveta
2011/70/EURATOM), ki od države članice zahteva, da zagotovi izvajanje svojega
nacionalnega programa, ki zajema vse vrste RAO in IG v njeni pristojnosti ter
vse faze ravnanja z RAO in IG od nastanka do odlaganja.
Priprava in sprejemanje nacionalnega programa potekata
skladno s 124. členom Zakona o varstvu pred ionizirajočimi sevanji in
jedrski varnosti (Uradni list RS, št. 76/17, 26/19 in 172/21); v
nadaljnjem besedilu: ZVISJV-1) [1]. V letu 2006 je bila kot oblika prvega
nacionalnega programa sprejeta Resolucija o nacionalnem programu ravnanja z
radioaktivnimi odpadki in izrabljenim gorivom za obdobje 2006–2015 (Uradni list
RS, št. 15/06; v nadaljnjem besedilu: ReNPROJG) in nato leta 2016 njena
dopolnitev s sprejetjem Resolucije o nacionalnem programu ravnanja z
radioaktivnimi odpadki in izrabljenim gorivom za obdobje 2016–2025 (Uradni list
RS, št. 31/16; v nadaljnjem besedilu: ReNPRRO16–25). S to resolucijo so
bile v skladu z Direktivo Sveta 2011/70/EURATOM in takratnim Zakonom o varstvu
pred ionizirajočimi sevanji in jedrski varnosti (Uradni list RS,
št. 102/04 – uradno prečiščeno besedilo, 70/08 – ZVO-1B, 60/11
in 74/15; v nadaljnjem besedilu: ZVISJV) začrtane nacionalna politika in
strategije ter nacionalni program ravnanja z RAO in IG.
Ravnanje z RAO in IG v Resoluciji o nacionalnem programu
ravnanja z radioaktivnimi odpadki in izrabljenim gorivom za obdobje 2023–2032
(v nadaljnjem besedilu: ReNPROIG23–32) temelji na dosedanjem konceptu, kot je
bil uporabljen v ReNPRRO16–25, poleg tega niso predvideni novi ali drugačni
objekti za ravnanje z RAO in IG. Prav tako so za posamezne objekte, ki jih
obravnava ReNPROIG23–32 bile v skladu z zahtevami veljavne zakonodaje izvedene
presoje vplivov na okolje v Republiki Sloveniji in čezmejne presoje vplivov na
okolje ter na njihovi podlagi izdana ustrezna okoljevarstvena soglasja.
ReNPROIG23–32 je pripravljena kot nadaljevanje in dopolnitev ReNPRRO16–25
zaradi nekaterih neskladnosti z Direktivo Sveta 2011/70/EURATOM, zaradi leta
2017 sprejetega ZVISJV-1 in vseh na njegovi podlagi sprejetih predpisov.
ReNPROIG23–32 je treba sprejeti predvsem zaradi izboljšanih ocen inventarja RAO
in IG za vse objekte in dejavnosti skozi celotno obdobje veljavnosti. Po
sprejetju ReNPRRO16–25 je bila večina ključnih vhodnih dokumentov, ki
ocenjujejo količine RAO in IG med obratovanjem objektov in razgradnjo
dopolnjena. Tako je bila narejena revizija Programa razgradnje za Centralno
skladišče radioaktivnih odpadkov, Programa razgradnje jedrskega objekta reaktor
Triga Mark II, tretja revizija Programa razgradnje NEK in tretja revizija
Programa odlaganja RAO in IG iz NEK. S temi dokumenti se menja tudi časovnica
posameznih aktivnosti. Na novo so ovrednoteni vsi stroški ravnanja z RAO in IG
za vse objekte in dejavnosti ravnanja z RAO in IG skozi celotno obdobje
objektov. Po sprejetju ReNPRRO16–25 je bil sprejet tudi Celoviti nacionalni
energetski in podnebni načrt Republike Slovenije in Resolucija o Dolgoročni
podnebni strategiji Slovenije do leta 2050. Na osnovi navedenih dokumentov so
bile na novo opredeljene raziskovalne in razvojne dejavnosti. ReNPROIG23–32
upošteva tudi rezultate mednarodne pregledovalne misije ARTEMIS (Integrated
Review Service for Radioactive Waste and Spent Nuclear Fuel Management,
Decommissioning and Remediation), ki jo je organizirala Mednarodna agencija za
atomsko energijo in je pregledala osnutek ReNPROIG23–32. Za učinkovitejše
spremljanje napredka in izvajanja predvidenih ukrepov so v poglavju 4 te
resolucije dodatno uvedeni ključni kazalniki za doseganje ključnih ciljev in
strategij. Vsebine navedenih dokumentov krepko posegajo v obstoječo ReNPRRO16–25
tako v vsebinskem delu kot v predstavljeni časovnici, da je treba še pred
iztekom veljavnosti obstoječe resolucije sprejeti novo resolucijo za naslednje
desetletno obdobje.
1.1 JEDRSKI IN SEVALNI OBJEKTI TER UPORABA VIROV SEVANJA
V REPUBLIKI SLOVENIJI
Republika Slovenija ima majhen jedrski program, pri katerem
lastništvo največjega objekta deli s sosednjo Republiko Hrvaško. Slovenski
jedrski program obsega jedrsko elektrarno v obratovanju, raziskovalni reaktor v
obratovanju, Centralno skladišče radioaktivnih odpadkov (v nadaljnjem besedilu:
CSRAO) za skladiščenje institucionalnih RAO, ki nastajajo v industriji,
raziskavah in medicini, v obratovanju ter odlagališče nizko- in
srednjeradioaktivnih odpadkov (v nadaljnjem besedilu: NSRAO) v fazi gradnje. Poleg
tega pa še odlagališči rudarske in hidrometalurške jalovine na območju zaprtega
rudnika urana na Žirovskem Vrhu.
Največji in najpomembnejši jedrski objekt v državi je
Nuklearna elektrarna Krško (v nadaljnjem besedilu: NEK), katere lastništvo si
delita Republika Slovenija in Republika Hrvaška. Gradnja elektrarne, katere
dobavitelj je bilo podjetje Westinghouse iz Združenih držav Amerike, se je
začela leta 1974, prvič je bilo gorivo vneseno v reaktor leta 1981, ko je bila
elektrarna tudi sinhronizirana na elektroenergetsko omrežje. Leta 1983 je
elektrarna začela komercialno obratovati. Leta 2012 je Uprava Republike
Slovenije za jedrsko varnost (v nadaljnjem besedilu: URSJV) izdala odločbo o
odobritvi sprememb varnostnega poročila, ki omogočajo podaljšanje predvidene
dobe obratovanje NEK. NEK je v letu 2013 začel izvajati Program nadgradnje
varnosti, ki je bil izveden na podlagi državnega post fukušimskega akcijskega
načrta po EU stresnih testih. Program nadgradnje varnosti je bil dokončan v
letu 2021, razen suhega skladišča za izrabljeno gorivo, ki bo dokončano do
konca leta 2022. NEK je začel gradnjo suhega skladišča v začetku leta 2021,
njegovo obratovanje se načrtuje v letu 2023. Obratovanje NEK se lahko podaljša
iz predvidene osnovne življenjske dobe leta 2023 do podaljšane do 2043 ob
pogojih uspešno zaključenega postopka presoje vplivov na okolje ter uspešno
pridobljenega okoljevarstvenega soglasja zaradi podaljšanega obratovanja NEK in
ob pogoju uspešno opravljenega občasnega varnostnega pregleda v letih 2023 in
2033.
Julija 2021 je Ministrstvo za infrastrukturo investitorju GEN
energija, d.o.o., izdalo energetsko dovoljenje za energetski projekt Jedrska
elektrarna Krško 2 (v nadaljnjem besedilu: JEK 2) [2].
Raziskovalni reaktor TRIGA Mark II, ki ga upravlja Institut
»Jožef Stefan« (v nadaljnjem besedilu: IJS), je drugi jedrski objekt v
Republiki Sloveniji. Zgrajen je bil leta 1966. Leta 1991 je bil rekonstruiran,
obnovljen in prirejen za pulzno obratovanje. Uporablja se za raziskovalne
namene. Z odločbo URSJV št. 3570-13/2014/15 z dne 24. 12. 2014 in
sklepom znanstvenega sveta IJS z dne 18. 6. 2015 je bilo obratovanje
reaktorja podaljšano vsaj do zaključenega naslednjega občasnega varnostnega
pregleda do konca leta 2024.
V Brinju, v neposredni bližini raziskovalnega reaktorja, je
CSRAO, ki je namenjeno skladiščenju institucionalnih trdnih NSRAO, ki ne
izvirajo iz jedrskih objektov za proizvodnjo energije, ampak iz drugih
dejavnosti. Po uspešno opravljenem občasnem varnostnem pregledu objekta je bilo
aprila 2018 obratovanje CSRAO z odločbo URSJV št. 3570-5/2018/23
podaljšano do aprila 2028. Glede na načrtovano obdobje mirovanja odlagališča
NSRAO, ko se ne izvaja prevzem ali odlaganje NSRAO ali druga obsežnejša dela na
odlagališču in glede na predvidene količine institucionalnih RAO, ki nastajajo
v industriji, raziskavah in medicini v Republiki Sloveniji, je nadaljnje
obratovanje objekta CSRAO nujno tudi po letu 2028.
V nekdanjem Rudniku urana Žirovski vrh so pridobivali uranovo
rudo od leta 1982 do leta 1990. Po zaprtju rudnika so bili predelovalni obrat
in drugi objekti rudnika razgrajeni in površine sanirane. Na območju rudnika
sta ostali odlagališči rudarske in hidrometalurške jalovine Jazbec in
Boršt. Po končani sanaciji je bilo odlagališče rudarske jalovine Jazbec v
letu 2015 zaprto in je prešlo v upravljanje Agencije za radioaktivne odpadke (v
nadaljnjem besedilu: ARAO). Na območju zaprtega odlagališča Jazbec, kjer je
odložen material s povečano koncentracijo naravnih radionuklidov, se zaradi
zagotavljanja sevalne varnosti od 2015 dalje izvaja dolgoročni nadzor in
vzdrževanje odlagališča, kar kot obvezno državno gospodarsko javno službo za
ravnanje z radioaktivnimi odpadki izvaja ARAO. V ta namen je bila oktobra 2015
sprejeta Uredba o načinu, predmetu in pogojih opravljanja obvezne državne
gospodarske javne službe dolgoročnega nadzora in vzdrževanja odlagališč
rudarske in hidrometalurške jalovine, ki nastane pri pridobivanju in
izkoriščanju jedrskih mineralnih surovin (Uradni list RS, št. 76/15).
Na odlagališču hidrometalurške jalovine Boršt so bili v letu
2019 izvedeni dodatni sanacijski ukrepi za zagotavljanje nadzora dolgoročne
stabilnosti odlagališča in pripravljena revizija varnostnega poročila za
odlagališče. Izdelano je bilo strokovno mnenje pooblaščenega izvedenca za
jedrsko in sevalno varnost o izvedenih dejavnosti in vsebini varnostnega
poročila z vidika sevalne varnosti in stabilnosti odlagališča, ki je bilo
potrebno za izdajo dovoljenja za zaprtje odlagališča. V letu 2023 bodo
predvidoma doseženi potrebni pogoji in izvedeni vsi ustrezni postopki za
zaprtje odlagališča, prenos upravljanja in začetek izvajanja dolgoročnega
nadzora in vzdrževanja odlagališča, ki ga izvaja ARAO kot del javne služba za
ravnanje z RAO.
Ukrepi varstva pred sevanji na območju zaprtih odlagališč
Jazbec in Boršt za prebivalstvo in zaposlene niso potrebni, saj sta odlagališči
sanirani in zaprti. Predvideva se, da bo odlagališče hidrometalurške jalovine
Boršt do konca leta 2023 zaprto.
Decembra 2009 je bila sprejeta Uredba o državnem prostorskem
načrtu za odlagališče nizko in srednjeradioaktivnih odpadkov na lokaciji Vrbina
v občini Krško (Uradni list RS, št. 114/09 in 50/12) [3], s
katero sta bila potrjena lokacija in tip odlagališča. URSJV je po pregledu in
dopolnitvi dokumentacije za odlagališče NSRAO, ki je obsegala poročilo o
vplivih na okolje, osnutek varnostnega poročila, idejno zasnovo, projektne
osnove, strokovno mnenje pooblaščenega izvedenca za jedrsko in sevalno varnost
ter ostalo referenčno dokumentacijo, aprila 2019 izdala osnutek predhodnega
soglasja o jedrski in sevalni varnosti. Z začetkom konec leta 2019 in v letih
2020 in 2021 je potekala čezmejna presoja vplivov na okolje, ki je bila uspešno
zaključena junija 2021. Projekt odlagališča NSRAO je po izvedeni javni razgrnitvi
dokumentacije v letu 2020 in javni obravnavi z odločbo Agencije Republike
Slovenije za okolje št. 35402-29/2017-169 z dne 30. 6 2021 in dopolnilno
odločbo o okoljevarstvenem soglasju št. 35402-29/2017-172 z dne 5. 7.
2021 pridobil ustrezno okoljevarstveno soglasje. Varnostno poročilo za
odlagališče NSRAO Vrbina, Krško, november 2021 [4], je URSJV januarja 2022
odobrila z izdajo mnenja h gradnji odlagališča nizko- in srednjeradioaktivnih
odpadkov št. 3510-3/2019/162 [5].
Gradbeno dovoljenje za jedrski objekt odlagališča NSRAO,
objekti odlagališča 1. in 2. faza, št. dovoljenja 35105-95/2021-2550/37 je
bilo izdano 27. 7. 2022. Začetek gradnje objekta je predviden v začetku
leta 2023. Gradnja naj bi bila končana v letu 2026. V časovnem načrtu odlagališča
je začetek poskusnega obratovanja predviden v drugi polovici leta 2026 in
rednega v drugi polovici 2027.
Poleg naštetih jedrskih in sevalnih objektov se v Sloveniji
uporabljajo tudi viri ionizirajočih sevanj v številnih dejavnostih v
industriji, raziskavah, medicini in veterini.
1.2 RAO
ZVISJV-1 [1] RAO opredeljuje kot radioaktivne materiale v
plinasti, tekoči ali trdni obliki, za katere ni predvidena ali načrtovana
nadaljnja uporaba v skladu s predpisi, ki urejajo varstvo pred ionizirajočimi
sevanji in jedrsko varnost. Podrobnejše razvrščanje RAO glede na stopnjo in
vrsto radioaktivnosti ter agregatno stanje ureja Pravilnik o ravnanju z
radioaktivnimi odpadki in izrabljenim gorivom (Uradni list RS, št. 125/21)
[6].
RAO v trdni obliki se glede na stopnjo in vrsto
radioaktivnosti po Pravilniku o ravnanju z radioaktivnimi odpadki in
izrabljenim gorivom razvrščajo v kategorije prehodno radioaktivnih odpadkov,
zelo nizkoradioaktivnih odpadkov, NSRAO, visokoradioaktivnih odpadkov (v
nadaljnjem besedilu: VRAO) in kategorijo radioaktivnih odpadkov z naravnimi
radionuklidi.
IG slovenska zakonodaja opredeljuje kot »jedrsko gorivo [1],
ki je bilo obsevano v reaktorski sredici in je trajno iz nje odstranjeno«. IG
se lahko obravnava kot koristna snov, ki jo je mogoče predelati, ali kot
radioaktivni odpadek, ki ga je treba odložiti. S predelavo IG lahko pridobimo
predelan uran in plutonij, ki se lahko uporabljata kot koristna snov za novo
jedrsko gorivo. RAO, nastale ob predelavi IG, štejemo med VRAO, ki vsebujejo
radionuklide, katerih razpad sprošča toliko toplote, da jo je treba upoštevati
pri ravnanju z njimi.
Poleg razvrščanja RAO pravilnik podrobno ureja še pisne
postopke, program gospodarjenja z RAO ali IG, načrt ravnanja z RAO, postopke
sortiranja, predelave in pakiranja, označevanja, shranjevanja, odležavanja in
skladiščenja, premeščanja, oddaje in prevzema RAO ali IG, izpuščanja in
odlaganja RAO, meril sprejemljivosti za prevzem v skladiščenje in odlaganje,
posebne zahteve za ravnanje z odpadki pri pridobivanju in predelavi jedrskih
mineralnih surovin in z zelo nizkoradioaktivnimi odpadki. Pomemben del
ravnanja, ki ga določa pravilnik, je namenjen posredovanju podatkov o
nastajanju in ravnanju z RAO ali IG ter vodenju evidence imetnikov in centralne
evidence RAO ali IG.
1.3 VELJAVNA NOTRANJA ZAKONODAJA IN MEDNARODNI SPORAZUMI
Ustava Republike Slovenije (72. člen) [7] med drugim
določa, da ima vsakdo pravico do zdravega življenjskega okolja, pri čemer
država skrbi za zdravo življenjsko okolje in v ta namen z zakonom določa pogoje
in načine za opravljanje gospodarskih in drugih dejavnosti. Te določbe ustave
so podlaga za pravno urejanje področja jedrske in sevalne varnosti. Slovenska
zakonodaja na področju ravnanja z RAO je obsežna in usklajena z mednarodnimi
standardi. V najožjem pomenu praktične uporabe je področje urejeno z ZVISJV-1
in na njegovi podlagi izdanimi podzakonskimi predpisi. Na njegovi podlagi je
bilo sprejetih šest uredb vlade, deset pravilnikov ministra, pristojnega za
okolje, devet pravilnikov ministra, pristojnega za zdravje, in po en pravilnik
in odredba ministra, pristojnega za notranje zadeve. Po več kot petnajstletni
uporabi zakona, nekajkratnih večjih spremembah in dopolnitvah, s katerimi so se
spremenile in dopolnile nekatere ključne rešitve, predvsem pa zaradi na novo
sprejetih evropskih direktiv s področja varstva pred sevanji in jedrske
varnosti, je bila najprej leta 2017 uveljavljena celovitejša ureditev področja
jedrske in sevalne varnosti, ki je temeljila na sprejetju novega Zakona o varstvu
pred ionizirajočimi sevanji in jedrski varnosti (Uradni list RS,
št. 76/17) in novih podzakonskih predpisih. Zakon je bil nato v letih 2019
in 2021 dopolnjen in spremenjen predvsem zaradi sprememb, povezanih z urejanjem
fizičnega varovanja jedrskih objektov ter jedrskih in radioaktivnih snovi in
varnostnega preverjanja oseb (2019), ter dodatne ureditve obvezne državne
gospodarske javne službe ravnanja z radioaktivnimi odpadki in uskladitve z
Direktivo Sveta 2013/59/EURATOM z dne 5. decembra 2013 o določitvi
temeljnih varnostnih standardov za varstvo pred nevarnostmi zaradi
ionizirajočega sevanja, pri čemer pa velja, da poglavitni cilji, načela in
predlagane rešitve, vključno s sestavo in sistematiko zakona, ostajajo
nespremenjeni.
V zakonodajo je Republika Slovenija prenesla temeljne
varnostne standarde Mednarodne agencije za atomsko energijo. V predpristopnih
pogajanjih med približevanjem Evropski uniji (v nadaljnjem besedilu: EU) je
Republika Slovenija pravni red uskladila s pravnim redom EU. Zaradi že prej
zgledno urejenega področja z vstopom Republike Slovenije v EU leta 2004 ni bilo
treba bistveno spremeniti zakonodaje na področju jedrske in sevalne varnosti.
Republika Slovenija je tudi dejavno sodelovala pri nastajanju Direktive Sveta
2009/71/EURATOM o vzpostavitvi okvira Skupnosti za varnost jedrskih objektov
(UL L št. 172 z dne 2. 7. 2009, str. 18; v nadaljnjem besedilu:
Direktiva Sveta 2009/71/EURATOM). Leta 2011 je Evropska komisija sprejela tudi
Direktivo Sveta 2011/70/EURATOM, s katero je Republika Slovenija že januarja
2013 v celoti uskladila svojo zakonodajo. S sprejetjem ZVISJV-1 ter njegovimi
spremembami in dopolnitvami so bile v slovenski pravni red prenesene in
uveljavljene še določbe Direktive Sveta 2013/59/ EURATOM z dne 5. decembra
2013 o določitvi temeljnih varnostnih standardov za varstvo pred nevarnostmi
zaradi ionizirajočega sevanja in o razveljavitvi direktiv 89/618/EURATOM,
90/641/EURATOM, 96/29/EURATOM, 97/43/EURATOM in 2003/122/EURATOM (v nadaljnjem
besedilu: Direktiva Sveta 2013/59/EURATOM).
Evropska komisija je sprejela Delegirano uredbo Komisije (EU)
2022/1214 z dne 9. marca 2022 o spremembi Delegirane uredbe (EU) 2021/2139
glede gospodarskih dejavnosti v nekaterih energetskih sektorjih in Delegirane
uredbe (EU) 2021/2178 glede posebnih javnih razkritij za te gospodarske
dejavnosti (UL L št. 188, z dne 15. 7. 2022 (v nadaljnjem besedilu:
Delegirana uredbe Komisije (EU) 2022/1214), ki se uporablja od 1. januarja
2023 in je v celoti zavezujoča in se neposredno uporablja v vseh državah
članicah EU. Delegirana uredba Komisije med drugim določa tehnična merila
povezana z gospodarsko dejavnostjo proizvodnje električne energije iz jedrske
energije v obstoječih objektih in gradnje in varnega upravljanja novih jedrskih
elektrarn za proizvodnjo električne energije ali toplote, pod katerimi se
šteje, da gospodarska dejavnost bistveno prispeva k blažitvi podnebnih
sprememb, in za ugotavljanje, ali ta gospodarska dejavnost ne škoduje bistveno
kateremu od drugih okoljskih ciljev.
Skupno lastništvo NEK od leta 2003 ureja Pogodba med Vlado
Republike Slovenije in Vlado Republike Hrvaške o ureditvi statusnih in drugih
pravnih razmerij, povezanih z vlaganjem v NEK, njenim izkoriščanjem in
razgradnjo (Uradni list RS – MP, št. 5/03; v nadaljnjem besedilu:
meddržavna pogodba BHRNEK), s katero sta državi uredili medsebojne odnose v
zvezi s statusom NEK, izkoriščanjem, razgradnjo in odlaganjem RAO in IG. Na
podlagi te pogodbe sta za zagotavljanje vseh materialnih pogojev enakovredno
odgovorni obe pogodbeni stranki, za nadzor nad jedrsko in sevalno varnostjo pa
je odgovorna izključno Republika Slovenija. Pogodbenici soglašata o skupni
obveznosti, da bosta zagotovili učinkovito skupno rešitev za razgradnjo in
odlaganje RAO in IG z gospodarskega stališča in stališča varovanja okolja.
Pogodba predvideva, da se bosta razgradnja ter odlaganje RAO in IG iz
obratovanja in razgradnje izvajala v skladu s programom odlaganja in programom
razgradnje, ki ju potrdi meddržavna komisija in se revidirata najmanj vsakih
pet let. Program razgradnje odobri še upravni organ Republike Slovenije,
pristojen za jedrsko varnost.
ZVISJV-1 določa, da je za ravnanje z RAO in njihovo odlaganje
ustanovljena obvezna državna gospodarska javna služba za ravnanje z
radioaktivnimi odpadki, katere dejavnosti zagotavlja država skladno s predpisi
o gospodarskih javnih službah. V ta namen sta bila sprejeta Uredba o načinu in
pogojih izvajanja obvezne državne gospodarske javne službe za ravnanje z
radioaktivnimi odpadki (Uradni list RS, št. 8/22) [8] in Odlok o
ustanovitvi javnega gospodarskega zavoda ARAO – Agencija za radioaktivne
odpadke (Uradni list RS, št. 8/22; v nadaljnjem besedilu: Odlok o
ustanovitvi ARAO); [9], ki za javno službo določata način in pogoje ter
organizacijsko obliko izvajanja, financiranje, cenik storitev in dejavnosti in
druge vsebine, pomembne za izvajanje vseh organizacijskih in fizičnih
dejavnosti ravnanja z RAO in IG.
Širše področje jedrske in sevalne varnosti je urejeno z
Zakonom o odgovornosti za jedrsko škodo (Uradni list RS, št. 77/10),
Zakonom o nadzoru izvoza blaga z dvojno rabo (Uradni list RS, št. 37/04 in
8/10), ki opredeljuje nadzor nad blagom z dvojno rabo (tj. blagom, ki bi ga
bilo mogoče uporabiti za izdelavo jedrskega orožja), Zakonom o prevozu
nevarnega blaga (Uradni list RS, št. 33/06 – uradno prečiščeno besedilo,
41/09, 97/10 in 56/15), Zakonom o Javnem skladu Republike Slovenije za
financiranje razgradnje Nuklearne elektrarne Krško in odlaganja radioaktivnih
odpadkov in izrabljenega goriva iz Nuklearne elektrarne Krško (Uradni list RS,
št. 130/22; v nadaljnjem besedilu: ZSFR-1), Zakonom o trajnem prenehanju
izkoriščanja uranove rude in preprečevanju posledic rudarjenja v nekdanjem
Rudniku urana Žirovski vrh (Uradni list RS, št. 22/06 – uradno prečiščeno
besedilo), s predpisi s področja fizičnega varovanja ter predpisi s področja
zaščite in reševanja ipd. Predvideva se, da bo odlagališče hidrometalurške
jalovine Boršt do konca leta 2023 zaprto in se Zakon o trajnem prenehanju
izkoriščanja uranove rude (Uradni list RS, št. 22/06 – uradno prečiščeno besedilo)
in preprečevanju posledic rudarjenja v nekdanjem Rudniku urana Žirovski vrh, ki
se še uporablja, v času veljavnosti ReNPROIG23–32 ne bo več uporabljal.
Na področju ravnanja z RAO in IG Republiko Slovenijo
zavezujejo naslednje mednarodne konvencije in pogodbe:
-       
Skupna konvencija o varnosti ravnanja z izrabljenim gorivom in varnosti
ravnanja z radioaktivnimi odpadki (MKVIGRO) (Uradni list RS – Mednarodne
pogodbe, št. 3/99),
-       
Pogodba o ustanovitvi Evropske skupnosti za atomsko energijo (EURATOM)
(UL C št. 203 z dne 7. 6. 2016, str. 1),
-       
Konvencija o jedrski varnosti (Uradni list RS – Mednarodne pogodbe,
št. 16/96),
-       
Konvencija o zgodnjem obveščanju o jedrskih nesrečah (Uradni list SFRJ –
Mednarodne pogodbe, št. 15/89),
-       
Konvencija o pomoči v primeru jedrskih nesreč ali radiološke nevarnosti
(Uradni list SFRJ – Mednarodne pogodbe, št. 4/91),
-       
Konvencija o fizičnem varovanju jedrskega materiala (Uradni list SFRJ –
MP, št. 9/85, in Uradni list RS – MP, št. 14/09),
-       
Konvencija o odgovornosti tretjim na področju jedrske energije z dne
29. julija 1960, kot je bila spremenjena z Dodatnim protokolom z dne
28. januarja 1964 in s Protokolom z dne 16. novembra 1982 (Uradni
list RS – Mednarodne pogodbe, št. 18/00; v nadaljnjem besedilu: Pariška
konvencija),
-       
Protokol o spremembi Konvencije o odgovornosti tretjim na področju
jedrske energije z dne 29. julija 1960, kot je bila spremenjena z Dodatnim
protokolom z dne 28. januarja 1964 in Protokolom z dne 16. novembra
1982 (Uradni list RS – Mednarodne pogodbe, št. 4/10; v nadaljnjem
besedilu: Protokol k Pariški konvenciji),
-       
Konvencija z dne 31. januarja 1963, ki dopolnjuje Pariško konvencijo
z dne 29. julija 1960, kot je bila spremenjena z Dodatnim protokolom z dne
28. januarja 1964 in s Protokolom z dne 16. novembra 1982 (Uradni
list RS – Mednarodne pogodbe, št. 9/01),
-       
Protokol o spremembi Konvencije z dne 31. januarja 1963, ki
dopolnjuje Pariško konvencijo z dne 29. julija 1960 o odgovornosti tretjim
na področju jedrske energije, kot je bila spremenjena z Dodatnim protokolom z
dne 28. januarja 1964 in Protokolom z dne 16. novembra 1982 (Uradni
list RS – Mednarodne pogodbe, št. 4/10; v nadaljnjem besedilu: Protokol k
Bruseljski dopolnilni konvenciji),
-       
Skupni protokol o uporabi Dunajske konvencije in Pariške konvencije
(Uradni list RS – Mednarodne pogodbe, št. 22/94),
-       
Evropski sporazum o mednarodnem cestnem prevozu nevarnega blaga (ADR)
(Uradni list SFRJ – MP, št. 59/72) in akt o notifikaciji nasledstva
(Uradni list RS – MP, št. 9/92), katerega sestavni del sta prilogi A in B,
-       
Sporazum o neširjenju jedrskega orožja (NPT) (Uradni list SFRJ,
št. 10/70) in akt o notifikaciji nasledstva (Uradni list RS,
št. 14/92 z dne 19. 3. 1992),
-       
Zakon o ratifikaciji Sporazuma med Republiko Slovenijo in Mednarodno
agencijo za atomsko energijo o varovanju v zvezi s Pogodbo o neširjenju
jedrskega orožja (Uradni list RS – Mednarodne pogodbe, št. 11/97),
-       
Zakon o ratifikaciji Spremembe Konvencije o fizičnem varovanju jedrskega
materiala (Uradni list RS – Mednarodne pogodbe, št. 14/09),
-       
Zakon o ratifikaciji Dodatnega protokola k Sporazumu med Republiko
Slovenijo in Mednarodno agencijo za atomsko energijo o varovanju v zvezi s
pogodbo o neširjenju jedrskega orožja (Uradni list RS – Mednarodne pogodbe,
št. 18/00),
-       
Zakon o ratifikaciji Mednarodne konvencije o zatiranju dejanj jedrskega
terorizma (Uradni list RS – Mednarodne pogodbe, št. 18/09).
2. POLITIKA RAVNANJA Z RAO IN IG TER BISTVENI MEJNIKI
2.1 SPLOŠNI CILJI RAVNANJA Z RAO IN IG
Dejavnost ravnanja z RAO omogoča koristno uporabo
ionizirajočih sevanj oziroma jedrskih tehnologij na različnih področjih, ki
izboljšujejo kakovost in udobje sodobnega načina življenja. Z modernim, varnim
in gospodarnim ravnanjem z RAO poskrbimo, da bremen, za katera je mogoče in je
treba poskrbeti danes, ne prelagamo na prihodnje rodove. Zagotavljanje
dolgoročnih, varnih in gospodarnih rešitev ravnanja z RAO pomeni
infrastrukturno in strokovno podporo uporabi jedrskih in sevalnih tehnologij v
Sloveniji. Cilji ravnanja z RAO in IG v Republiki Sloveniji morajo slediti tudi
ciljem iz Celovitega nacionalnega energetskega in podnebnega načrta Republike
Slovenije, ki ga je februarja 2020 sprejela Vlada Republike Slovenije [10].
Cilji v programu določajo nadaljevanje izkoriščanja jedrske energije in
ohranjanje odličnosti pri obratovanju jedrskih objektov v Sloveniji in celovite
preučitve možnosti dolgoročne rabe jedrske energije.
Individualna in kolektivna zaščita ljudi in okolja pred
ionizirajočimi sevanji in kontaminacijo z radionuklidi je temeljni cilj
ravnanja z RAO in IG, ki se nanaša na vse objekte in dejavnosti ter na vse faze
delovanja jedrskega ali sevalnega objekta ali vira sevanja, vključno z
načrtovanjem, izbiro lokacije, projektiranjem, gradnjo, obratovanjem,
razgradnjo in zaprtjem ter dolgoročnim nadzorom in vzdrževanjem, če gre za
odlagališče. Prav tako mora biti zajet tudi prevoz RAO in IG.
Za dosego temeljnega cilja ravnanja z RAO in IG se
uporabljajo varno ravnanje, shranjevanje in skladiščenje vseh RAO ali IG v vseh
fazah njihovega obstoja, čemur v skladu z določeno časovno dinamiko sledijo
ustrezne trajne rešitve odlaganja. Naštete postopke pa je treba izpeljati
učinkovito, racionalno in pregledno v skladu z zakonodajo ter načelom odločanja
in ukrepanja na podlagi najnovejših izsledkov domačih in tujih raziskav, najnovejših
tehnologij, najboljših praks in obratovalnih izkušenj. To je mogoče doseči s
stalnim izobraževanjem in ozaveščanjem ter stalnimi raziskavami za
izpolnjevanje strokovnega kadra.
Splošni cilji varnega ravnanja z RAO in IG so:
Cilj 1: Zaščititi ljudi in okolje pred nepotrebnimi
škodljivimi učinki ionizirajočih sevanj zaradi postopkov ravnanja z RAO in IG,
njihovega shranjevanja, skladiščenja in odlaganja v vseh fazah njihovega
obstoja.
Cilj 2: Podpirati in omogočati izvajanje sevalnih dejavnosti
in uporabo virov ionizirajočega sevanja tako za pridobivanje energije kot za
podporo in krepitev industrije, raziskav, medicine in drugih institucionalnih
dejavnosti v skladu z načeli te resolucije ter v okviru veljavnih predpisov
Republike Slovenije in mednarodnih smernic ter standardov.
Cilj 3: V skladu z veljavnim nacionalnim okvirom in pod
predpisanim nadzorom pristojnega upravnega organa redno sistematično in na
preverljiv način ocenjevati, preverjati ter do razumno dosegljive mere nenehno
izboljševati varnost in učinkovitost objektov ali dejavnosti za ravnanje z RAO
in IG.
Cilj 4: Zagotavljati in ohranjati ustrezne finančne in
človeške vire, potrebne za izpolnitev obveznosti v zvezi z varnim ravnanjem z
RAO in IG.
Cilj 5: Preprečevati nesreče z radiološkimi posledicami in
ublažiti njihove posledice, če bi do njih prišlo, v kateri koli fazi ravnanja z
RAO in IG.
2.2 NAČELA RAVNANJA Z RAO IN IG
Republika Slovenija je v svoj pravni red prenesla sodobna
temeljna načela mednarodne skupnosti za zagotavljanje jedrske in sevalne
varnosti, vključujoč varno ravnanje z vsemi vrstami radioaktivnih snovi. V
Resoluciji o jedrski in sevalni varnosti v Republiki Sloveniji za obdobje
2013–2023 (Uradni list RS, št. 56/13; v nadaljnjem besedilu: Resolucija o
jedrski in sevalni varnosti) so zapisana ta načela:
-       
odgovornost za varnost,
-       
vloga državne uprave,
-       
vodenje in upravljanje v zvezi z varnostjo,
-       
upravičenost objektov in dejavnosti,
-       
optimizacija varstva,
-       
omejitev tveganja posameznikov,
-       
zaščita sedanjih in prihodnjih generacij,
-       
preprečevanje nesreč,
-       
pripravljenost in odziv ob izrednem dogodku,
-       
zaščitni ukrepi za zmanjšanje tveganja za obstoječa tveganja za sevanja
in sevanja, ki niso pod upravnim nadzorom.
Poleg zgornjih splošnih načel jedrske in sevalne varnosti pa
mora ravnanje z RAO in IG potekati tako, da so vselej zagotovljeni:
-       
Varstvo zdravja ljudi
Ravnanje z RAO in IG mora potekati tako, da stalno zagotavlja
sprejemljivo raven varovanja zdravja ljudi.
-       
Varstvo okolja
Ravnanje z RAO in IG mora potekati tako, da stalno zagotavlja
sprejemljive stopnje varovanja okolja.
-       
Čezmejni vplivi
Ravnanje z RAO in IG mora potekati tako, da zagotavlja, da se
bodo upoštevali tudi mogoči učinki na zdravje ljudi in okolje, ki presegajo
državne meje.
-       
Zaščita prihodnjih generacij
Ravnanje z RAO in IG mora potekati tako, da predvideni vplivi
na zdravje prihodnjih generacij ne bodo večji od vplivov, ki so sprejemljivi
danes.
-       
Prenašanje bremen prihodnjim generacijam
Ravnanje z RAO in IG mora potekati tako, da se izogne
prelaganju bremen na prihodnje generacije.
-       
Notranji pravni okvir
Ravnanje z RAO in IG mora potekati v skladu z notranjim
pravnim redom, vključno z jasno razdelitvijo odgovornosti med posameznimi
deležniki. Notranji pravni okvir je treba redno prilagajati najnovejšim
izsledkom raziskav, razvoju tehnologij ter najboljših praks in izkušenj.
-       
Nadzor nad nastajanjem RAO
Nastajanje RAO in IG je treba ohranjati na najnižji praktično
dosegljivi meri, ki je razumno izvedljiva tako v smislu dejavnosti kot
količine, z različnimi ukrepi in postopki načrtovanja, npr. s predelavo in
ponovno uporabo snovi.
-       
Soodvisnost ravnanja in nastajanja RAO in IG
Pri nastajanju RAO in IG ter ravnanju z njimi se upošteva
medsebojna odvisnost med različnimi fazami ravnanja z RAO in IG.
-       
Varnost objektov za ravnanje z RAO in IG
Za zmanjšanje stopnje odvisnosti od aktivnih varnostnih
funkcij mora biti v vsaki fazi obratovanja in vsej življenjski dobi objektov za
ravnanje z RAO in IG zagotovljena ustrezna dolgoročna varnost z uporabo
pasivnih varnostnih funkcij.
-       
Načelo preglednosti, obveščanja in sodelovanja javnosti
Ravnanje z RAO in IG mora potekati na pregleden način, da
bosta zagotovljena učinkovito obveščanje javnosti in opozarjanje na možnost
sodelovanja vseh zadevnih zainteresiranih strani. Odločitve, ki bi lahko
vplivale na javno zdravje, lokalne skupnosti ali okolje, je treba sprejemati s
sodelovanjem zainteresiranih strani.
-       
Načelo javnosti
Podatki o radioaktivnosti v okolju, o izpostavljenosti
posameznikov iz prebivalstva ter postopkih in dejavnostih državnih organov,
izvajalcev obveznih državnih gospodarskih javnih služb in nosilcev pooblastil,
ki se nanašajo na varstvo pred sevanji in jedrsko varnost, so javni.
-       
Načelo strokovnosti
Odločanje in ukrepanje temeljita na najnovejših izsledkih
domačih in tujih raziskav, najnovejših tehnologij, najboljših praks in
obratovalnih izkušenj.
-       
Načelo povzročitelj plača
Za varnost ravnanja z RAO in IG je primarno odgovoren imetnik
dovoljenja za izvajanje sevalne dejavnosti. Stroške ravnanja z RAO in IG plača
povzročitelj ali njihov imetnik, če jih je od povzročitelja prevzel ali drugače
pridobil. Če povzročitelj RAO ali IG ni znan, odgovornost in stroške za
ravnanje z RAO ali IG prevzame država.
-       
Načelo stopenjskega pristopa
Ukrepi za zagotavljanje varnosti ravnanja z RAO in IG se
izvajajo stopenjsko. Dokumentacija o postopku odločanja, ki se nanaša na vidike
varnosti, mora biti sorazmerna s stopnjami tveganja in mora biti podlaga za
odločanje o ravnanju RAO in IG.
-       
Vnos in iznos, uvoz in izvoz RAO in IG
Za vnos iz držav članic EU, iznos v države članice EU, uvoz v
Slovenijo in izvoz iz nje veljajo omejitve in zahteve, določene z notranjo
zakonodajo in zakonodajo EU ter mednarodnimi oziroma dvostranskimi pogodbami.
-       
Raziskave in razvoj metod za ravnanje z RAO in IG
Za izboljšanje varnega ravnanja z RAO in IG je treba
uporabiti izsledke znanstvenih raziskav in tehnološkega razvoja. Raziskovalna
in razvojna strategija Republike Slovenije na področju ravnanja z RAO in IG naj
bo usmerjena v novo tehnološko znanje in sodelovanje z mednarodno raziskovalno
skupnostjo.
-       
Načelo mednarodnega sodelovanja
Republika Slovenija se zaveda, da si na regionalni in
mednarodni ravni skupaj z drugimi državami deli odgovornost in priložnost za
varno in trajno reševanje vprašanj, povezanih z ravnanjem z RAO in IG. Pri
svojih ukrepih mora upoštevati načela, sprejeta v tej politiki, ter načela
večstranskih in dvostranskih sporazumov. Nacionalna odgovornost za ravnanje z
RAO in IG se upošteva hkrati z dejavnim sodelovanjem pri mednarodnih in
regionalnih prizadevanjih za napredek pri skupnih regionalnih programih
odlaganja.
-       
Načelo zagotavljanja strokovne podpore in usposobljenosti delavcev
Za varno ravnanje z RAO in IG je treba zagotavljati primerne
človeške vire, vključno s potrebnimi sredstvi za izobraževanje ter raziskave in
razvoj.
-       
Načelo skupne rešitve
Republika Slovenija se zaveda odgovornosti za ravnanje z RAO
in IG ter njihovo odlaganje in si bo v skladu z meddržavno pogodbo BHRNEK
prizadevala, da se zagotovi učinkovita skupna rešitev za razgradnjo in
odlaganje RAO in IG iz NEK.
2.3 PRIPRAVA PROGRAMA RAZGRADNJE NEK TER PROGRAMA
ODLAGANJA RAO IN IG IZ NEK
Leta 2002 sta se Republika Slovenija in Republika Hrvaška
medsebojno uskladili o lastništvu in obratovanju NEK ter sklenili meddržavno
pogodbo BHRNEK, ki je začela veljati marca 2003. Po tej pogodbi sta skrb in
odgovornost za ravnanje z RAO in IG iz NEK naloga obeh držav lastnic. Pogodba
predvideva, da bosta pogodbenici sporazumno iskali rešitve in jih financirali v
enakih deležih. Če pogodbenici ne bi dosegli sporazuma o skupnem reševanju,
bosta vsaka zase na svoje stroške poskrbeli za končno odlaganje svojega dela
RAO in IG, ki bodo nastali zaradi obratovanja in razgradnje NEK, bodisi na
svojem ozemlju bodisi v tretjih državah.
Republika Slovenija se zaveda odgovornosti za ravnanje z RAO
in IG ter njihovo odlaganje in si bo v skladu z meddržavno pogodbo BHRNEK
prizadevala, da se zagotovi učinkovita skupna rešitev za razgradnjo in
odlaganje RAO in IG iz NEK. Zaradi majhnih količin odpadkov in majhnega
jedrskega programa ima skupna rešitev številne varnostne, ekonomske, družbene
in gospodarske prednosti za obe državi.
Državi pogodbenici meddržavne pogodbe BHRNEK sta s podpisom
mednarodne pogodbe ustanovili meddržavno komisijo za spremljanje izvajanja
pogodbe in opravljanje drugih nalog v skladu s to pogodbo. Vsaka od pogodbenic
ima v komisiji predsednika in štiri člane. Med drugimi pooblastili sta obe
pogodbenici meddržavno komisijo pooblastili tudi za potrjevanje Programa
razgradnje NEK in Programa odlaganja RAO in IG iz NEK.
Skladno z določbo meddržavne pogodbe BHRNEK je bil tako v
letu 2004 izdelan in leta 2005 na 7. seji meddržavne komisije potrjen Program
razgradnje NEK in odlaganja NSRAO in IJG [11]. Na podlagi tega programa, ki je
določil višino prispevka za razgradnjo NEK ter odlaganje RAO in IG, in takrat
veljavnega Zakona o Skladu za financiranje razgradnje Nuklearne elektrarne
Krško in odlaganja radioaktivnih odpadkov iz Nuklearne elektrarne Krško je
zavezanec za obračun in vplačilo sredstev ELES GEN, d.o.o., (od julija 2006 pa
GEN energija, d.o.o., kot njena pravna naslednica) od aprila 2005 do
1. avgusta 2020 vplačeval v Sklad za financiranje razgradnje Nuklearne
elektrarne Krško in odlaganja radioaktivnih odpadkov iz Nuklearne elektrarne
Krško prispevek v višini 3,0 EUR/MWh električne energije, proizvedene v NEK in
prodane v Sloveniji. V skladu s sklepom Vlade Republike Slovenije
št. 360-51/2020/5, je GEN energija, d.o.o., od 1. avgusta 2020
vplačevala v Sklad za financiranje razgradnje Nuklearne elektrarne Krško in
odlaganja radioaktivnih odpadkov iz Nuklearne elektrarne Krško prispevek v
višini 4,8 EUR/MWh. V skladu s sklepom Vlade Republike Slovenije
št. 306-106/2021/5 iz januarja 2022, GEN energija, d.o.o., s 1. 1.
2022 vplačuje v Sklad za financiranje razgradnje Nuklearne elektrarne Krško in
odlaganja radioaktivnih odpadkov iz Nuklearne elektrarne Krško znesek v višini
12,0 EUR/MWh.
Meddržavna komisija je na 11. seji novembra 2017 naložila
ARAO in Fond NEK, da v sodelovanju z NEK izdelata tretjo revizijo Programa
odlaganja RAO in IG iz NEK in naložila NEK, da v sodelovanju z ARAO in Fond NEK
izdela tretjo revizijo Programa razgradnje NEK [12].
Meddržavna komisija je na svoji 13. seji septembra 2019 na
podlagi poročila koordinacijskega odbora za spremljanje izvajanja tretje
revizije obeh programov in preučitev možnosti glede skupne gradnje odlagališča
NSRAO ugotovila, da skupna rešitev odlaganja NSRAO ni možna, kar pomeni, da
mora vsaka država poskrbeti za svoj del RAO [13].
Skladno z določili meddržavne pogodbe BHRNEK je meddržavna
komisija za spremljanje izvajanja pogodbe, na svoji 14. seji julija 2020
potrdila tretjo revizijo Programa razgradnje NEK in Programa odlaganja RAO in
IG iz NEK [14].
Meddržavna komisija je na 15. seji oktobra 2020 imenovala
koordinacijski odbor za spremljanje prevzema NSRAO iz NEK v letih 2023-2025 s
strani ARAO in Fond NEK ter za spremljanje priprave četrte revizije Programa
razgradnje NEK in Programa odlaganja RAO in IG iz NEK, ter druge dejavnosti
povezane z delom NEK. Poleg tega je koordinacijskemu odboru naložila, da
koordinira dogovor glede servisiranja prevzema NSRAO na lokaciji NEK v ustrezni
obliki na stroške ene ali/in druge strani [15].
Meddržavna komisija je na 16. seji aprila 2022 potrdila
usklajeni projektni nalogi za četrto revizijo Programa razgradnje NEK in
Programa odlaganja RAO in IG iz NEK in naložila ARAO in Fond NEK, da v
sodelovanju z NEK do aprila 2024 pripravita četrto revizijo Programa odlaganja
RAO in IG iz NEK in naložila NEK, da v sodelovanju z ARAO in Fond NEK do aprila
2024 pripravi četrto revizijo Programa razgradnje NEK [16]. Poleg tega je na
osnovi poročila koordinacijskega odbora potrdila potrebo po reviziji študije
delitve in prevzema NSRAO iz NEK in koordinacijski odbor zadolžila, da še
naprej spremlja izvajanje tretje revizije Programa odlaganja RAO in IG ter
spremlja pripravo četrte revizije obeh programov.
2.4 POSTOPKI ZA ZMANJŠANJE NASTAJANJA RAO IN IG MED
OBRATOVANJEM IN RAZGRADNJO
Po načelu nadzora nad nastajanjem radioaktivnih odpadkov je
treba nastajanje RAO in IG ohranjati na najnižji praktično dosegljivi meri, ki
je razumno izvedljiva tako v smislu dejavnosti kot količine, z različnimi
ukrepi in postopki načrtovanja. Postopki in ukrepi za zmanjšanje nastajanja RAO
in IG se izvajajo z načrtovanjem zmanjšanja pri izvoru nastanka, med
obratovanjem in razgradnjo objektov. Običajno se za zmanjšanje nastajanja RAO
med obratovanjem in razgradnjo uporabljajo postopki predelave in ponovne
uporabe materialov, ki so kontaminirani ali le rahlo kontaminirani, ter v
skladu s predpisanimi merili za opustitev nadzora nad radioaktivno snovjo.
Imetniki RAO ali IG, ki so upravljavci sevalnega ali
jedrskega objekta, morajo v skladu z zahtevami Pravilnika o ravnanju z RAO in
IG v Program gospodarjenja z radioaktivnimi odpadki ali izrabljenim gorivom vključiti
predvidene ukrepe za zmanjšanje nastajanja RAO ali IG ter njihovo uspešnost
spremljati z vnaprej določenimi ključnimi kazalniki in predlagati spremembe ali
dopolnitve programa, če le-ti niso doseženi.
2.5 VNOS/IZNOS, IZVOZ/UVOZ IN TRANZIT RAO IN IG
V EU področje vnosa, iznosa, uvoza, izvoza in tranzita RAO in
IG ureja Direktiva Sveta 2006/117/EURATOM z dne 20. novembra 2006 o
nadzorovanju in kontroli pošiljk radioaktivnih odpadkov in izrabljenega
jedrskega goriva (UL L št. 337 z dne 5. 12. 2006, str. 21, in UL L
št. 200M z dne 1. 8. 2007, str. 254; v nadaljnjem besedilu: Direktiva
Sveta 2006/117/EURATOM), za področje fizičnega varovanja jedrskega materiala
(na primer IG) pri vnosu, iznosu, izvozu, uvozu ali tranzitu velja Konvencija o
fizičnem varovanju jedrskega materiala in objektov, za odgovornost za jedrsko
škodo pa konvencije, ki urejajo odgovornost tretjim na področju jedrske
energije.
V Republiki Sloveniji to področje urejajo ZVISJV-1, Zakon o
odgovornosti za jedrsko škodo (Uradni list RS, št. 77/10) ter Pravilnik o
čezmejnem pošiljanju radioaktivnih odpadkov in izrabljenega goriva (Uradni list
RS, št. 22/09 in 76/17 – ZVISJV-1), ki je v slovenski pravni red prenesel
Direktivo Sveta 2006/117/EURATOM. Pravilnik se uporablja za čezmejne pošiljke
RAO in IG, kadar je Republika Slovenija država izvora, namembna država ali
država tranzita, če količina in koncentracija pošiljke presegata ravni
izvzetja, ki so določene v tabeli 1 iz priloge Uredbe o sevalnih dejavnostih
(Uradni list RS, št. 19/18).
2.6 ZAGOTAVLJANJE KADROVSKIH IN FINANČNIH VIROV
Zanesljivost in varnost celovitega ravnanja z RAO in IG v
vseh fazah njihovega obstoja ter uresničljivost zastavljenih ciljev se
zagotavljajo s stabilnim financiranjem in ustrezno kadrovsko strukturo ter
usposobljenostjo vseh, ki sodelujejo pri ravnanju z RAO in IG.
Temeljni pogoj za zagotavljanje visoke stopnje jedrske in
sevalne varnosti v državi je kompetentna strokovna podpora usposobljenih ljudi,
ki ne sme biti prepuščena zgolj tržnim zakonitostim, temveč morajo v skladu z
nacionalnim okvirom deležniki za svoje osebje zagotoviti tudi ustrezno
izobraževanje in usposabljanje, da bi tako pridobili, ohranili in razvijali
potrebno strokovno znanje in usposobljenost. Upravljavec sevalnega ali
jedrskega objekta mora imeti za izvajanje predpisanih ukrepov sevalne ali
jedrske varnosti zagotovljena finančna sredstva v vseh fazah delovanja.
Potrebna finančna sredstva morajo upravljavcu objekta zagotavljati vsakokratni
lastniki objekta.
Dejavnosti ravnanja z RAO in IG se financirajo z upoštevanjem
načela povzročitelj plača. Sredstva tako izvirajo neposredno iz lastnih
sredstev in dodane vrednosti povzročiteljev oziroma imetnikov RAO in IG, ki jih
pridobijo iz prodaje električne energije oziroma storitev sevalne dejavnosti ali
drugih industrijskih procesov, v katerih nastajajo RAO. Ker pa je varno
ravnanje z RAO in IG v širšem družbenem interesu zaradi zmanjševanja okoljskega
tveganja, mora država v določenih upravičenih primerih (povzročitelj ni znan,
netržne dejavnosti povzročiteljev, npr. zdravstvo, znanost in raziskave)
zagotoviti dodatna javnofinančna sredstva preko resornega ministrstva, ki
financira dejavnosti in storitve ARAO.
Sredstva, zbrana v Javnem skladu Republike Slovenije za
financiranje razgradnje Nuklearne elektrarne Krško in odlaganja radioaktivnih
odpadkov in izrabljenega goriva iz Nuklearne elektrarne Krško (v nadaljnjem
besedilu: Sklad za razgradnjo NEK), se namensko uporabljajo na podlagi ZSFR-1
za financiranje nalog in storitev obvezne državne gospodarske javne službe za
ravnanje z RAO in IG in druge naloge po ZSFR-1 in naloge kot jih določa
ZVISJV-1, za financiranje priprave in izvedbe projekta za varno razgradnjo NEK
ter za plačilo nadomestila za omejeno rabo prostora lokalnim skupnostim skladno
z Uredbo o merilih za določitev višine nadomestila zaradi omejene rabe prostora
in zaradi načrtovanja intervencijskih ukrepov na območju jedrskega objekta
(Uradni list RS, št. 92/14, 46/15, 76/17 – ZVISJV-1 in 8/20; v nadaljnjem
besedilu: Uredba o nadomestilih).
ARAO, ustanovljen kot javno podjetje leta 1991 z Odlokom o
ustanovitvi javnega podjetja za ravnanje z radioaktivnimi odpadki (Uradni list
RS, št. 5/91), je bil leta 1996 preoblikovan v javni gospodarski zavod z
Odlokom o preoblikovanju javnega podjetja Agencija za radioaktivne odpadke p.
o., Hajdrihova 2, Ljubljana, v javni gospodarski zavod (Uradni list RS,
št. 45/96). Leta 2022 je bil sprejet nov Odlok o ustanovitvi ARAO, ki na
podlagi ZVISJV-1 ureja organizacijo, dejavnost, organe in njihove pristojnosti
in druga temeljna vprašanja, povezana z izvajalcem obvezne državne gospodarske
javne službe za ravnanje z radioaktivnimi odpadki [9].
ARAO je izvajalec obvezne državne gospodarske javne službe za
ravnanje z vsemi radioaktivnimi odpadki, ki nastajajo na območju Slovenije. Na
podlagi uredbe o načinu in pogojih izvajanja obvezne državne gospodarske javne
službe za ravnanje z radioaktivnimi odpadki prevzema, prevaža, izvaja
predelavo, skladišči RAO, ki nastajajo v medicini, raziskovalni dejavnosti in
industriji ter izvaja dejavnosti in storitve priprave na gradnjo in gradnjo
odlagališč [8]. Pooblaščen in odgovoren je za upravljanje, dolgoročni nadzor in
vzdrževanje zaprtih odlagališč rudarske in hidrometalurške jalovine in
odlagališč RAO. Z zagotavljanjem in načrtovanjem dolgoročnih, varnih in
gospodarnih rešitev ravnanja z RAO in IG, vključno z gradnjo odlagališča NSRAO,
zagotavlja infrastrukturno in strokovno podporo pri uporabi jedrskih in
sevalnih tehnologij v Sloveniji. Kot izvajalec obvezne državne gospodarske
javne službe za ravnanje z radioaktivnimi odpadki bo po zagotovljenih
infrastrukturnih pogojih izvajal tudi končno odlaganje RAO in IG, ki nastajajo
med obratovanjem jedrske elektrarne in bodo nastali ob njeni razgradnji, ter
RAO, ki nastajajo v drugih dejavnostih.
ARAO kot izvajalec obvezne državne gospodarske javne službe
za ravnanje z radioaktivnimi odpadki pripravlja dolgoročne programe dela zavoda
na podlagi Odloka o ustanovitvi javnega gospodarskega zavoda ARAO [9].
Dolgoročni program dela mora vsebovati kadrovski načrt ARAO. Načrt odraža
potrebo po strokovnih kadrih, katerih zaposlitev bo omogočala varno in čim bolj
nemoteno ravnanje z RAO in IG in obratovanje, načrtovanje in nadzor nad
jedrskimi in sevalnimi objekti (tudi že zaprtimi). Trenutno število zaposlenih
je potrebno povečati zaradi dodatnih nalog ARAO, ki jih bo v obdobju
veljavnosti ReNPROIG23–32 izvajal v okviru državne gospodarske javne službe za
ravnanje z radioaktivnimi odpadki. Nove zaposlitve so predvsem potrebne zaradi
gradnje in obratovanja odlagališča NSRAO, izvajanja dolgoročnega nadzora in
vzdrževanja zaprtih odlagališč Jazbec in Boršt, izvedbi ukrepov za načrtovanje
in vzpostavitev odlagališča za VRAO in druge naloge določene v tej resoluciji.
Za izvajanje upravnih nalog nadzora jedrske varnosti,
jedrskih in sevalnih objektov ter virov ionizirajočega sevanja v državi in
izvajanja strokovno upravnih in razvojnih nalog na področjih sevalne in jedrske
varnosti, ki vključuje tudi ravnanje z RAO in IG je potrebno z dodatnim
zaposlovanjem zaradi širitve upravnih nalog in nadzora novih objektov za
skladiščenje, pripravo na odlaganje in odlaganje RAO in IG, zagotoviti tudi
ustrezno kadrovsko zasedenost URSJV.
2.7 FINANCIRANJE RAVNANJA Z RAO IN IG V REPUBLIKI
SLOVENIJI
Za financiranje dejavnosti ravnanja z RAO in IG v Republiki
Sloveniji so zagotovljeni trije glavni viri:
1.     
sredstva Sklada za razgradnjo NEK, ki jih na podlagi programa razgradnje
NEK, programa odlaganja RAO in IG iz NEK in določil Zakona o Javnem skladu
Republike Slovenije za financiranje razgradnje Nuklearne elektrarne Krško in
odlaganja radioaktivnih odpadkov in izrabljenega goriva iz Nuklearne elektrarne
Krško (Uradni list RS, št. 130/22) vplačuje slovenski lastnik NEK, to je
GEN energija, d.o.o.,
2.     
plačila imetnikov institucionalnih RAO za storitve obvezne državne
gospodarske javne službe za ravnanje z radioaktivnimi odpadki po ceniku,
3.     
sredstva iz državnega proračuna.
Odlaganje RAO in IG iz NEK se financira izključno iz sredstev
namenskega sklada. Stroške ARAO za izvajanje javne službe za ravnanje z
institucionalnimi RAO delno financirajo povzročitelji ali imetniki RAO po
ceniku storitev javne službe za ravnanje z RAO. Preostali del stroškov se krije
iz sredstev državnega proračuna, ki se izplačujejo na podlagi pogodbe o opravljanju
javne službe ravnanja z RAO.
Stroški ARAO za pripravo na gradnjo, gradnjo, obratovanje in
zapiranje odlagališča NSRAO se financirajo iz sredstev Sklada za razgradnjo NEK
in državnega proračuna Republike Slovenije. Ključ za razdelitev med oba vira
financiranja predstavlja prostorninski delež odpadkov iz NEK in prostorninski
delež odpadkov iz drugih virov.
Stroški za načrtovanje in izvedbo končne rešitve ravnanja z
VRAO in IG iz NEK ter za načrtovanje in izvedbo razgradnje NEK se financirajo
iz Sklada za razgradnjo NEK. Stroški dela ARAO in materialni stroški poslovanja
ARAO so delno financirani iz proračuna Republike Slovenije delno pa v deležu,
ki je sorazmeren predvideni količini NSRAO iz NEK, iz Sklada za razgradnjo NEK.
Država v skladu z ZVISJV-1 zagotavlja sredstva za
financiranje za ravnanje z RAO in IG, če njihov povzročitelj ni znan, sredstva
za izvajanje obvezne državne gospodarske javne službe ravnanja z RAO v delu, ki
ga ne krije uporabnik vira sevanja, in s katero se zagotavljajo storitve, katerih
uporabniki niso določljivi ali katerih uporaba ni izmerljiva. Država tudi
zagotavlja sredstva za izvajanje nalog obvezne državne gospodarske javne službe
upravljanja, dolgoročnega nadzora in vzdrževanja zaprtih odlagališč RAO in
odlagališč rudarske in hidrometalurške jalovine.
Neposredne raziskave na področju ravnanja z RAO in IG so
financirane glede na namen izvajanja in vir nastanka RAO ali IG, in sicer iz
sredstev državnega proračuna in iz sredstev Sklada za razgradnjo NEK. Sredstva
iz državnega proračuna se zagotovijo preko resornega ministrstva, ki financira
dejavnosti in storitve ARAO.
2.8 KLJUČNI MEJNIKI PROGRAMA ZA OBDOBJE 2023–2032
Program ravnanja z RAO in IG zagotavlja varno in učinkovito
ravnanje z RAO in IG v Sloveniji tako, da je v vsakem trenutku zagotovljena
varnost ljudi in okolja. Izvajanje sevalnih dejavnosti in uporabo jedrskih
tehnologij usmerjajo različne strategije in nacionalni programi. Uporabo
jedrskih in radioaktivnih snovi predvidevajo Celoviti nacionalni energetski in
podnebni načrt Republike Slovenije (NEPN) [10], Resolucija o jedrski in sevalni
varnosti ter drugi dokumenti. V NEPN-u je predvideno nadaljevanje izkoriščanja
jedrske energije in ohranjanje odličnosti pri obratovanju jedrskih objektov v
Sloveniji. Proučena bo možnost vpeljave novih jedrskih tehnologij vključujoč
vse potrebne ekonomske in druge strokovne analize ter dejavnosti, na podlagi
katerih bo mogoče najpozneje do leta 2027 sprejeti odločitev glede gradnje nove
jedrske elektrarne.
Nadaljnjo rabo jedrske energije predvideva tudi Resolucija o
Dolgoročni podnebni strategiji Slovenije do leta 2050 [17], ki kot enega izmed
ključnih ciljev strategije predvideva dolgoročno rabo jedrske energije in v ta
namen izvedbo upravnih postopkov in pripravo dokumentacije za investicijsko
odločanje. Predvideva še prednostno izvedbo vseh potrebnih korakov za
zagotovitev dolgoročnega obratovanja obstoječe jedrske elektrarne, ki pomembno
prispeva k nizko ogljični proizvodnji električne energije. Če bo na podlagi
energetskega dovoljenja [2] in drugih postopkov sprejeta investicijska
odločitev in gradnja JEK 2, bo moral investitor v skladu s predpisi, ki urejajo
ravnanje z RAO, izdelati program gospodarjenja z RAO ali IG za čas obratovanja
objekta ter po prenehanju obratovanja objekta ustrezen projekt razgradnje in
ravnanja z RAO in IG za njihovo dokončno odstranitev in odlaganje.
Pri pripravi mejnikov je bilo upoštevano, da če bo sprejeta
odločitev o investiciji v JEK 2 in uspešno izvedeno umeščanje in gradnja, bodo
glede na mednarodne izkušnje in čas, potreben do obratovanja JEK 2, prvi
obratovalni RAO verjetno nastali po koncu veljavnosti tega programa. Zato
projekt JEK 2 ni vključen v ključne mejnike tega programa.
Delegirana uredba Komisije (EU) 2022/1214 v prilogi I kot
merilo za tehnični pregled projekta proizvodnje električne energije iz jedrske
energije določa, da ima država članica EU operativna končna odlagališča za vse
zelo nizko, nizko in srednje radioaktivne odpadke in dokumentiran načrt s
podrobnimi ukrepi za vzpostavitev odlagališča za VRAO do leta 2050, ki za
obstoječe objekte velja za projekte, odobrene po letu 2025. V tej resoluciji so
v poglavju 4.4 določene strategije odlaganja NSRAO in ukrepi za dosego ciljev
teh strategij. Za odlaganje NSRAO iz NEK je načrtovana gradnja odlagališča v
začetku 2023 in obratovanje v letu 2027. Prav tako resolucija v poglavjih 4.5
in 5 predvideva več ukrepov in finančnih sredstev za zagotavljanje odlaganja
VRAO in IG iz NEK. V kolikor bo v Republiki Sloveniji sprejeta ustrezna
odločitev o investiciji v JEK 2, ne glede na načrt, da se za izvedbo
investicije zaprosi za sredstva iz finančnega mehanizma, ki ga določa
Delegirana uredbe Komisije (EU) 2022/1214, bodo temu ustrezno dopolnjeni načrti
za zagotavljanje odlaganja VRAO in IG.
Vsekakor pa se v skladu z omenjenimi načrti in strategijami v
prihodnje pričakuje nadaljnje nastajanje odpadkov iz obstoječe elektrarne ali
načrtovanih elektrarn, vključno z radioaktivnimi odpadki iz NEK.
Našteti dokumenti se s časom naravno razvijajo in spreminjajo,
zato se tudi ta program prilagaja zgoraj naštetim izzivom. Glavni način, s
katerim lahko zagotavljamo zahtevano prilagodljivost, je vzpostavljena možnost
skladiščenja RAO in IG, ki mu pozneje sledi načrtovano odlaganje. Tak fazni
pristop, v katerem se po daljših fazah skladiščenja izvedejo krajše faze
odlaganja, je tudi mednarodno sprejet in priznan. Ker so količine RAO in IG v
Sloveniji razmeroma majhne, se s takim načinom optimiziranega delovanja, ki
vključuje tudi različne možnosti sodelovanja pri ravnanju z RAO in IG, poveča
tudi učinkovitost delovanja. Opisan fazni pristop je predstavljen na spodnji
sliki.
Slika 1:
Prilagajanje ReNPROIG23–32 nacionalnim programom in strategijam na področju
gospodarstva, raziskav in energetike
Ključna mejnika, ki izhajata iz »zunanjih« strategij in
programov ter neposredno vplivata na mejnike izvajanja nacionalnega programa
ravnanja z RAO in IG, sta prenehanje obratovanja in s tem proizvodnje
električne energije v NEK ter prenehanje izvajanja raziskav in obratovanja
raziskovalnega reaktorja TRIGA Mark II na IJS.
Pri pripravi strokovnih gradiv za to strategijo je bilo
upoštevano, da bo jedrska elektrarna obratovala tudi po letu 2023. NEK mora v
skladu z odločitvijo Agencije Republike Slovenije za okolje iz leta 2020 za
podaljšanje življenjske dobe elektrarne do leta 2043 izvesti presojo vplivov na
okolje in pridobiti okoljevarstveno soglasje. NEK ima odobren program nadzora
nad staranjem, ki se izvaja, s čimer je izpolnjen eden od pogojev za
podaljšanje obratovanja do leta 2043 ob uspešno opravljenem varnostnem pregledu
v letih 2023 in 2033. Do konca leta 2022 bo v elektrarni izveden obsežen
program nadgradnje varnosti, ki bo še dodatno prispeval k njenemu varnemu
obratovanju do leta 2043.
Pri pripravi mejnikov je bilo upoštevano obratovanje
raziskovalnega reaktorja TRIGA Mark II najmanj do leta 2024 [18] z možnostjo
podaljšanja obratovanja. Leta 2014 je bil za ta reaktor opravljen prvi občasni
varnostni pregled, ki ga je treba ponavljati vsakih 10 let obratovanje
reaktorja. Obratovanje reaktorja se je tako podaljšalo za 10 let do 2024.
Če bosta država kot lastnik in
upravljavec IJS želela ponovno podaljšati obratovanje, bosta morala sprejeti
odločitev o nadaljnjem obratovanju in do leta 2024 izvesti ponovni občasni
varnostni pregled ter v njem prepoznane in potrebne izboljšave.


Ključni mejniki

Dejavnosti ravnanja z RAO v letu 2022 ali predvideno
  v prihodnosti

Predviden čas dejavnosti

Odgovornost za ravnanje

Opombe


Ravnanje z NSRAO iz obratovanja NEK

Skladiščenje v NEK

Skladišče v NEK obratuje vsaj do začetka druge faze
  odlaganja odpadkov iz NEK v odlagališče NSRAO Vrbina, Krško (2050).

NEK

V prvi fazi obratovanja odlagališča NSRAO 
se sprostijo skladiščne zmogljivosti v NEK.


Odlaganje na odlagališče NSRAO Vrbina, Krško

Prva faza odlaganja slovenske polovice uskladiščenih
  odpadkov iz NEK poteka od druge polovice leta 2027 do konca leta 2029.
  Ponovna faza odlaganja po prenehanju obdobja mirovanja je predvidena v letih
  2050 do 2058.

ARAO


NSRAO iz razgradnje NEK

Odlaganje na odlagališče NSRAO Vrbina, Krško

Odlaganje z začetkom leta 2050, ki bo predvidoma trajalo
  do leta 2058.

ARAO


Odlagališče NSRAO Vrbina, Krško 

V fazi gradnje in priprav na poskusno in redno
  obratovanje

Gradbeno dovoljenje za objekte odlagališča NSRAO je bilo
  izdano julija 2022. 
Gradnja se izvaja v letih 2023–2026, odlagališče bo
  začelo poskusno obratovati v drugi polovici leta 2026.

ARAO

Glede na analizo potreb po nadaljnjem odlaganju
  lahko odlagališče obratuje tudi po letu 2058.


Mokro skladišče za IG v NEK

Obratuje

Do 2048 (5 let po prenehanju obratovanja NEK 2043). 

NEK


Suho skladišče za IG v NEK

V fazi gradnje

Gradnja bo zaključena do konca 2022. 
Začetek premeščanja IG iz bazena za izrabljeno gorivo v
  suho skladišče znotraj lokacije NEK – prva kampanja premeščanja 592 gorivnih
  elementov je načrtovana leta 2023. Leta 2028 je predvidena druga kampanja s
  premeščanjem približno 592 gorivnih elementov in leta 2038 tretja kampanja s
  premeščanjem približno 444 gorivnih elementov. 
Zadnja premestitev preostalih gorivnih elementov iz
  bazena v suho skladišče je predvidena najpozneje 5 let po prenehanju
  obratovanja NEK. Obratovanje skladišča je predvideno v obdobju 60 let po
  koncu obratovanja NEK (2103). Lahko pa se gorivo premesti predčasno in bazen
  preneha obratovati prej, če se to izkaže kot ekonomsko in varnostno
  učinkovitejše.

NEK 

Predvidene so štiri ali pet kampanj premestitve IG iz
  bazena v suho skladišče.


Ravnanje z IG in VRAO

Spremljanje mednarodnega razvoja odlaganja IG, izvajanje
  raziskovalnih, razvojnih in predstavitvenih dejavnosti za gradnjo
  nacionalnega odlagališča in vzporedno iskanje rešitev predelave ali izvoza IG
  ter odlaganja v regionalnem ali večnacionalnem odlagališču. 
Stalna aktivnost.

ARAO


Odlagališče za IG in VRAO

2019, skupaj z Republiko Hrvaško, izdelan dopolnjen
  referenčni scenarij za odlaganje v trdnih kamninah. 

Primerjalne študije, idejni projekti in priprava kadrov
  do leta 2045. 
Iskanje lokacije v letih 2045–2055. 
Potrditev primerne in družbeno sprejemljive lokacije leta
  2055. 
Gradnja v letih 2055–2065. 
Začetek obratovanja odlagališča IG v letu 2065. 
Zaprtje odlagališča in začetek dolgoročnega nadzora in
  vzdrževanje odlagališča po letu 2075.

ARAO

Dopušča se možnost drugačne rešitve v okviru dogovorov
  meddržavne komisije NEK (zavezanost k iskanju skupne rešitve) in/ali
  mednarodne rešitve za trajno odlaganje IG in VRAO.


Obratovanje Centralnega skladišča radioaktivnih odpadkov
  v Brinju 

Obratuje 

Odložitev 60 % RAO iz skladišča v odlagališče NSRAO
  v letih 2028 in 2029 ter nato odložitev preostalega deleža (40 %) po
  letu 2050. 

ARAO

Čas razgradnje in zapiranja CSRAO se ustrezno prilagodi
  glede na takratne potrebe skladiščenja RAO.


Obratovanje raziskovalnega rektorja TRIGA in razgradnja

Obratuje

Raziskovalni reaktor obratuje še vsaj do zaključka
  naslednjega občasnega varnostnega pregleda (v nadaljnjem besedilu: OVP)
  (2024) z možnostjo vnovičnega podaljšanja obratovanja. V postopkih naslednjih
  OVP se sprejme odločitev o nadaljevanju obratovanja, prenovi reaktorja ali
  razgradnji. 

IJS


Zaprto odlagališče rudarske jalovine Jazbec 

Dolgoročni nadzor in vzdrževanje odlagališča 

Odlagališče rudarske jalovine Jazbec je bilo v letu 2015
  zaprto. ARAO izvaja upravljanje odlagališča in v skladu z dopolnjenim
  varnostnim poročilom izvaja dolgoročni nadzor in vzdrževanje odlagališča –
  stalna aktivnost.

ARAO


Zaprto odlagališče hidrometalurške jalovine Boršt

Dolgoročni nadzor in vzdrževanje odlagališča 

Odlagališče hidrometalurške jalovine Boršt bo predvidoma
  v letu 2023 zaprto. ARAO bo nato začel stalno upravljanje in izvajanje
  dolgoročnega nadzora in vzdrževanja odlagališča.

 
ARAO 

 


Preglednica 1: Ključni mejniki izvajanja nacionalnega
programa ravnanja z RAO in IG
3. ANALIZA STANJA NA PODROČJU RAVNANJA Z RAO IN IG
3.1 RAVNANJE Z NSRAO
Letno nastane v Republiki Sloveniji približno 40 m3 obdelanih
NSRAO. Devet desetin teh odpadkov nastane v NEK, ki je odgovorna za
skladiščenje vseh svojih NSRAO na lokaciji elektrarne. Preostalih deset
odstotkov NSRAO so institucionalni RAO, ki nastajajo v zdravstvu, industriji in
raziskovalno-izobraževalnih ustanovah, vključujoč raziskovalni reaktor. Vsi
NSRAO, ki nastajajo v NEK, so zdaj skladiščeni v skladišču na lokaciji
elektrarne, institucionalni RAO pa v CSRAO v Brinju pri Ljubljani.
V preteklosti so RAO z naravnimi radionuklidi kot rudarska in
hidrometalurška jalovina nastajali tudi pri odkopavanju in predelavi uranove
rude v rudniku Žirovski vrh. Ti odpadki so že odloženi na odlagališčih rudarske
jalovine Jazbec in hidrometalurške jalovine Boršt na območju nekdanjega rudnika
urana Žirovski vrh.
3.1.1 NEK
Dosedanje količine
V zadnjih desetih letih je v NEK nastajalo 40 m3 ali
manj odpadkov letno, ki jim s postopki obdelave še dodatno zmanjšajo
prostornino. V preteklih letih je bila z metodami zmanjševanja prostornine, kot
so stiskanje, superkompaktiranje, sušenje, sežiganje in taljenje, zmanjšana
prostornina nastalih NSRAO v NEK. Na sliki 2 je prikazana kumulativna količina
uskladiščenih NSRAO do konca leta 2021. Uskladiščenih je bilo 2.333 m3 trdnih
NSRAO s skupno aktivnostjo gama 18,5 TBq in skupno aktivnostjo alfa
0,027 TBq. RAO, namenjene za sežig in taljenje, izločijo in zaradi
pomanjkanja prostora začasno premestijo v zgradbo za dekontaminacijo, kjer je
bilo konec leta 2021 začasno shranjenih 53 paketov posušenih izrabljenih smol
ionskih izmenjevalcev iz sekundarnega kroga in 371 paketov stisljivih odpadkov,
ki čakajo na nadaljnjo obdelavo. V letu 2021 je bilo v zgradbi za manipulacijo
z opremo in pošiljkami radioaktivnih tovorov začasno shranjenih še 167 paketov
stisljivih odpadkov in 96 paketov drugih odpadkov.
V prostoru za shranjevanje starih uparjalnikov je bilo konec
leta 2021 shranjenih še dodatnih nekaj manj kot 1.000 m3 kontaminirane
opreme (vključujoč dva stara uparjalnika). Večina tega materiala je nastala pri
zamenjavi uparjalnikov leta 2000, preostanek pa so kontaminiran material, ki je
v naslednjih letih nastal pri remontih NEK, in odpadki, vrnjeni s predelave na
Švedskem. Odpadki v skladišču vsebujejo predvsem te kratkožive radioaktivne
izotope: Co-60, Fe-55, Sr-90, Cs-134 in Cs-137.
Slika 2:
Kumulativna količina NSRAO v m3 v skladišču NEK ob koncu leta
2021


Vrsta odpadkov

Oznaka

Število paketov

Aktivnost gama [Bq]

Aktivnost alfa [Bq]

Prostornina [m3]


produkti sežiganja

A

100

5,68∙109

1,15∙108

20,8


posušene izrabljene smole ionskih izmenjevalcev iz
  sekundarnega kroga

BR

1

8,54∙108

1,32∙106

0,2


stisljivi odpadki

CW

7

1,65∙108

3,29∙105

1,5


posušene usedline 

DS

1

3,39∙107

6,30∙103

0,2


koncentrat izparilnika

EB

2

2,23∙108

1,17∙105

0,4


izrabljeni filtri

F

105

8,85∙1010

4,01∙107

21,8


drugi odpadki

O

7

3,20∙108

1,26∙106

1,5


posušene izrabljene smole ionskih izmenjevalcev iz
  primarnega kroga

PR

3

1,41∙1011

1,22∙108

0,45


stisnjeni odpadki leta 1988, 1989

SC

617

1,25∙1010

2,07∙108

197,4


izrabljeni ionski izmenjevalci

SR

689

1,82∙1012

3,72∙109

143,3


TTC, v katere so vloženi stisnjeni odpadki leta 1994
  in 1995 ter stiskanci sprotnega superkompaktiranja 2006, 2007, 2008, 2010,
  2011, 2012, 2013 in 2014. 

ST

1853

5,19∙1011

6,65∙108

1601,0


TTC, v katere so vloženi standardni ne stisnjeni
  sodi 

TI

396

1,59∙1013

2,20∙1010

344,1


Skupaj

3.781

1,85·1013

2,69·1010

2.332,7


Preglednica 2: Stanje v skladišču NSRAO v NEK
dne 31. 12. 2021
Ravnanje z odpadki
Pri obratovanju NEK nastajajo trdni, tekoči in plinasti RAO,
s katerimi se ravna v skladu z odobrenim varnostnim poročilom, programom
gospodarjenja in drugimi postopki v NEK. RAO z obstoječimi tehnološkimi sistemi
ustrezno obdelajo in pripravijo do take oblike, ki zagotavlja varno
skladiščenje. Tehnologije obdelave in priprave vseh oblik NSRAO, ki so vpeljane
v proizvodni proces, so primerljive z uveljavljenimi tehnologijami v svetu. Z
obstoječimi postopki obdelave zmanjšajo prostornino, izločijo radionuklide,
spreminjajo sestavo odpadkov in minimizirajo izpust radioaktivnih snovi v
okolje. Prečiščeni in z meritvami preverjeni izpusti iz tehnoloških postopkov
ravnanja z radioaktivnimi snovmi so strogo nadzorovani in potekajo v skladu z
izdanim obratovalnim dovoljenjem ter odobrenimi obratovalnimi pogoji in
omejitvami.
NEK je v letu 2013 začel načrtovati objekt za manipulacijo z
opremo in pošiljkami radioaktivnih tovorov (objekt WMB). Nova stavba, ki je
bila zgrajena leta 2018, je omilila težave skladiščenja zaradi zamud z gradnjo
odlagališča NSRAO, saj je omogočila prestavitev merilne opreme in
superkompaktorja iz manipulativnega prostora skladišča. V novi stavbi se tudi
pripravljajo paketi za skladiščenje ali sežig.
Mešanico plinov, ki izhaja iz primarnega hladilnega sistema
in vsebuje radionuklide žlahtnih plinov ali drugih elementov v obliki hlapov in
aerosolov, hranijo v zbiralniku za razpad plinov, dokler se njihova aktivnost
zaradi naravnega razpada ne zniža pod predpisane meje. Iz mešanice plinov
odstranijo večino kondenzacijskih komponent, ostanki žlahtnih plinov pa se izpuščajo
v okolje po ventilacijskem sistemu z nadzorovanim izpustom prek visoko
učinkovitih filtrov.
Radioaktivne tekočine se glede na nastanek in kemične
lastnosti razvrščajo v dve skupini, in sicer tekočine, ki imajo dovolj visoko
stopnjo kemijske čistoče in jih je mogoče v reaktorju ponovno uporabiti, ter
tekočine, ki niso dovolj kemično čiste in so torej tekoči RAO.
Tekoče RAO posebej obdelajo in pripravijo, da se zmanjša
njihova prostornina. Uporabljajo več postopkov in metod obdelave, kot so
izparevanje, ionska izmenjava, filtriranje in sušenje v sodu, njihova izbira je
odvisna od količine in fizikalno-kemičnih lastnosti RAO. Po obdelavi nastaneta
dva ločena produkta, koncentrat s povišano koncentracijo radionuklidov in
dekontaminirana tekočina.
Koncentrat s povišano koncentracijo radionuklidov dodatno
pripravijo do oblike, primerne za skladiščenje. Koncentrat izparilnika se
pripravi po tehnologiji sušenja v sodu.
Pri pretakanju tekočih odpadkov skozi naprave za ionsko
izmenjavo se na površino ionskega izmenjevalnika vežejo radioaktivne snovi. Po
daljši uporabi postanejo ionski izmenjevalniki neučinkoviti in jih je treba
zamenjati in shraniti kot RAO. Izrabljeni ionski izmenjevalniki iz primarnih
sistemov in iz sistema za ravnanje s kalužo uparjalnikov se sušijo ter pakirajo
v sode iz nerjavne pločevine. Iz primarnih sistemov se pakirajo v težke sode z
neto prostornino 150 l, narejene iz nerjavne pločevine z biološkim ščitom na
notranji strani soda.
Izrabljeni filtrski vložki tekočinskih sistemov se po nasičenju
in zamenjavi pakirajo v 208-litrske standardne sode. Dodatno zmanjšanje
prostornine izrabljenih ionskih izmenjalcev je mogoče doseči s toplotno
obdelavo (pirolizo ali sežiganjem) posušenih ionskih izmenjalcev iz
sekundarnega kroga.
Sode s produkti iz sistema za sušenje vstavijo v cevaste
površnike.
V sistemu ravnanja s tekočimi
RAO se uporablja še sistem za recikliranje borove kisline, v katerem se zbira
in predeluje odvečna borirana voda iz primarnega sistema in drugih virov, ki
vsebuje tritij in je radioaktivna.


Proces

Uporabnost

Oblika
  RAO za imobilizacijo


izparevanje
  v izparilniku

tekočine

gošča
  po izparevanju (koncentrat)


ionska
  izmenjava

voda
  s kontaminanti v ionski obliki

izrabljeni
  ionski izmenjevalniki (posušeni)


filtriranje

vse
  tekočine

filtrski
  vložki


Preglednica 3: Procesi, ki se uporabljajo za
obdelavo tekočih RAO v NEK
Trdni odpadki nastajajo kot rezultat obdelave plinastih in
tekočih odpadkov, del pa nastaja neposredno pri vzdrževalnih delih in čiščenju.
Razdelimo jih v pet skupin (tokov odpadkov): koncentrat izparilnika,
pripravljen po tehnologiji sušenja v sodu, izrabljene smole ionskih
izmenjevalnikov, izrabljeni filtri, stisljivi odpadki in drugi odpadki.
RAO v trdni obliki glede na stopnjo in vrsto radioaktivnosti
razvrščajo v kategorije po Pravilniku o ravnanju z RAO in IG. Kategorija, ki je
količinsko najbolj zastopana in najbolj zaseda skladiščni prostor, so
kratkoživi NSRAO.
Poleg razvrstitve po agregatnih stanjih in kategorijah RAO
odpadke razvrščajo po skupinah glede na izvor, lastnosti in nadaljnje ravnanje.
Odpadki so glede na razvrščanje vloženi v različne oblike
embalaže: v 208-litrske standardne sode, 320-litrske površnike in 869-litrske
cevaste površnike. Glavne metode obdelave trdnih odpadkov za zmanjšanje
prostornine so sortiranje, dekontaminacija, stiskanje, superkompaktiranje,
sežig, piroliza in taljenje.
Z ločevanjem se odpadki ločeno zbirajo, nekontaminirani od
potencialno radioaktivnih, gorljivi od negorljivih, stisljivi od nestisljivih,
negorljivi in nestisljivi ločeno od drugih.
Pošiljke gorljivega odpada se sproti pripravljajo v objektu
WMB in se, ko se nakopiči dovolj odpada, zaradi dodatnega zmanjšanja
prostornine pošiljajo na sežig, ki ga kampanjsko izvaja zunanji izvajalec na
svoji lokaciji.
Do konca leta 2021 je bilo izvedenih sedem kampanj sežiga
RAO, kar je razvidno s slike 2. Pepel in filtrski ostanki od sežiga gorljivih
odpadkov se vrnejo imetniku v 100-litrskih sodih, ki so zabetonirani v
208-litrske sode.
Suhe stisljive RAO embalirajo v
standardne 208-litrske sode. Za zmanjšanje prostornine uporabljajo hidravlično
stiskalnico in visokotlačno stiskalnico (v nadaljnjem besedilu:
superkompaktor). Stiskance vstavijo v cevaste površnike. Od leta 2006 je bil
superkompaktor stalno nameščen in je do leta 2015 sprotno obdeloval za
superkompaktiranje primerne pakete. Zaradi zgraditve objekta WMB, se je v letu
2015 superkompaktiranje začasno ustavilo in se bo nadaljevalo po premestitvi
superkompaktorja v ta objekt. Nestisljive odpadke razkosajo in pakirajo v
standardne sode. Kovinski odpadki, primerni za taljenje, so večinoma površinsko
kontaminirani odpadki ali aktivirani odpadki iz zadrževalnega hrama, ki se z
razpoložljivimi postopki dekontaminacije uspešno dekontaminirajo (približno
70 %) do ustreznih predpisanih meril za opustitve nadzora. Preostanek je
primeren za taljenje v eni od razpoložljivih talilnic v tujini. Rezultat
taljenja so ingoti, žlindra in prah.


Proces

Snovi,
  za katere se uporablja

Redukcijski
  faktor


stiskanje
  z nizkotlačno stiskalnico v sod

tkanina,
  plastika, pločevina, kabli, drobna oprema

do
  4


superkompaktiranje
  sodov

tkanina,
  plastika, papir, pločevina, manjši kovinski deli 

do
  10


sežig

vse
  gorljive snovi

do
  30


piroliza

gorljive
  snovi, ionski izmenjevalniki is sekundarnega kroga

do
  60


taljenje

kovine

do
  10


rezanje,
  drobljenje

vse
  snovi

do
  2


Preglednica 4: Procesi, ki se uporabljajo za
zmanjšanje prostornine trdnih RAO
Zgoraj opisane vrste RAO so rezultat sedanje tehnologije
obdelave in priprave, poleg njih pa so v skladišču tudi vrste RAO, ki izhajajo
iz tehnologij in postopkov, ki so se uporabljali v preteklosti, pa se zdaj ne
več. To so koncentrat izparilnika, solidificiran s cementno vermikulitno
mešanico, solidificirani izrabljeni ionski izmenjevalniki, stisnjeni RAO iz
prve kampanje superkompaktiranja v 320-litrskih sodih.
V NEK sta ves čas močno prisotna zmanjševanje in kontrola
nastajanja RAO v vseh fazah ravnanja. V ta namen je v skladu z ZVISJV-1 izdelan
petletni razvojni načrt, ki podaja usmeritev o zmanjševanju količine RAO z doslednim
nadzorom in odpravo puščanj hladila, dekontaminacijo in ponovno uporabo orodij
in materialov, preprečevanjem kontaminacije, doslednim ločevanjem
kontaminiranih materialov od čistih in uporabo tehnik zmanjševanja prostornine.
V skladu z internimi postopki ravnanja so poglavitne tehnike zmanjševanja
prostornine dekontaminacija, superkompaktiranje, termična obdelava in taljenje.
Prav tako se stalno preverja možnost opustitve nadzora nad radioaktivnimi
snovmi.
Zmogljivosti
skladiščenja in pričakovane količine odpadkov
Ravnanje z RAO v NEK v prihodnjem obdobju se ne bo bistveno
razlikovalo od sedanjega in tudi letne količine nastajanja se po pričakovanjih
ne bodo bistveno spreminjale. Operativni dolgoročni cilj NEK je ohraniti
količino nastalih NSRAO pod 35 m3 letno. Vsi obdelani,
pripravljeni in embalirani trdni RAO iz NEK se hranijo v skladišču NSRAO v NEK.
To je protipotresno grajena armiranobetonska stavba s površino 1.470 m2 in
uporabno prostornino nekaj čez 2.000 m3, ki je s pregradnimi
stenami razdeljena na šest ločenih prekatov. Prvotna administrativna
zmogljivost skladišča NSRAO v NEK je bila skladno z lokacijskim dovoljenjem iz
leta 1978 omejena na 5000 sodov (standardnih). Z novim lokacijskim dovoljenjem
iz leta 1988 so bile administrativne omejitve zmogljivosti sproščene, in sicer
znotraj obstoječih gabaritov ter z omejitvijo, da ne bo presežena ekvivalentna
doza 0,2 mSv/leto, merjeno na ograji NEK.
V skladišču RAO je bila izvedena optimizacija skladiščnih
prostorov s postavitvijo jeklene konstrukcije za racionalnejšo izrabo
skladiščnih prostorov po višini z zlaganjem cevastih vsebnikov v dveh nivojih.
Zmogljivost skladiščnega prostora se je povečala na 11.200 standardnih sodov
(2.350 m3) oziroma 3.000 cevastih vsebnikov.
Pred zamenjavo starih uparjalnikov je bila leta 1999
protipotresno zgrajena armiranobetonska stavba za dekontaminacijo. V njej je
prostor za hrambo starih uparjalnikov, več transportnih kontejnerjev s
kontaminiranimi odpadki (kosi cevovodov, drug kovinski odpad), ki so nastali
med zamenjavo uparjalnikov, toplotni izmenjevalnik, zamenjana glava reaktorske
posode z opremo in drug kontaminiran kosovni material.
Doslej je bilo na sistemu za ravnanje z RAO in tudi v
začasnem skladišču NSRAO narejenih že več izboljšav, katerih cilj je bil izboljšati
varno delo z RAO, zmanjšati njihovo prostornino in optimizirati skladiščni
prostor. Posodobljeni postopki, ki so posledica omenjenih sprememb, so z novim
načinom pakiranja varnejši za dolgotrajno skladiščenje in za delavce, ker je
izpostavljenost sevanju zmanjšana.
Ob koncu leta 2021 je bilo zasedeno okoli 96 %
deklariranega skladiščnega prostora skladišča NSRAO NEK. V skladišču je
trenutno razpoložljiv prostor v poljih A in B, ki sta delno zasedeni. Večje
manipulacije in prestavljanje obstoječih paketov niso načrtovani. Letne
količine nastajanja RAO so predvidljive, zmanjšanje nastajanja in zmanjšanje že
nastalega RAO sta ena od temeljnih usmeritev ravnanja z RAO.
Po ocenah NEK je za skladiščenje zagotovljen dodatni prostor
v dosedanjih manipulacijskih prostorih skladišča in manipulacijski prostor v
objektu WMB. Z zgraditvijo objekta WMB je bil pridobljen prostor za ravnanje z
RAO, kot je sortiranje, obdelava, odležavanje, meritve in drugo.
Hkrati je treba nadaljevati vse uveljavljene postopke za zmanjševanje
nastajanja trdnega odpada, optimizirati predelavo borirane vode in nadaljevati
zmanjševanje prostornine že nastalega odpada. Kot dodatno možnost skladiščenja
je mogoče uporabiti stavbo za dekontaminacijo ob pogoju, da se stari
uparjalniki in druge večje skladiščene komponente razgradijo, razrežejo in
stalijo.
3.1.2 RAZISKOVALNI REAKTOR TRIGA MARK II
Dosedanje količine
RAO nastajajo pri obratovanju, vzdrževanju reaktorja, pri
delu v vroči celici in v nadzorovanem območju Odseka za znanosti o okolju.
Nastajajo predvsem NSRAO, kot so izrabljene ionske smole, aktivirana ali
kontaminirana eksperimentalna oprema, vzorci in zaščitna sredstva ter
aluminijasti obsevalni vsebniki. RAO se obdelujejo ločeno glede na agregatno
stanje. Trdne odpadke ločujejo na nestisljive (kontaminirano orodje in drugi
predmeti, npr. laboratorijska steklovina …) in stisljive snovi (npr. rokavice,
obujki, zaščitna oblačila, kontaminirani ali aktivirani vzorci, epruvete,
pipete iz umetnih mas, pari, folije …). Letno nastane 1 do 2 standardna
208-litrska soda trdnih odpadkov (< 0,5 m3).
Občasno pri delu v laboratoriju z aktiviranimi vzorci
nastajajo tudi tekoči RAO, ki odležijo v posebnem tanku z razpoložljivo
prostornino 20 m3 in se po doseženih nivojih za opustitev
nadzora v skladu s predpisanimi pogoji izpuščajo v Savo. Radioaktivne tekočine
zbirajo v steklenih ali plastičnih posodah in jih pred oddajo v CSRAO ustrezno
utrdijo.
Ravnanje z odpadki
Trdni RAO, ki nastanejo pri uporabi radioaktivnih snovi in
obratovanju raziskovalnega reaktorja, se začasno hranijo v objektu vroče
celice, ki je sestavni del reaktorja. Material je shranjen v sodih, večji
kontaminirani kovinski kosi pa so shranjeni kot posebni odpadki. Med
obratovanjem reaktorja nastajajo tudi plinasti in tekoči radioaktivni izpusti.
Ocena doze za leto 2021, ki jo zaradi teh izpustov prejme referenčna oseba 100
m od reaktorja, je približno 0,02 μSv (na ograji reaktorskega centra,
upoštevajoč referenčni čas 65 ur). V oddaljenosti 500 m je ob celoletnem
zadrževanju efektivna letna doza približno 0,6 μSv, kar je pod predpisano mejo
iz varnostnega poročila, in je posledica zračnih izpustov žlahtnega plina Ar-41
z letno aktivnostjo 1,1 TBq in tekočih izpustov, v katerih so izmerili
prisotnost Na-22 z aktivnostjo na detekcijski meji.
Glavni ukrep za zmanjševanje nastajanja RAO sta optimizacija
delovnih postopkov za zmanjšanje količine nastalih radioaktivnih snovi ter
skrbno ločevanje izrabljenih snovi na neradioaktivne in radioaktivne na kraju
nastajanja. Poleg tega za radioaktivne snovi uporabljajo še proces staranja in
iznos iz radiološko nadzorovanega območja, če izpolnjujejo predpisane pogoje za
opustitev nadzora. Z ločevanjem in sortiranjem na stisljive in nestisljive ter
uporabo stiskalnice zagotavljajo dodatno zmanjšanje nastalih odpadkov.
Zmogljivosti
skladiščenja in pričakovane količine odpadkov
Količina NSRAO, ki nastanejo med obratovanjem raziskovalnega
reaktorja in pri laboratorijskem delu, ni velika in se lahko začasno shranjuje
v objektu vroče celice in nato preda izvajalcu javne službe. Zmogljivosti v
objektu vroče celice za obdelavo in shrambo RAO zadoščajo za mnogo večjo
količino, kot jih nastaja. Zmogljivost shrambe je približno 5 m3.
Ob normalnem obratovanju je zasedenih manj kot 10 % razpoložljive
zmogljivosti. Pričakovana letna količina nastalih RAO naj bi tudi v prihodnje
ostala pod 0,5 m3 letno. Izjema so lahko le odslužene
večje komponente iz reaktorja.
3.1.3 INSTITUCIONALNI RAO
Dosedanje količine
Izvajalci sevalne dejavnosti, ki niso upravljavci jedrskega ali
sevalnega objekta, večinoma uporabljajo zaprte vire sevanja, ki jih po
prenehanju uporabe vrnejo dobavitelju, če taka možnost vrnitve obstaja, na
razpolago imajo tudi predajo drugemu imetniku dovoljenja za izvajanje sevalne
dejavnosti, če so še uporabni, vendar to možnost uporabljajo redko.
Najpogosteje RAO, za katere ni predvidena opustitev nadzora, predajo izvajalcu
obvezne državne gospodarske javne službe ravnanja z radioaktivnimi odpadki.
Institucionalne RAO se deli na tri glavne skupine: trdni RAO (skupina I),
izrabljeni zaprti viri (skupina II) in preostali RAO (skupina III). ARAO
prevzema RAO tudi v primeru najdbe vira neznanega povzročitelja ali imetnika
ali v primeru nesreče z radioaktivnimi snovmi. V CSRAO je rezerviran prostor za
skladiščenje 7,5 m3 RAO, nastalih v primeru radiološke nesreče.
Odprte vire sevanj (radiofarmacevtike) za diagnostiko in
terapijo v Republiki Sloveniji uporablja sedem organizacijskih enot za
nuklearno medicino: Klinika za nuklearno medicino v Univerzitetnem kliničnem centru
Ljubljana in oddelki ali laboratoriji na Onkološkem inštitutu v Ljubljani, v
Univerzitetnem kliničnem centru Maribor ter splošnih bolnišnicah v Celju,
Slovenj Gradcu, Izoli in Šempetru pri Gorici. Zaprte vire sevanja za terapijo
uporabljajo na Onkološkem inštitutu in Očesni kliniki v Univerzitetnem
kliničnem centru Ljubljana, za obsevanje krvnih sestavin pa na Zavodu Republike
Slovenije za transfuzijsko medicino pa so v letu 2020 namesto zaprtega vira
začeli uporabljati rentgensko napravo. RAO, ki nastanejo z uporabo odprtih
virov sevanj, so večinoma kratkoživi prehodni RAO, ki s stališča ravnanja niso
problematični, saj je pri povzročiteljih teh odpadkov poskrbljeno za primerne
prostore, v katerih se ti odpadki začasno shranjujejo ali odležavajo, dokler se
njihova aktivnost toliko ne zmanjša, da je v skladu s predpisi mogoča opustitev
nadzora.
Izvajalec javne službe je v zadnjih petih letih povprečno
prevzel 750 kg (2,7 m3) institucionalnih RAO. To so bruto
količine, vključno z embalažo.
Uporaba radioaktivnih virov v industriji in raziskovalnih
dejavnostih z leti upada, ker jih zamenjujejo s tehnologijami, ki ne
uporabljajo radioaktivnega vira. Največji delež neobdelanih prevzetih RAO
predstavljajo odpadni ionizacijski javljalniki požara.
Po področjih prevzemov in povprečno glede na maso v zadnjih
treh letih RAO izvirajo iz dejavnosti raziskovalno-izobraževalnih programov
(10 %, v to se štejejo tudi raziskave v medicinske namene), zdravstva
(5 %) in industrije (85 %, vključno z ionizacijskimi javljalniki
požara in prevzemi zgodovinskih RAO, ki so bili v lasti Slovenske vojske).
V CSRAO je bilo konec leta 2021 uskladiščenih 88,4 m3 RAO,
kar znaša približno 80 % zasedenosti skladišča, skupne mase 49,5 ton in
skupne aktivnosti 3,2 TBq.
Večino aktivnosti, ki je uskladiščena v CSRAO, predstavljajo
odpadki skupine zaprti viri sevanja. Iz preglednice 5 je razvidno, da skoraj
96 % aktivnosti RAO, uskladiščenih konec leta 2021, pripada zaprtim virom,
preostalo aktivnost pa predstavljajo trdni RAO vrst T1, T2, T3 in T4. 59 %
do konca leta 2021 uskladiščenih odpadkov vsebuje kratkožive radionuklide
(Co-60, Cs-137, Sr-90 ...), preostali pa vsebujejo dolgožive radionuklide
(Ra-226, Am-241, Th-232 …).
Glede na prostorninski delež je bilo leta 2021 v CSRAO največ
RAO I. skupine. Trdni odpadki predstavljajo okoli 91 % prostornine
skladiščenih RAO, preostalo so zaprti viri sevanja. Med trdnimi RAO je
29,9 % gorljivih odpadkov (stisljivi in nestisljivi), polovica odpadkov
(50,4 %) je tudi stisljivih (gorljivi in negorljivi), 33,4 % pa je
nestisljivih in negorljivih, odpadkov posebnih oblik ali velikih kosovnih
odpadkov (T4), katerih nadaljnja obdelava ni več smiselna. Kljub velikemu
prispevku zaprtih virov k aktivnosti je delež njihove prostornine, ki ga
zasedajo v skladišču, le 9,1-odstoten. RAO iz skupine preostali RAO (tekoči in
mešani odpadki) se redko prevzemajo, pred sprejemom v skladišče se predhodno
obdelajo v trdno obliko, v skladišču pa predstavljajo manjši delež.


Skupine

Vrsta radioaktivnih odpadkov

Število paketov

Radionuklidi

Aktivnost 
(Bq)

Delež aktivnosti

Delež aktivnosti

Prostornina

Prostorninski delež

Prostorninski 
delež


Podskupine

podskupine (%)

podskupine (m3)

podskupine 
(%)

skupine 
(%)


Trdni RAO

T1
  (trden, stisljiv, gorljiv)

104

226Ra, 60Co, 241Am, 109Cd, 108Ag, 238U, 57Co, 232Th, 3H

6,70E+08

0,02

4,02

20,2

22,8

90,9


T2
  (trden, stisljiv, negorljiv)

125

226Ra, 60Co, 241Am, 109Cd, 108Ag, 238U, 3H, 238U, 14C, 228Th, 106Ru, 210Pb

1,68E+10

0,52

24,4

27,6


T3
  (trden, nestisljiv, gorljiv)

29

226Ra, 60Co, 232Th, 137Cs, 152Eu, 22Na, 133Ba

3,41E+09

0,11

6,3

7,1


T4
  (trden, nestisljiv, negorljiv)

175

226Ra, 60Co, 109Cd, 137Cs, 108Ag, 238U, 14C, 232Th, 133Ba, 95Nb, 152Eu, 241Am, 85Sr

1,08E+11

3,37

29,5

33,4


Zaprti viri

ZV0
  (javljalnik požara)

76

241Am, 226Ra

1,88E+10

0,59

95,98

3,1

3,5


ZV1
  (izrabljen zaprti vir z: A ≤ 3,7 GBq)

118

226Ra, 60Co, 241Am/Be, 238U, 232Th, 63Ni, 55Fe, 90Sr, 106Ru, 3H, 152Eu, 137Cs, 85Kr, 238U

6,86E+11

21,40

1,8

2,0

9,1


ZV2
  (izrabljen zaprti vir z: 3,7 GBq <A ≤ 37 GBq)

35

226Ra, 152Eu, 154Eu, 60Co, 137Cs, 85Kr, 90Sr, 241Am/Be, 133Ba, 3H, 137Cs, 210Pb, 55Fe

7,54E+11

23,52

1,3

1,4


ZV3
  (izrabljen zaprti vir z: 37 GBq <A ≤ 370 GBq)

8

152Eu, 241Am, 60Co, 137Cs, 133Ba, 90Sr, 241Am/Be, 3H, 85Kr, 90Sr

4,38E+11

13,66

1,5

1,7


ZV4
  (izrabljen zaprti vir z: A > 370 GBq)

3

60Co, 137Cs

1,18E+12

36,81

0,4

0,5


Skupaj
  št. Paketov

673

3,21E+12

100,00

100,00

88,4

100,0

100,0


Skupaj
  prostornina

88,4 m3






Skupaj masa

49,5 ton







Preglednica 5: Vrste in število paketov RAO v
CSRAO 31. 12. 2021

Ravnanje z RAO
Paket predstavlja embalaža skupaj z notranjimi pregradami ali
absorpcijskim materialom in RAO. Embalaža za skladiščenje RAO se izbere glede
na vrsto, lastnosti in količino odpadkov, ustrezati mora merilom
sprejemljivosti za prevzem v skladiščenje. Zunanja embalaža večine RAO,
skladiščenih v CSRAO, je standardni 208-litrski sod. Sodi so zloženi v paletne
okvirje in se zlagajo v višino do treh nivojev. Manjše kosovne enote se
skladiščijo v vrečah, manjših kovinskih vsebnikih ali vsebnikih iz plastičnih
mas, vstavljenih v kovinske mrežaste palete. Po obdelavi in pripravi kosovnih
odpadkov se tudi ti RAO uskladiščijo v sodih.
ARAO v okviru izvajanja javne službe imetnike RAO seznani
tudi z drugimi možnostmi za ravnanje z RAO in jih spodbuja k predaji virov
sevanja drugim imetnikom sevalne dejavnosti, če so ti viri še uporabni, ali k
vračilu izrabljenih virov dobaviteljem oziroma proizvajalcem. Na podlagi
podatkov o RAO pri imetnikih, ARAO svetuje tudi v zvezi z možnostjo opustitve
nadzora nad radioaktivno snovjo, dokler je še pri imetniku, pa tudi z možnostjo
za izvoz, če je to primerno. ARAO količino operativnih RAO zmanjšuje z
doslednim upoštevanjem postopkov za prevzem in skladiščenje RAO in s tem
zagotavlja, da je možnost kontaminacije ob prevzemu in v skladišču minimalna.
Da se zmanjšuje prostornina skladiščenih RAO v CSRAO, se
izvajajo postopki razvrščanja, ločevanja in pakiranja RAO, ki pripomorejo k
učinkovitejšemu in varnejšemu nadaljnjemu ravnanju s paketi. Prostornina in
masa skladiščenih RAO se dodatno zmanjšujeta še s postopki obdelave in
priprave, kot so dekontaminacija, razstavljanje naprav, ki so vsebovale zaprte
vire sevanja, rezanje večjih kontaminiranih delov na manjše kose in stiskanje.
Navedene vrste obdelave in priprave RAO zadostujejo trenutnim potrebam, ARAO
jih izvaja samostojno kot redno dejavnost. Zahtevnejši postopki pridejo v
poštev redko, zato je v primeru potrebe po teh postopkih smiselno proučiti
možnosti, da se izvedejo v tujini ali v mobilnih napravah, ki jih je mogoče
dobiti v začasno uporabo.
Zaradi zmanjšanja prostornine RAO v CSRAO in zagotavljanja
skladiščnega prostora je ARAO ionizacijske javljalnike požara v zadnjih nekaj
letih v več prevozih odpeljal v recikliranje v tujino, kjer bodo tudi ostali.
Prav tako je v recikliranje odpeljal in predal 100 kilogramov osiromašenega
urana.
Zmogljivosti
skladiščenja in pričakovane količine odpadkov
Objekt CSRAO sestavljajo prostori za osebje, prostor za
skladiščenje RAO, strojnica prezračevalne naprave in vgrajeni sistemi. Objekt
je velikosti 10,6 m x 25,7 m in višine 3,6 m. Skladiščni prostor
je razdeljen na deset prekatov, najbolj oddaljen prekat od tovornih vrat je
poglobljen pod nivo tal skladiščnega prostora. Transportna pot poteka po
sredini skladiščnega prostora.
Slika 3: Predvidene količine RAO v CSRAO v
naslednjih letih z upoštevanjem zmanjšanja prostornine RAO zaradi postopkov
obdelave, ponovne uporabe in opustitve nadzora
Glede na sedanjo ureditev skladiščenja je administrativna
skladiščna zmogljivost 115 m3 RAO, od tega 107,5 m3 za
redne skladiščne zmogljivosti in 7,5 m3 za izredne
prevzeme predvsem v primeru radiološke nesreče. Če bi bilo odpadkov iz nesreč
več, bi se bilo treba lotiti vsakega primera posebej. Možno je nekolikšno
povečanje skladiščne zmogljivosti (do 17 m3) z uvedbo
tehnologije za skladiščenje v poglobljenem prekatu in delnim zalaganjem
transportne poti.
Na podlagi večletnih izkušenj prevzemov RAO in trenda uporabe
radioaktivnih virov v industriji, zdravstvu in izobraževalno- raziskovalnih
dejavnostih se v naslednjih letih pričakujejo letni vnosi RAO v CSRAO do
3 m3 razen v primeru, da bi prišlo do prevzema večje
količine odsluženih komponent iz raziskovalnega reaktorja Triga. Če se ne bi v
prostorih vroče celice izvajali obdelava in priprava odpadkov, bi bilo ob
predvidenem trendu sprejemov RAO skladišče leta 2027 administrativno
zapolnjeno. Ker pa se pri zaprtih virih sevanja sprejemajo celotne naprave, ki
se jim v postopku nadaljnje obdelave odstranijo neradioaktivni deli in se v
skladišču obdrži le radioaktivni vir sevanja, je učinek zmanjšanja prostornine
v večini primerov, kjer se to da izvesti, več kot 90-odstoten. Učinkovito
zmanjšanje prostornine trdnih RAO je možno tudi s sežigom gorljivih odpadkov v
tujini in superstiskanjem že stisnjenih RAO, kar pa bo zaradi dragega postopka
mogoče šele takrat, ko bodo izčrpane vse druge možnosti za zmanjšanje
prostornine. ARAO bo še naprej odvažal RAO v recikliranje v tujino, dokler bo
ta možnost obstajala in dokler bo iznos ekonomsko upravičen.
Ob sedanji praksi ravnanja z RAO bo skladiščna zmogljivost
zadostovala do načrtovanega rednega obratovanja odlagališča NSRAO leta 2027.
Po zgraditvi odlagališča NSRAO bodo NSRAO iz CSRAO, ki bodo
ustrezali merilom sprejemljivosti za odlaganje, odloženi v odlagališče NSRAO
Vrbina, Krško. Problematika morebitnih preostalih NSRAO se bo reševala skupaj s
problematiko ravnanja z IG in VRAO.
3.2 RAVNANJE Z IG
IG nastaja pri nas le v NEK in raziskovalnem reaktorju TRIGA
Mark II. Sedanja količina IG je majhna (približno 550 ton urana in 6,8 tone
plutonija). V primerjavi z drugimi jedrskimi državami bodo te količine izredno
majhne tudi po prenehanju obratovanja obeh reaktorjev. IG ima trenutno le NEK,
saj je bilo vse IG iz reaktorja TRIGA Mark II leta 1999 vrnjeno v Združene
države Amerike (v nadaljnjem besedilu: ZDA).
Za ravnanje z IG znotraj območja jedrskega objekta v
obratovanju je pristojen in odgovoren upravljavec jedrskega objekta. Tako za
skladiščenje IG v NEK skrbi NEK, za skladiščenje IG iz raziskovalnega
reaktorja, ki ga leta 2021 ni, pa IJS. ARAO bo kot izvajalec javne službe za
ravnanje z RAO po koncu skladiščenja odgovoren za morebitno predelavo IG pred
odlaganjem, priprave na gradnjo odlagališča, gradnjo odlagališča ter pakiranje
in odlaganje IG. Po zgraditvi odlagališča bo odgovoren tudi za njegovo
obratovanje, upravljanje ter po zaprtju za dolgoročni nadzor in vzdrževanje
odlagališča.
3.2.1 NEK
Dosedanje količine
Sredico reaktorja v NEK sestavlja 121 gorivnih elementov,
katerih zunanje dimenzije so 20 cm x 20 cm x 376 cm. Gorivni element je
sestavljen iz 235 gorivnih palic, napolnjenih s keramičnimi tabletami iz
uranovega dioksida in oblečenih v srajčke iz cirkonijeve litine. Obogatitev
urana je nekaj odstotkov (med 2 do 5 %). V enem gorivnem elementu je
približno 406 kg urana.
V letu 2004 je NEK prešel na daljši gorivni cikel, po katerem
zamenjava gorivnih elementov poteka na 18 mesecev, kar je razvidno s slike 4. V
povprečju se ob vsakem remontu zamenja 56 gorivnih elementov. V NEK je bilo
konec leta 2021 v bazenu za izrabljeno jedrsko gorivo na lokaciji elektrarne
uskladiščenih 1379 gorivnih elementov, upoštevajoč tudi dva zabojnika z
gorivnimi palicami iz rekonstitucije goriva.
Slika 4: Skupno število gorivnih elementov ob
koncu leta 2021 in število letno zamenjanih gorivnih elementov v bazenu
NEK 
Zmogljivosti
skladiščenja in pričakovane količine IG
Skupno število mest v bazenu po izvedeni modifikaciji bazena
v letu 2003 je 1709, od tega jih je 26 nedostopnih. Ker mora biti kadar koli v
bazenu zagotovljen prostor za celotno sredico reaktorja, mora biti 121 mest
vedno rezerviranih za nujno izpraznitev sredice. Preostala mesta so fizično na
voljo za skladiščenje izrabljenih gorivnih elementov. Zaradi večjih varnostnih
rezerv je za skladiščenje dejansko na razpolago samo 1383 mest. Večje
varnostne rezerve in zaostrena merila vlaganja gorivnih elementov v rešetke so
bili uvedeni po stresnih testih po letu 2011. Razpoložljivo število mest pred
premestitvijo IG predvidoma zadošča za skladiščenje IG do leta 2023, po
izvedeni 1. in 2. fazi premestitve IG pa pet let po koncu podaljšane
življenjske dobe NEK.
URSJV je leta 2011 izdala NEK odločbo o izvedbi posodobitve
varnostnih rešitev za preprečevanje težkih nesreč in blažitev njihovih
posledic. V odločbi je bilo med drugim zahtevano, da mora NEK preveriti možnosti
za zmanjšanje tveganja zaradi ravnanja z IG s spremembo dolgoročne strategije.
V ta namen je NEK leta 2012 pripravil dokument Evaluation of Spent Nuclear Fuel
Storage Options. NEK v njem ugotavlja, da je posodobitev strategije ravnanja z
IG v NEK nujna iz več razlogov in da je najustreznejša rešitev gradnja suhega
skladišča. Z upoštevanjem scenarija nesreč, ki presegajo projektne osnove,
trenutna zmogljivost bazena za IG ne zadošča za normalno obratovanje po letu
2023, saj je treba število gorivnih elementov v bazenu zmanjšati.
Osnovni namen gradnje in obratovanja suhega skladišča je
posodobitev tehnologije začasnega skladiščenja IG. Uvedba tehnologije suhega
skladiščenja IG pomeni varnejši način skladiščenja, saj je sistem hlajenja
pasiven, poleg tega pa se izboljša tako sevalna varnost kot tudi poveča
robustnost sistema. S suhim skladiščenjem se uvaja nov, tehnološko varnejši
način skladiščenja IG, ki vodi do postopnega zmanjšanja števila izrabljenih
gorivnih elementov v bazenu, kar bistveno povečuje raven jedrske varnosti in
fizičnega varovanja.
3.2.2 RAZISKOVALNI REAKTOR TRIGA MARK II
Dosedanje količine
V sredici raziskovalnega reaktorja TRIGA Mark II je 91 mest,
ki jih lahko zapolnijo z gorivnimi elementi ali drugimi komponentami sredice
(kontrolnimi palicami, slepimi elementi, obsevalnimi kanali ...). V sredici
reaktorja je bilo leta 2021 skupaj 63 gorivnih elementov, od tega so tri
regulacijske palice z gorivnimi podaljški. Preostalih 28 mest je bilo zasedenih
s četrto regulacijsko palico, obsevalnimi kanali, nevtronskim izvorom ali pa so
bila prazna. Gorivni elementi raziskovalnega reaktorja TRIGA Mark II so
valjaste oblike zunanjih dimenzij 72 cm v dolžino in 3,75 cm v premeru. V
srajčki iz nerjavnega jekla je gorivo v kovinski mešanici urana in cirkonijevega
hidrida. V enem gorivnem elementu je približno do 0,3 kg urana z
20-odstotno obogatitvijo.
V raziskovalnem reaktorju TRIGA Mark II trenutno ni IG, saj
je leta 1999 IJS kot upravljavec raziskovalnega reaktorja v okviru posebnega
programa vračanja izrabljenega jedrskega goriva iz raziskovalnih reaktorjev vse
do tedaj uskladiščeno IG (219 izrabljenih elementov) vrnil v državo nastanka
goriva, to je v ZDA.
3.2.2.1 Zmogljivosti skladiščenja in pričakovane količine
odpadkov
Po vračilu IG v ZDA obsega sedanji inventar v raziskovalnem
reaktorju TRIGA Mark II 63 gorivnih elementov, ki so v reaktorju, in 21 svežih
gorivnih elementov, ki so v shrambi za sveže gorivo. Ob potrebah po začasnem
shranjevanju IG se lahko uporablja bazen za izrabljeno gorivo, katerega
zmogljivost je 630 gorivnih elementov, kar je dovolj in mnogo več, kot je
celotni načrtovani inventar goriva do prenehanja obratovanja.
Prihodnje količine IG so odvisne od odločitve upravljavca
reaktorja in njegovega lastnika o nadaljnjem obratovanju reaktorja po letu
2024. Reaktor TRIGA Mark II obratuje že od leta 1966. Leta 1991 je bil
temeljito pregledan in rekonstruiran.
V letu 2015 je bila izdelana Dolgoročna strategija
obratovanja reaktorja TRIGA [15], ki obravnava različne scenarije ravnanja z IG,
in sicer:
-       
odvoz v ZDA,
-       
odvoz v druge države,
-       
premestitev na drugo lokacijo,
-       
prenos IG na ARAO.
V ta namen je bila narejena tudi predhodna analiza stroškov
ravnanja z IG iz raziskovalnega reaktorja. Ugotovljeno je bilo, da tudi če
Republika Slovenija izkoristi možnost in IG iz raziskovalnega reaktorja vrne v
ZDA, tako vračilo za Republiko Slovenijo glede na sprejeto ameriško politiko za
države z visokim gospodarskim prihodkom ni več zastonj [19] [20]. Poleg tega se
je osnovni program vračanja goriva iztekel maja 2019. Program vračanja goriva
je bil sicer leta 2019 podaljšan do 12. maja 2029, vendar je vračilo
mogoče le pod določenimi pogoji, ki določajo da mora biti raziskovalni reaktor
ustavljen ali prirejen za obratovanje z nizko obogatenim uranom, obstaja jasna
utemeljitev neširjenja jedrskega orožja, vključno z odstranitvijo večje
količine urana in/ali ločenega plutonija iz jedrskega objekta, ali pa objekt
izpolnjuje merila programa prevzema pred iztekom roka leta 2019, vendar
kampanja transporta IG še ni bila končana iz razlogov, na katere upravljavec
objekta ne more vplivati [21]. Glede na te pogoje vračilo IG zaradi lastnosti
goriva in obratovanja reaktorja Triga Mark II trenutno ni mogoče.
3.3 RAZGRADNJA JEDRSKIH IN SEVALNIH OBJEKTOV
Razgradnja jedrskega ali sevalnega objekta so vsi ukrepi, ki
vodijo k prenehanju nadzora po določbah zakona, ki ureja varstvo pred
ionizirajočimi sevanji in jedrsko varnost. Razgradnja objektov vključuje tako
postopke dekontaminacije kot postopke demontaže ter odstranitev vseh RAO in IG
iz objekta. Po končanem postopku razgradnje je objekt in lokacijo mogoče
izvzeti iz upravnega nadzora, potem pa je mogoča uporaba lokacije v druge
namene brez radioloških omejitev. V svetu sta uveljavljena dva načina
razgradnje, takojšnja in odložena. Poleg odločitve lastnikov objektov o načinu
razgradnje je izbira tehnično odvisna predvsem od splošne državne dolgoročne
strategije na področju ravnanja z RAO in IG.
Za razgradnjo objekta je po mednarodno uveljavljenih
standardih in slovenski zakonodaji odgovoren njegov lastnik oziroma
upravljavec. Odgovornost za razgradnjo je določena v ZVISJV-1 in podzakonskih
aktih, kjer je predpisano, da mora upravljavec objekta po njegovem zagonu
sprejeti in uporabljati program ukrepov in postopke, ki zagotavljajo možnosti
trajnega prenehanja obratovanja objekta v skladu s predpisanim varstvom pred
ionizirajočimi sevanji. V skladu z zakonodajo mora upravljavec oziroma lastnik
tudi skrbeti za ustrezen program razgradnje objekta.
V Republiki Sloveniji so trije delujoči jedrski objekti (NEK,
raziskovalni reaktor TRIGA Mark II in CSRAO) in nov objekt v gradnji –
odlagališče za NSRAO na lokaciji Vrbina, Krško, od katerih nobeden ni v
razgradnji.
3.3.1 RAZGRADNJA NEK
NEK bo po prenehanju obratovanja razgrajen. Po končani
razgradnji mu bo tudi prenehal status jedrskega objekta. Primarno odgovornost
za načrtovanje tehničnih postopkov razgradnje ima imetnik dovoljenja za
obratovanje, to je NEK. Končno odgovornost za razgradnjo NEK nosita paritetno
obe lastnici nuklearne elektrarne, to sta Republika Slovenija in Republika
Hrvaška, tako kot je to urejeno v meddržavni pogodbi BHRNEK.
V skladu z 10. členom meddržavne pogodbe BHRNEK morata
lastnika redno preverjati in posodabljati program razgradnje elektrarne vsakih
pet let. Za izpolnjevanje te dolžnosti sta lastnici (obe državi) pooblastili
meddržavno komisijo.
Na podlagi zahtev iz 10. člena meddržavne pogodbe BHRNEK
je bil v letu 2005 potrjen Program razgradnje NEK in odlaganja NSRAO in IJG
[11]. Program je temeljil na scenariju takojšnje razgradnje reaktorja po
prenehanju obratovanja objekta. Ob sprejetju programa razgradnje v letu 2005 je
bilo prenehanje obratovanja objekta predvideno za leto 2023, zdaj pa je konec
obratovanja predviden leta 2043 ob pogoju, da bodo uspešno opravljeni presoja
vplivov na okolje in občasni varnostni pregled leta 2023 in 2033.
Na podlagi odločitve z 11. seje meddržavne komisije novembra
2017 [12] je NEK, d.o.o., v sodelovanju z ARAO in Fond NEK, pripravil tretjo
revizijo Programa razgradnje NEK [22].
Tretja revizija Programa razgradnje NEK [22], ki jo je julija
2020 na svoji 14. seji potrdila meddržavna komisija [14], je izdelana po
strategiji takojšnje razgradnje z odstranitvijo vseh sestavnih delov, sistemov
in konstrukcij po trajni zaustavitvi elektrarne leta 2043. Tretja revizija
zajema tudi delovanje suhega skladišča izrabljenega goriva in njegovo
razgradnjo ter postopno konvencionalno rušenje drugih preostalih zgradb.
Upoštevana sta dva scenarija. Osnovni scenarij predpostavlja delovanje suhega
skladišča do leta 2103, medtem ko alternativni scenarij predvideva delovanje do
leta 2075.
V tretji reviziji Programa razgradnje NEK je predvideno, da
se 50 % NSRAO, ki predstavljajo slovenski del NSRAO iz razgradnje NEK,
odlaga v odlagalne zabojnike tipa N2d, preostalih 50 %, ki predstavljajo
hrvaški del NSRAO iz NEK, pa v zabojnike tipa RCC (Reinforced Concrete
Container). V programu so dodatno obdelani in prikazani rezultati še v primeru
100 odstotnega odlaganja NSRAO v odlagalne zabojnike tipa N2d oziroma v
zabojnike tipa RCC.
Sama razgradnja je razdeljena na več faz. Dejavnosti za
razstavljanje se bodo v okviru strategije takojšnje razgradnje in demontaže, ki
upošteva potrebo po obratovanju mokrega skladišča za IG še pet let po koncu
obratovanja NEK in začetek zadnje kampanje premeščanja IG goriva v letu 2048,
začele pet let po zaustavitvi reaktorja.
Razgradnja se začne s pripravo načrtov in vseh potrebnih
podatkov in dokumentov še pred koncem življenjskega obdobja elektrarne. Takoj
po ustavitvi elektrarne se začne poobratovalna faza, v kateri se elektrarno
začne pripravljati na razstavljanje, sistemi in komponente se najprej hladijo,
aktivnosti obsevanih komponent pa se sčasoma manjšajo (preglednica 6). V tem
obdobju potekajo vse načrtovane dejavnosti stanja elektrarne po zaustavitvi,
priprava in izvedba zadnje kampanje premeščanja IG iz mokrega bazena v
obstoječe suho skladišče na lokaciji NEK, priprava dokumentacije za pridobitev
dovoljenj za demontažo, odstranitev raznih virov sevanja, odstranitev in
razstavljanje starih zamenjanih uparjalnikov, dekontaminacija primarnega kroga
in obdelava nastalih RAO.
V fazi demontaže je načrtovana
pridobitev vseh dovoljenj za dejavnosti dekontaminacije in razstavljanja. V ta
namen bo izvedena dekontaminacija opazovanega in kontroliranega območja
elektrarne, razstavljanje aktiviranih komponent in struktur, opravljena bo
dekontaminacija in opustitev nadzora nad radioaktivnimi snovmi. Naslednji
pomemben projekt je demontaža, rezanje in pakiranje reaktorske posode.


Osnovni scenarij

Alternativni scenarij


Zagon projekta razgradnje (dejavnosti pred razgradnjo)

07/2040


Trajna zaustavitev NEK /odobritev del za razgradnjo in
  demontažo

12/2043


Odstranitev in razstavljanje starih zamenjanih
  uparjalnikov 

12/2045


Dokončanje del – primarni krog

07/2047


Dokončanje del – notranjost tlačne posode reaktorja

06/2049


Dokončanje del – tlačna posoda reaktorja

03/2051


Dokončanje del – biološki ščit

10/2052


Odstranitev zgradb – stanje »rjavo polje«

02/2058


Zaključek obratovanja suhega skladišča

01/2103

01/2075


Stanje »zeleno polje«

07/2107

07/2079


Preglednica 6: Glavni mejniki projekta
razgradnje NEK
Sledi naslednja faza, namenjena dokončanju del z
odstranitvijo biološkega ščita, ki se začne po končani demontaži reaktorske
posode. Biološki ščit bo v prostorih zunaj območja demontaže razrezan na bloke,
ki bodo segmentirani na manjše koščke, primerne za pakiranje in odlaganje ali
pa za opustitev nadzora.
Izvede se demontaža preostalih sistemov z razstavljanjem
sistemov in komponent ter preostale infrastrukture na nadzorovanem območju.
Odstranjeni bodo sestavni deli in oprema, kot so jeklene konstrukcije, dvižne
naprave, kabli in pladnji za kable, prezračevalni kanali itd. Končna demontaža
infrastrukture zajema odstranjevanje orodij, odrov, jeklenih nosilcev in drugih
delov, ki niso več potrebni.
Zadnji projekt razgradnje elektrarne do »rjavega polja«, ki
predvideva opustitev nadzora nad objekti razen suhega skladišča, ki ostaja v
obratovanju, je dekontaminacija gradbenih konstrukcij na nadzorovanem območju
in odstranjevanje stavb na nadzorovanem in opazovanem območju. Ob tem bo
izvedena obsežna radiološka karakterizacija in meritve, potrebne za opustitev
nadzora nad radioaktivnimi snovmi.
Popolna odstranitev vseh sistemov in konstrukcij ter vrnitev
lokacije v prvotno stanje bo izvedena leta 2103 po koncu obratovanja suhega
skladišča. Takoj, ko so rušitvena dela končana in se gradbene jame napolnijo z
gradbenimi ruševinami, se izvede obnova in urejanje okolice, da se doseže
stanje »zeleno polje«, ko bo odpravljen nadzor nad vsemi objekti.
Med razgradnjo in demontažo NEK bo treba obdelati, pripraviti
in zapakirati veliko komponent, sistemov in struktur z zelo različnimi
fizikalnimi, kemičnimi in radiološkimi lastnostmi. Ob tem je cilj vseh
dejavnosti razgradnje, vključno z dekontaminacijo in obdelavo, opustitev
nadzora nad neradioaktivnimi materiali in priprava neradioaktivnih odpadkov za
konvencionalno odlagališče ali pakiranje RAO za končno odlaganje v Republiki
Sloveniji in Republiki Hrvaški.
Pri scenariju takojšnje
razgradnje NEK leta 2043 in poznejše razgradnje suhega skladišča bo predvidoma
nastalo 466,4 tisoč ton materiala, ki ga je mogoče razdeliti v pet glavnih
kategorij, kot so predstavljene v preglednici 7.


Materialna bilanca razgradnje

Masa v tonah


Običajni
  odpadki (brez obdelave)

444.497


Material,
  ki ustreza merilom za opustitev nadzora (pred obdelavo) 

15.632


Nevarni
  neradioaktivni materiali (pred obdelavo)

115,0


VRAO
  (brez obdelave)

82,1


NSRAO
  (pred obdelavo)

6.115,6


Preglednica 7: Materialna bilanca razgradnje,
povzeta po tretji reviziji Programa razgradnje NEK [22]
Večina nastalih odpadkov iz razgradnje ne bo radioaktivna.
Nastale RAO iz razgradnje je mogoče razvrstiti v tri kategorije:
-       
aktivirane komponente iz notranjosti reaktorja, reaktorske posode in
biološkega ščita (glavna radionuklida Co-60 in Eu-152),
-       
kontaminirane komponente zaradi notranje kontaminacije na stiku z
radioaktivnimi snovmi (glavna radionuklida Co-60, Cs-137),
-       
kontaminirane komponente v radiološko nadzorovanem območju in gradbenih
konstrukcijah zaradi razpršenosti radioaktivnih snovi z delci in prahom.
Ravnanje z materiali nastalimi med razgradnjo, bo obsegalo
opustitev nadzora nad radioaktivnimi snovmi in odložitev neradioaktivnih snovi
z možnostjo ponovne uporabe ter pripravo za odlaganje na odlagališčih
komunalnih in gradbenih odpadkov. RAO bo treba pred odlaganjem ustrezno
pripraviti v primerne odlagalne enote v skladu z merili sprejemljivosti za
odlaganje. Postopki obdelave, priprave in pakiranja RAO bodo vključevali
različne postopke za zmanjševanje prostornine in utrditve nastalih odpadkov, kot
so dodatno rezanje, razstavljanje komponent, tehnike dekontaminacije,
stiskanja, izparevanja in imobilizacije v skladu z merili sprejemljivosti za
odlaganje.
Del aktiviranih komponent notranjih delov reaktorja in
reaktorske posode z VRAO in dolgoživimi NSRAO bo zapakiran v Holtec HI-SAFE
zabojnike ter skupaj z IG dolgoročno skladiščen. Preostanek RAO iz reaktorja in
reaktorske posode bo najprej pakiran v standardne 208-litrske sode ali v TTC
vsebnike in nato v betonske zabojnike ali neposredno v betonske zabojnike in
odložen kot NSRAO na odlagališčih v Republiki Sloveniji in Republiki Hrvaški.
S podaljšanim obratovanjem NEK do leta 2043 in ob predvidenem
scenariju takojšnje razgradnje NEK (2043–2058) ter razgradnje objekta za suho
skladiščenje IG in VRAO bo nastalo približno 6.116 ton neobdelanih NSRAO
(preglednica 7).
Po obdelavi s postopki evaporacije kontaminirane vode in vode
iz postopkov dekontaminacije je predvideno znižanje mase NSRAO na 3.252 ton
skupne aktivnosti 5,6 TBq, ki jih bo treba odložiti v ustrezna odlagališča v
skladu z merili sprejemljivosti. To je ocena za vse primarne in sekundarne
NSRAO, ki ne vključuje ocene količine odpadkov za radioaktivne komponente iz
notranjosti reaktorja in dele reaktorske posode, saj bodo le-ti shranjeni v sedem
Holtec HI-SAFE zabojnikov in najprej uskladiščeni skupaj z IG ter nato odloženi
v odlagališču za VRAO in IG. V oceni pa je upoštevana količina NSRAO, ki bo
nastala z obdelavo že zamenjanih starih in novih uparjalnikov. Celotna ocenjena
količina NSRAO iz razgradnje NEK, ki je predmet odlaganja v odlagališčih NSRAO
v Republiki Sloveniji in Republiki Hrvaški, znaša 2.860,0 tone, ocenjene
prostornine 2.842,0 m3 in aktivnosti 4,93 TBq.
V primeru upoštevanja količine zabojnikov N2d na podlagi
rezultatov tretje revizije Programa razgradnje NEK [22] je treba v odlagališčih
v Republiki Sloveniji in Republiki Hrvaški odložiti 410 zabojnikov N2d z NSRAO.
Od tega znaša slovenski del 205 zabojnikov N2d od katerih bo 177 zabojnikov N2d
odloženih v odlagališče NSRAO Vrbina, Krško. Preostanek (28 N2d, 550 ton
NSRAO), ki bo nastal z razgradnjo suhega skladišča bo odložen v geološkem
odlagališču skupaj z IG in VRAO saj bo predvidoma odlagališče NSRAO v Republiki
Sloveniji takrat že zaprto.
Julija 2020 je meddržavna komisija za spremljanje izvajanja
pogodbe BHRNEK naložila strokovnim organizacijam iz Republike Slovenije in
Republike Hrvaške (NEK d.o.o., ARAO, Fond NEK), da začnejo pripravo projektnih
nalog, potrebnih za pripravo četrte revizije, in pripravo četrte revizije Programa
razgradnje NEK [14]. Meddržavna komisija je na 16. seji aprila 2022 potrdila
projektno nalogo za četrto revizijo Programa razgradnje NEK in naložila NEK, da
v sodelovanju z ARAO in Fond NEK do aprila 2024 pripravi četrto revizijo
Programa razgradnje NEK [16].
Nova revizija programa razgradnje NEK, kot je to predvideno
po meddržavni pogodbi BHRNEK, bo dala nove in izboljšane ocene nastalih količin
materialov iz razgradnje ter njihove obdelave in priprave in oceno potrebnih
finančnih sredstev za razgradnjo.
3.3.2 RAZGRADNJA RAZISKOVALNEGA REAKTORJA TRIGA
V dolgoročni strategiji obratovanja reaktorja TRIGA [16] je
bilo ugotovljeno, da sta scenarij obratovanja do maja 2016 in odvoz IG v ZDA do
maja 2019 nerealna možnost glede na časovno komponento in finančni vložek v
kratkem časovnem obdobju. Reaktor Triga je zato v tem časovnem obdobju
nadaljeval obratovanje, IG prav tako ni bilo vrnjeno v ZDA. V preteklih letih
je v obnovo nekaterih sistemov (prezračevanje, požarna varnost, instrumentacija
…) Republika Slovenija vložila veliko finančnih sredstev. Prvi občasni
varnostni pregled je bil zaključen leta 2014, izvaja pa se že naslednji.
Leta 2007 je bila izdelana prva izdaja Programa razgradnje
jedrskega objekta reaktor TRIGA Mark II [20] na IJS, ki je temeljila na ponudbi
ZDA [23] [24] za sprejem IG iz raziskovalnega reaktorja. Program je vključeval
možnost obratovanja reaktorja do leta 2016, odvoz izrabljenega goriva v ZDA do
leta 2019 in takojšnjo razgradnjo. Leta 2021 je IJS pripravil četrto izdajo
programa razgradnje jedrskega objekta reaktor TRIGA Mark II [18], kjer so
upoštevane potrebe po nadaljnjem obratovanju reaktorja, rezultati zadnjega OVP
in možnosti ravnanja z RAO in IG.
V osnovnem časovnem načrtu razgradnje reaktorja TRIGA Mark II
so predvideni obratovanje in zaustavitev reaktorja do konca leta 2034 in z
možnostjo podaljšanja obratovanja reaktorja do leta 2043, odvoz IG v ZDA, če bo
to mogoče, sicer pa skladiščenje IG do končnega odlaganja, ki je v osnovnem
scenariju predvideno skupaj z odlaganjem IG iz NEK. Poleg tega obstaja tudi
možnost odlaganja IG v globokih geoloških vrtinah. Osnovna strategija
razgradnje in demontaže reaktorja predvideva takojšnjo razgradnjo tri leta po
koncu obratovanja.
V obstoječem programu razgradnje po scenariju takojšnje
razgradnje reaktorja je predvideno, da bo nastalo približno 105,2 ton NSRAO v
obliki gradbenih in drugih odpadkov, ki bodo po končani razgradnji odloženi na
odlagališče NSRAO Vrbina, Krško.
Glede na sprejeto odločitev, da raziskovalni reaktor TRIGA
Mark II obratuje še vsaj do opravljenega naslednjega občasnega varnostnega
pregleda, to je do leta 2034 in z možnostjo podaljšanja do leta 2043, se v
10-letnem obdobju, ki ga zajema ta resolucija, pripravi posodobljen program
razgradnje.
3.3.3 RAZGRADNJA CSRAO V BRINJU
Z obratovanjem CSRAO kot javne državne infrastrukture za
skladiščenje institucionalnih RAO se zagotavlja varen skladiščni prostor za
RAO, dokler ti nastajajo v različnih dejavnostih v državi, s tem pa potreba po
njihovem skladiščenju. V objektu ni jedrskih reakcij, ki bi povzročale
nevtronsko aktivacijo, prav tako v obratovalni dobi CSRAO ni predvidena
kontaminacija objekta in neposredne okolice objekta. Tudi ugotovitve
dosedanjega nadzora nad kontaminiranostjo kažejo, da ni pričakovati kontaminacije
pregradnih sten, tal in stropov, kovinskih palet, površin paketov RAO, premične
in elektro-strojne opreme ter podzemnega zbiralnika in cevovoda odpadne vode.
Za CSRAO je bil v letu 2012 izdelan preliminarni program
razgradnje [25], po katerem se je po prenehanju obratovanja razgradnja CSRAO
načrtovala brez odstranitve objekta po dveh možnih scenarijih, ki sta se
razlikovala na začetku razgradnje objekta.
Januarja 2021 je ARAO pripravil novo revizijo programa
razgradnje CSRAO [26]. Ob dopolnitvi programa je bil upoštevan status projekta
odlagališča NSRAO in začetka njegovega obratovanja, možnosti skladiščenja
institucionalnih RAO na lokaciji odlagališča NSRAO, nastajanja institucionalnih
RAO v Republiki Sloveniji, zahteve iz veljavnega dovoljenja za obratovanje
CSRAO ter upravičenost in potrebe nadaljnjega obratovanja CSRAO.
Glede na projektno dokumentacijo za odlagališče NSRAO Vrbina,
Krško, potrjen državni prostorski načrt za odlagališče NSRAO, program
razgradnje raziskovalnega reaktorja Triga in predvidene količine
institucionalnih RAO, ki nastajajo v industriji, raziskavah in zdravstvu v
Republiki Sloveniji, je nadaljnje obratovanje objekta CSRAO nujno.
Na odlagališču NSRAO je po odložitvi vseh slovenskih NSRAO,
ki bodo ustrezali merilom sprejemljivosti za odlaganje, načrtovano obdobje
mirovanja (do leta 2050), ko bo odlagališče privedeno v stanje, ki ustreza
daljši prekinitvi dejavnosti prevzemanja in odlaganja NSRAO in v kateri se ne
izvaja odlaganje ali druga obsežnejša dela na odlagališču. V času mirovanja
odlagališča NSRAO bodo v Republiki Sloveniji še vedno nastajali institucionalni
RAO zaradi izvajanja sevalnih dejavnosti v industriji, raziskavah in medicini
ter z obratovanjem raziskovalnega reaktorja Triga. Poleg tega je v skladu s
projektno dokumentacijo za odlagališče NSRAO predvideno, da se do leta 2029 v
odlagališče odloži vse do takrat nastale NSRAO, ki predstavljajo le 60 %
vseh ocenjenih skladiščenih odpadkov v CSRAO do leta 2058. Odlaganje
preostalega dela NSRAO je načrtovano po koncu obdobja mirovanja odlagališča ob
ponovni vzpostavitvi sprejema in odlaganja RAO.
Zaradi zagotavljanja varnega in učinkovitega ravnanja z RAO
kot glavnega cilja nacionalnega programa ravnanja z RAO in IG ter splošnih
ciljev varnega ravnanja z RAO in IG se po prenehanju obratovanja CSRAO načrtuje
njegova razgradnja po naslednjem scenariju:
Ko bo razpoložljivo odlaganje NSRAO, se vse NSRAO iz CSRAO,
ki ustrezajo merilom sprejemljivosti za odlaganje v odlagališču NSRAO, prepelje
na odlagališče NSRAO in tam odloži. CSRAO ostane v obratovanju kot centralno
skladišče za institucionalne RAO v obdobju mirovanja odlagališča NSRAO in vsaj
do prenehanja obratovanja odlagališča NSRAO, predvidenega v letu 2058. Po tem
scenariju se objekt CSRAO razgradi in preda v neomejeno rabo po pridobitvi
dovoljenja za zaključek razgradnje objekta. Odstranitev objekta ni predvidena.
Upravičenost, ustreznost in časovna dinamika obratovanja objekta naj se redno
preverjajo v postopkih podaljšanja obratovalnega dovoljenja in v okviru
priprave in sprejemanja nacionalnega programa ravnanja z RAO in IG.
Privzeto je, da bo razgradnja CSRAO potekala po prej
določenem scenariju in v okviru dinamike, ki jo bodo narekovale potrebe po
zagotavljanju skladiščnih zmogljivosti v CSRAO. Neodvisno od časa začetka
razgradnje objekta bodo glede na strategijo razgradnje iz objekta odstranjeni
RAO, vsa premična oprema in objekt se bo očistil. Obstaja možnost, da so
nekateri deli prezračevalnega sistema kontaminirani, zato se bo sistem
demontiral. Vsi preostali vgrajeni sistemi bodo ostali, dela ne bodo posegala v
konstrukcijo objekta, ki tudi ne bo odstranjen in bo po zaključeni razgradnji
omogočal uporabo v industrijske namene.
Količina odpadkov, ki bo nastala med razgradnjo, tako
radioaktivnih kot neradioaktivnih odpadkov, bo razmeroma majhna. Nastalo bo
nekaj komunalnih odpadkov, odpadne kovine, zaščitne in varovalne opreme ter
morda tudi nekaj RAO. S komunalnimi odpadki ter odpadnimi kovinami, zaščitno in
varovalno odpremo se bo ravnalo skladno z ustaljenimi postopki v skladu z
veljavno Uredbo o odpadkih. Pri razgradnji obstaja verjetnost za nastanek
manjših količin trdnih RAO, ki bodo posledica demontaže prezračevalnega sistema
in dekontaminacije kontaminiranih delov sistema. Material, nastal pri
dekontaminaciji, bo pakiran skupaj s kontaminiranimi filtri prezračevalnega
sistema in kontaminirano osebno zaščitno opremo ter bo odložen v odlagališče
NSRAO. Količina kontaminiranega materiala je ocenjena do 2 toni.
Razgradnja CSRAO bo predvidoma potekala v letu 2058, trajala
bo približno štiri mesece in bo skupaj s pridobivanjem dovoljenja za zaključek
razgradnje potekala največ eno leto, nato bi lahko v letu 2059 sledila predaja
objekta v neomejeno rabo razen v primeru, ko bo zaradi nadaljnje uporabe
radioaktivnih snovi obratovanje objekta CSRAO potrebno tudi po letu 2059.
3.4 RAO Z NARAVNIMI RADIONUKLIDI NA OBMOČJU NEKDANJEGA
RUDNIKA ŽIROVSKI VRH
Obveznosti Rudnika Žirovski vrh, d.o.o., v fazi zapiranja
določa Zakon o trajnem prenehanju izkoriščanja uranove rude in preprečevanju
posledic rudarjenja v Rudniku urana Žirovski vrh. Z uredbo [27] iz leta 2001 je
bilo ustanovljeno Javno podjetje za zapiranje rudnika urana, d.o.o. Vlada
Republike Slovenije je v novembru leta 2006 sprejela Noveliran program izvedbe
trajne opustitve izkoriščanja uranove rude in preprečevanja posledic rudarjenja
v Rudniku Žirovski vrh v obdobju od 2006 do 2010, ki je služil kot programsko
izhodišče za izvedbo zapiralnih del in preprečevanja posledic rudarjenja.
Na odlagališčih Jazbec in Boršt so odloženi rudarska in
hidrometalurška jalovina ter drugi odpadki, ki so nastali pri razgradnji
predelovalnega obrata in drugih objektov Rudniku urana Žirovski vrh. Na
odlagališču rudarske jalovine Jazbec je trajno odloženih 1.910.425 ton rudarske
jalovine s povprečno vsebnostjo 53 g U3O8/t (oziroma 7,7 kBq U-238/kg), skupna
odložena aktivnost pa je 21,7 TBq. Odlagališče je prekrito z 1,95 m debelo
prekrivko in ima urejeno odvodnjavanje. Območje je ograjeno in pod stalnim
radiološkim nadzorom.
Odlagališče hidrometalurške jalovine Boršt je prekrito z 2,05
m debelo prekrivko. Na odlagališču je odloženih 610.000 ton hidrometalurške
jalovine, 111.000 ton jamske jalovine in 9.450 ton kontaminiranih materialov iz
dekontaminacije okolja odlagališča (jamska jalovina, kontaminirana zemljina,
gradbene ruševine), skupaj 730.450 ton. Skupna aktivnost odloženih materialov
je 48,8 TBq.
Po trajni ureditvi v letu 2008 se je konec leta 2013 za
odlagališče Jazbec izteklo prehodno petletno obdobje, v katerem je potekal
monitoring radioaktivnosti in okolja, s katerim se je potrdila učinkovitost
sanacije območja. Odlagališče Jazbec je z odločbo URSJV v letu 2013 postalo
objekt državne infrastrukture in v po zaključku postopka zapiranja se je v
novembru 2015 začela izvajati gospodarska javna služba dolgoročnega nadzora in
vzdrževanja odlagališča, ki jo izvaja ARAO. V septembru leta 2019 je URSJV ARAO
izdala odločbo o potrditvi spremembe Varnostnega poročila odlagališča rudarske
jalovine Jazbec, in sicer v delu, ki se nanaša na dolgoročni nadzor po zaprtju.
Varnostno poročilo je bilo dopolnjeno na način, da se je program nadzora
radioaktivnosti spremenil ter prilagodil njegov obseg in so bile za obdobje
dolgoročnega nadzora odobrene nove avtorizirane mejne vrednosti emisij iz
zaprtega odlagališča Jazbec in v iztoku jamske vode.
Zaradi reaktivacije plazu na območju odlagališča Boršt v letu
2008 so bila potrebna dodatna sanacijska dela. Prva faza sanacije odlagališča
Boršt je bila končana v letu 2010, vendar je bilo ugotovljeno, da premiki hribine
še vedno ne dovoljujejo zaprtja odlagališča. Za zmanjšanje premikov plazu in s
tem zagotavljanja nadzora dolgoročne stabilnosti odlagališča so bili v letih
2016 in 2017 izvedeni dodatni intervencijski ukrepi za dodatno zmanjšanje
nivoja podtalnice na odlagališču, v letu 2019 pa je bilo zgrajenih devet novih
piezzometrov na širšem območju odlagališča.
V letu 2023 se bodo predvidoma zaključili vsi administrativni
postopki za zaprtje odlagališča Boršt po ZVISJV-1 in Zakonu o rudarstvu (Uradni
list RS, št. 14/14 – uradno prečiščeno besedilo in 61/17 – GZ in 54/22).
Odlagališče bo zaprto in ARAO bo začel izvajati upravljanje, dolgoročni nadzor
in vzdrževanje odlagališča.
3.5 SNOVI S TEHNOLOŠKO POVEČANO NARAVNO RADIOAKTIVNOSTJO
Snovi s tehnološko povečano naravno radioaktivnostjo so
materiali in odpadki, ki se običajno ne obravnavajo kot radioaktivni, vsebujejo
pa naravno prisotne radionuklide v tolikšni meri, da lahko potencialno
povzročajo izpostavljenosti delavcev ali posameznikov iz prebivalstva. V tehnološkem
procesu se koncentracija radionuklidov zaradi akumulacije povečuje. Odpadki s
tehnološko povečano naravno radioaktivnostjo lahko vsebujejo tudi druge nevarne
sestavine, kot so kemikalije, ogljikovodiki in težke kovine. Zato so ti odpadki
lahko podvrženi različnim upravnim nadzorom, vsak s svojimi zakonodajnimi
zahtevami. Za opustitev nadzora nad njimi se mora zadostiti vsem pogojem
področnih zakonodaj. Za ravnanje z njimi je odgovoren imetnik industrijske
dejavnosti.
Pri ravnanju z odpadki s tehnološko povečano naravno
radioaktivnostjo se je smotrno pragmatično lotiti vsakega primera posebej. Z
njimi najprej ravnamo kot s snovmi v ustreznem tehnološkem postopku, ob tem pa
upoštevamo tudi načela ravnanja, ki se uporabljajo za nizkoradioaktivne odpadke.
V skladu z ZVISJV-1 se lahko izvaja mešanje radioaktivnih snovi z
neradioaktivnimi pri normalnem obratovanju v dejavnostih, pri katerih se snovi
mešajo, vendar ne zaradi njihove radioaktivnosti v tehnološkem procesu za namen
ponovne uporabe ali recikliranja. Na podlagi določb ZVISJV-1 je bila leta 2018
sprejeta Uredba o zmanjšanju izpostavljenosti zaradi naravnih radionuklidov in
preteklih dejavnosti ali dogodkov (Uradni list RS, št. 38/18) [28], ki
določa program, namenjen zagotavljanju varstva pred povečano izpostavljenostjo
delavcev in posameznikov iz prebivalstva zaradi izpostavljenosti, ki so
posledica radioaktivne kontaminacije območij zaradi preostalega radioaktivnega
materiala ali zaradi dejavnosti z materiali, ki vsebujejo naravno prisotne
radionuklide.
3.6 RAZISKOVALNE, RAZVOJNE IN PREDSTAVITVENE DEJAVNOSTI
Financiranje raziskav na področju ravnanja z RAO z javnimi
viri preko razpisov Javne agencija za raziskovalno dejavnost Republike
Slovenije se je izvajalo na podlagi skupnih zakonskih pravil za financiranje
raziskovalnih projektov in programov, mladih raziskovalcev, infrastrukturnih
programov in sodelovanja s Komisariatom za alternativne energije in atomsko
energijo (CEA) Francoske republike, kot jih je določal Zakon o raziskovalni in
razvojni dejavnosti (Uradni list RS, št. 22/06 – uradno prečiščeno
besedilo, 61/06 – ZDru-1, 112/07, 9/11, 57/12 – ZPOP-1A, 21/18 – ZNOrg, 9/19 in
186/21 – ZZrID). Financiranje, ki ga zagotavlja Javna agencija za raziskovalno
dejavnost Republike Slovenije, je urejeno predvsem projektno (2–6) let.
Prednost imajo tisti predlogi projektov, ki jih evalvacijski sistem prepozna
kot znanstveno najprodornejše. Tak sistem ne spodbuja in ne zagotavlja
dolgoročnega obstoja in razvoja raziskovalnih področij, ki so manj znanstveno
prodorna, vendar lahko veliko prispevajo k reševanju družbenih izzivov. Za
zagotovitev dolgoročnega obstoja in razvoja raziskav na področju ravnanja z RAO
niso bili v ustrezni meri aktivirani namenski javni viri. Ena od posledic tega
sistema je, da so bile raziskovalne, razvojne in predstavitvene dejavnosti na
področju ravnanja z RAO v preteklosti iz javnih sredstev, ki niso zbrana po
načelu povzročitelj plača, financirane le občasno.
Republika Slovenija mora v skladu z Direktivo Sveta
2011/70/EURATOM vzpostaviti dolgoročni program raziskovalnih, razvojnih in
predstavitvenih dejavnosti na področju ravnanja z radioaktivnimi odpadki in
izrabljenim gorivom. Dolgoročno stabilno financiranje programa teh dejavnosti
iz domačih virov je poleg zagotavljanja napredka pri ravnanju z RAO in IG v
Republiki Sloveniji eden izmed temeljnih pogojev za uspešno sodelovanje
slovenskih raziskovalcev v evropskih projektih in tehnoloških platformah ter za
podporo domačih deležnikov pri uveljavljanju načela odločanja in ukrepanja na
podlagi najnovejših izsledkov domačih in tujih raziskav, najnovejših tehnologij
in najboljših praks in obratovalnih izkušenj.
Slovenske organizacije, ki delujejo na področju ravnanja z
RAO in IG, z ustreznim deležem domačega sofinanciranja, dejavno sodelujejo v
projektu EURAD, ki je namenjen podpori izvajanja Direktive Sveta
2011/70/EURATOM v državah članicah EU ob upoštevanju različnih faz ravnanja z
RAO in IG ter napredkov pri izvajanju nacionalnih programov držav članic. S
sodelovanjem v drugih projektih EU na področju ravnanja z RAO in IG slovenske
organizacije skrbijo za prenos in izmenjavo znanja iz mednarodnega okolja ter
sodelujejo pri skupnem izvajanju raziskovalnih, razvojnih in predstavitvenih
dejavnosti, ki imajo neposredne koristi za projekte v Republiki Sloveniji,
hkrati pa predstavljajo prispevek slovenskih raziskovalcev k evropskemu
napredku na tem področju.
Raziskovalne, razvojne in predstavitvene dejavnosti na
področju ravnanja z RAO in IG se izvajajo preko ARAO kot del gospodarske javne
službe za ravnanje z RAO v organizacijah, ki so kot upravljavci jedrskih
objektov ali imetniki RAO odgovorni za ravnanje z RAO in IG, v upravnih organih
na področju zagotavljanja jedrske in sevalne varnosti, v raziskovalnih
organizacijah in organizacijah za tehnično podporo.
Raziskovalne, razvojne in predstavitvene dejavnosti obsegajo
naloge raziskav in razvoja, ki jih je treba izvesti za vse faze ravnanja z RAO
in IG od nastanka, predelave, skladiščenja in odlaganja ter tudi za dolgoročni
nadzor in vzdrževanje zaprtih odlagališč. Izvajajo se kot podpora ravnanju z
RAO in IG s poudarkom na zagotavljanju varnosti obstoječih objektov in
dejavnosti ter v podporo načrtovanemu skladiščenju in odlaganju RAO in IG ter
različnim izzivom za ravnanje z RAO pri imetnikih. Večina raziskovalnih,
razvojnih in predstavitvenih dejavnosti ARAO se trenutno izvaja kot podpora
gradnji in obratovanju odlagališča NSRAO. V ta namen so bili izvedeni projekti
karakterizacije RAO, načrtovanja dejavnosti obdelave in priprave RAO pred odlaganjem,
razvoja meril sprejemljivosti za odlaganje, raziskav osnovnih materialov,
razvoja in certificiranja odlagalnih zabojnikov, raziskav in razvoja betonskih
mešanic in polnil ter dejavnosti za zagotavljanje dolgoročne varnosti
odlagališča NSRAO. Za te dejavnosti je bilo do konca leta 2021 porabljenih
približno 4,6 milijona EUR.
ARAO trenutno letno porabi približno 150.000 EUR za raziskave
in razvoj ter načrtovanje v zvezi z dejavnostmi ravnanja z VRAO in IG po koncu
skladiščenja na lokaciji NEK. ARAO skupaj s hrvaškim Fond NEK na podlagi
potrjene tretje revizije Programa odlaganja RAO in IG iz NEK [29] načrtuje
povečanje sredstev v ta namen in skupno pripravo nadaljnjih izboljšav programa
odlaganja z več podrobnostmi o tehničnih rešitvah in zanesljivejšimi ocenami
stroškov, vključno z bolj natančnim programom geoloških raziskav in zbiranjem
podatkov o potencialnih geoloških lokacijah, primernih za globoko geološko
odlaganje na ozemljih Republike Slovenije ali Republike Hrvaške.
V Republiki Sloveniji smo leta 2013 sprejeli Resolucijo o
jedrski in sevalni varnosti, ki se dotika tudi področja zagotavljanja
kompetentnosti strokovne podpore za celotno področje jedrske in sevalne
varnosti, pri čemer sledi ciljem, povezanimi s sofinanciranjem sodelovanja slovenskih
znanstvenih in raziskovalnih organizacij v mednarodnih raziskovalnih projektih
in programih, sofinanciranjem temeljnih raziskav na področjih jedrske in
sevalne varnosti in sofinanciranjem uporabnih raziskav za podporo reševanju
sprotnih izzivov na področju jedrske in sevalne varnosti. Na tem področju sta
obe resoluciji tesno povezani in jima je treba slediti hkrati.
V strategiji 12 v nadaljevanju te resolucije je predvideno,
da je področje raziskav in razvoja ključno za izvajanje obvezne državne gospodarske
javne službe za ravnanja z RAO in predstavlja pogoj za njeno uspešno izvajanje.
V ta namen je načrtovano, da raziskovalne, razvojne in predstavitvene
dejavnosti v podporo izvajanju obvezne državne gospodarske javne službe za
ravnanja z RAO neposredno naroča ARAO na podlagi potrjenega dolgoročnega
programa izvajanja obvezne državne gospodarske javne službe za ravnanje z RAO.
Sredstva za izvajanje mora zagotoviti država v okviru finančnega načrta ARAO
glede na vire financiranja javne službe ravnanja z RAO, kot jih določa Uredba o
načinu in pogojih izvajanja obvezne državne gospodarske javne službe za
ravnanje z radioaktivnimi odpadki [6].
3.7 ANALIZA FINANCIRANJA RAVNANJA Z RAO IN IG
Na področju ravnanja z RAO in IG imamo v Republiki Sloveniji
vpeljano načelo povzročitelj plača, ki se pri povzročiteljih ali imetnikih RAO,
če so jih prevzeli od povzročitelja, kaže s plačilom uporabnikov storitev javne
službe za ravnanje z radioaktivnimi odpadki in pri ravnanju z RAO in IG iz NEK
z zbiranjem denarja v Skladu za razgradnjo NEK.
Iz državnega proračuna Republike Slovenije se v skladu z
ZVISJV-1 v celoti financirajo storitve obvezne državne gospodarske javne službe
na področju dolgoročnega nadzora in vzdrževanja zaprtih odlagališč rudarske in
hidrometalurške jalovine, nastale pri izkoriščanju jedrskih mineralnih surovin,
ki so podrobneje opredeljene v poglavju 2.7 in poglavju 5 o oceni stroškov
izvajanja nacionalnega programa ravnanja z RAO in IG.
Cena ravnanja z institucionalnimi RAO je zaradi majhnih
količin RAO in specifike ravnanja z RAO visoka, zato cene za storitve, ki jih
plačujejo imetniki in povzročitelji ob predaji RAO, ne temeljijo na izključno
tržno ekonomski osnovi.
Če bo v obdobju veljavnosti te resolucije prišlo do odločitve
o investiciji in gradnji JEK 2, se za financiranje ravnanja z RAO in IG
upošteva načelo povzročitelj plača. Stroški razgradnje in odlaganja RAO in IG
zaradi delovanja JEK 2 se financirajo izključno iz sredstev namenskega sklada,
v katerega bo sredstva iz prodaje električne energije vplačeval lastnik tega
objekta. Višina potrebnih sredstev za razgradnjo in odlaganje RAO in IG se
določi pred začetkom obratovanja na osnovi predhodnega programa razgradnje, ki
se izdela v fazi pridobivanja gradbenega dovoljenja za novo jedrsko elektrarno
in programa odlaganja RAO in IG.
Vlada Republike Slovenije bo na podlagi določb ZVISJV-1 in
Uredbe o načinu in pogojih izvajanja obvezne državne gospodarske javne službe
za ravnanje z RAO sprejela nov cenik storitev javne službe ravnanja z RAO.
Cenik mora biti pripravljen upoštevaje stroške izvajalca javne službe ravnanja
z RAO, cena storitev pa razdelana po posameznih vrstah RAO glede na njihovo
aktivnost, razpolovni čas radionuklidov, prostornino odpadkov ter obseg
potrebne obdelave in priprave pred skladiščenjem ali odlaganjem.
Cene storitev izvajanja obvezne državne gospodarske javne
službe zato upošteva optimalno raven cen, ki zagotavlja osnovni namen ZVISJV-1,
da se kar najbolj zmanjšata škoda za zdravje ljudi zaradi izpostavljenosti
ionizirajočim sevanjem in radioaktivna kontaminacija življenjskega okolja ter
da se hkrati omogočijo razvoj, proizvodnja in uporaba virov sevanj in izvajanje
sevalnih dejavnosti, kjer je to potrebno. Cenik izvajanja javne službe bo
mogoče prilagoditi realni ekonomski ceni vseh postopkov od sprejema, obdelave,
skladiščenja in končnega odlaganja šele potem, ko bo obratovalo končno
odlagališče in bodo znani vsi dejanski stroški odlaganja.
Na podlagi tretje revizije Programa razgradnje NEK [22] in
tretje revizije Programa odlaganja RAO in IG iz NEK [29] je Vlada Republike
Slovenije ugotovila, da vplačila v Sklad za razgradnjo NEK na podlagi Programa
razgradnje NEK in odlaganja NSRAO in IG [11] ne bodo zadostovala za pokrivanje
stroškov vseh dejavnosti, ki jih predvidevata oba programa, zato je 16. 7.
2020 s sklepom št. 360-51/2020/5 povišala prispevek iz 3,0 EUR/MWh na 4,8
EUR/MWh in januarja 2022 s sklepom št. 306-106/2021/5, od 1. 1. 2022
povišala prispevek na 12,0 EUR/MWh.
V letu 2003 je bila sprejeta in v letih 2008, 2015 in 2020
dopolnjena Uredba o nadomestilih, ki določa izplačila nadomestil za omejeno
rabo prostora za jedrske objekte. Sprememba uredbe iz leta 2020 upošteva, da je
skupna vsota vseh nadomestil, upoštevajoč zmanjšano osnovo in revalorizacijo
osnove nad 1,5 % deležem letne stopnje inflacije v državah članicah EU,
znotraj finančnih okvirov tretje revizije Programa razgradnje NEK in Programa
odlaganja RAO in IG iz NEK, s čimer se kot prednostni ukrep zagotavlja
dolgoročna finančna vzdržnost delovanja Sklada za razgradnjo NEK. S spremembo
uredbe se je, upoštevaje stopnje inflacije v letih od 2015 do 2019, nekoliko
zvišala osnova za nadomestilo, glede na natančnejšo določitev statusa jedrskega
objekta so bili usklajeni faktorji, ki se uporabljajo pri izračunu višine
nadomestila in dajatev. Prav tako so bili natančneje določeni zavezanci in
trajanje plačevanja nadomestila in dajatev.
Raziskovalni reaktor TRIGA MARK II je v lasti države in
njegovo obratovanje se financira iz proračuna ministrstva, pristojnega za
znanost. Lastnik, torej država, bo moral v skladu z določili 91. člena
ZVISJV-1 ob prenehanju obratovanja raziskovalnega reaktorja zagotoviti tudi
sredstva za njegovo razgradnjo in ravnanje z RAO in IG. Ta se leta 2021 ne
zbirajo ustrezno in vzdržno, čeprav je podana ocena o njihovi potrebni višini.
Za NSRAO, ki bodo nastali z razgradnjo TRIGE in bodo odloženi v odlagališče
NSRAO Vrbina, Krško, bo financiranje v skladu z ZVISJV-1 in investicijsko
dokumentacijo za odlagališče NSRAO zagotavljal državni proračun Republike
Slovenije.
4. STRATEGIJE IN PROGRAMI RAVNANJA Z RAO IN IG
Strategije RAO in IG v Republiki Sloveniji temeljijo na
stalnem nadzoru nad vsemi radioaktivnimi viri v vseh fazah od uporabe,
shranjevanja, skladiščenja do odlaganja, tako da uporaba jedrskih in sevalnih
tehnologij ne vpliva negativno na zdravje ljudi in nima dodatnega negativnega
vpliva na okolje. Strategije temeljijo na varnem in gospodarnem shranjevanju,
skladiščenju, ki mu sledita ustrezna predelava in pakiranje, ter odlaganju vseh
odpadkov, za katere ni več predvidena ponovna uporaba.
Osrednje točke tega programa so ravnanje z NSRAO iz NEK,
ravnanje z visokoradioaktivnimi odpadki in odpadki ob razgradnji NEK ter
ravnanje z IG iz NEK. Vsakršno drugo ravnanje z RAO se časovno in tehnološko
prilagaja temu programu.
Strategije temeljijo na predvidenem obratovanju NEK do leta
2043 in meddržavni pogodbi BHRNEK. V ta namen sta upoštevani tretja revizija
Programa razgradnje NEK [22] in tretja revizija Programa odlaganja RAO in IG iz
NEK [29], ki sta bili izdelani leta 2019 in ki ju je meddržavna komisija za
spremljanje izvajanja meddržavne pogodbe BHRNEK potrdila na svoji 14. seji
julija 2020 [14]. Strategije so prilagojene potrebam obstoječih in načrtovanih
projektov ravnanja z RAO in IG ter razvoju teh projektov, ki vključujejo
spremembe nastale od sprejetja zadnjega nacionalnega programa (ReNPRRO16–25) do
zdaj.
Kot osnovni scenarij pri pripravi programa ravnanja z RAO in
IG je za Republiko Slovenijo predvidena gradnja odlagališča NSRAO in dokončanje
gradnje ter obratovanja suhega skladišča za IG v NEK. Leta 2021 potrjen
Investicijski program za odlagališče NSRAO Vrbina, Krško, revizija E [30] [31]
predvideva gradnjo odlagališča NSRAO, ki bo zagotovila potrebe za odlaganje
slovenskega dela NSRAO, nastalih zaradi obratovanja in razgradnje NEK, ter
odlaganje vseh preostalih institucionalnih NSRAO, nastalih v Republiki
Sloveniji. Hkrati pa projekt odlagališča NSRAO, ne glede na odločitev s 13.
seje meddržavne komisije, da skupna rešitev odlaganja NSRAO ni možna [13], omogoča
tehnično zasnovo in razširitev odlagalnih zmogljivosti z gradnjo dodatnih
silosov že od potrditve Uredbe o državnem prostorskem načrtu za odlagališče
nizko in srednje radioaktivnih odpadkov na lokaciji Vrbina v občini Krško [3].
Razširitev odlagalnih zmogljivosti je mogoča za odlaganje vseh NSRAO iz NEK, če
bi bil pozneje na podlagi meddržavne pogodbe BHRNEK dosežen ustrezen dogovor z
Republiko Hrvaško o skupnem reševanju tega vprašanja ali bi se zaradi gradnje
novih jedrskih objektov za proizvodnjo energije pojavila potreba po dodatnih
odlagalnih zmogljivostih.
Na podlagi veljavne meddržavne pogodbe in sklepov 10. seje
meddržavne komisije iz julija 2015 [32] lahko suho skladišče za skladiščenje
slovenskega in hrvaškega dela IG deluje v okviru NEK na lokaciji NEK samo do
konca podaljšane življenjske dobe NEK do leta 2043. Za skupno nadaljnje
delovanje skladišča na lokaciji NEK je potreben dogovor med obema
pogodbenicama.
Upravljavec sevalnega ali jedrskega objekta mora v programu
razgradnje opisati strategijo razgradnje vključno z opisom možnih različic,
dejavnosti razgradnje za objekt, časovni okvir, ravnanje z odpadki, podati
oceno stroškov razgradnje in vir financiranja, predvideti končno stanje objekta
po zaključku razgradnje ter druge vsebine, določene s Pravilnikom o dejavnikih
sevalne in jedrske varnosti [33].
Prednostno naj se upošteva izbira strategije takojšnje
razgradnje, pri čemer morajo biti za to podani in opisani razlogi. Če izbrana
različica na osnovi vseh relevantnih faktorjev ne vključuje takojšnje
razgradnje in je ocenjeno, da ta ni praktična, mora biti to posebej utemeljeno.
V tem primeru je treba v programu razgradnje dokazati, da bo izbrana strategija
izpeljana varno in da bodo na voljo zadostna finančna sredstva za varno
vzdrževanje objekta v obdobju mirovanja ter za poznejšo razgradnjo [34].
4.1 RAVNANJE Z RAO MED OBRATOVANJEM JEDRSKIH IN SEVALNIH
OBJEKTOV
Strategija ravnanja z RAO med obratovanjem jedrskih in
sevalnih objektov temelji na načelu uporabe takih procesov, tehnologij in metod,
da nastajajo obratovalni RAO v čim manjših količinah, ter nadaljnjega ravnanja
z RAO z namenom zmanjšanja prostornine, ki jo ti odpadki zavzemajo v skladiščih
RAO in končnega odlaganja. Spodbuja se uporaba procesov, tehnologij in metod,
ki zmanjšujejo količino nastajanja RAO, z ustreznimi postopki in metodami
zmanjšujejo količino in prostornino že nastalih in skladiščenih RAO ter
ustrezajo merilom sprejemljivosti za končno odlaganje, kjer ta obstajajo.
Z RAO in IG, ki nastajajo v jedrskih ali sevalnih objektih,
se ravna v skladu s potrjenimi varnostnimi poročili za obratovanje posameznih
objektov.
Strategija 1: Za RAO in IG v jedrskih in sevalnih objektih so
odgovorni imetniki dovoljenja za obratovanje. Z RAO in IG se ravna v skladu s
potrjenimi varnostnimi poročili za obratovanje posameznih objektov.
Skladiščenje ali shranjevanje se izvajata z namenom učinkovitega in varnega
faznega odlaganja v odlagališču NSRAO. Pri ravnanju z RAO se spodbuja uporaba
koncepta opustitve nadzora nad radioaktivno snovjo v skladu s predpisanimi
merili, tako da se prepreči nepotrebno nastajanje RAO.
Ukrepi za dosego ciljev strategije:
U1/1 NEK skladišči RAO v obstoječem skladišču z uporabo
že uveljavljenih načinov skladiščenja ter meril sprejemljivosti za
skladiščenje, spremenjenih postopkov optimizacije ravnanja z RAO in postopkov
zmanjševanja prostornine že nastalih RAO ter uporabo prostora za manipulacijo z
opremo in pošiljkami radioaktivnih tovorov med pomožno stavbo in začasnim
skladiščem NSRAO in stavbo za dekontaminacijo – stalno do odvoza vseh NSRAO z
lokacije. Stalno v nadaljevanju resolucije pomeni za čas izvajanje te
resolucije.
-       
Ključni kazalnik (v nadaljnjem besedilu: KK) KK1/1.1 NEK z
uveljavljenimi metodami obdelave ohranja povprečno letno količino uskladiščenih
NSRAO pod 35 m3.
U1/2 NEK skladišči IG v obstoječem bazenu za IG in
poskrbi za premestitev IG v letih 2023 in 2028 ter njegovo skladiščenje v suhem
skladišču za IG na lokaciji NEK.
-       
KK1/2.1 Premestitev 592 gorivnih elementov v letu 2023 ter premestitev
592 gorivnih elementov leta 2028.
U1/3 Z radioaktivnimi snovmi, ki nastajajo med
obratovanjem reaktorja TRIGA Mark II, upravljavec reaktorja ravna v skladu z
dosedanjo prakso zbiranja, sortiranja, ločevanja, opustitve nadzora nad
radioaktivno snovjo in začasnega shranjevanja v objektu vroče celice ter oddaje
izvajalcu obvezne državne gospodarske javne službe za ravnanje z RAO z namenom
skladiščenja v CSRAO in končnega odlaganja RAO – stalno.
-       
KK1/3.1 Upravljavec reaktorja Triga Mark II nadaljuje dosedanjo prakso
ravnanja z radioaktivnimi snovmi tako, da letna količina nastalih trdnih RAO v
povprečju ne presega 0,5 m3.
U1/4 ARAO skrbi za redno in nemoteno prevzemanje RAO in
njihovo skladiščenje. Ob tem naj, če je to mogoče, izvaja dejavnosti za predajo
v ponovno uporabo, predelavo ali odvoz za vire sevanja, ki so skladiščeni v
CSRAO kot RAO.
-       
KK1/4.1 ARAO s postopki obdelave in priprave, zmanjševanja prostornine
RAO, opustitve nadzora, ponovne uporabe ali odvoza nekaterih RAO na letni ravni
ohranja v CSRAO povečanje prostornine uskladiščenih RAO v povprečju pod 1,5 m3.
Financiranje ravnanja z RAO in IG je del obratovalnih
stroškov posameznega jedrskega ali sevalnega objekta. Odlaganje NSRAO se
financira iz sredstev Sklada za razgradnjo NEK in državnega proračuna v deležih
glede na prostorninski delež NSRAO iz NEK in drugih virov. Skladiščenje VRAO in
IG na lokaciji NEK po koncu obratovanja NEK in odlaganje VRAO in IG iz NEK se
za slovenski del inventarja financira iz sredstev Sklada za razgradnjo NEK.
4.2 RAVNANJE Z RAO, NASTALIMI V INDUSTRIJI IN RAZISKAVAH
Z institucionalnimi RAO, ki nastajajo zaradi uporabe virov
sevanja v industriji in raziskavah, se ravna v skladu z dosedanjo prakso.
Imetniki virov sevanja si prizadevajo, da RAO ne nastajajo v večjem obsegu,
kakor je nujno potrebno za izvajanje dejavnosti.
V dejavnostih, v katerih je mogoče radioaktivne
snovi/radionuklide zamenjati z drugimi metodami, se uporaba teh spodbuja.
Viri sevanja, ki se ne uporabljajo več, oziroma RAO se
predajo izvajalcu obvezne državne gospodarske javne službe za ravnanje z RAO.
Da po prenehanju uporabe viri sevanj, ki še vedno delujejo in jih uporabniki
zaradi različnih razlogov ne uporabljajo več, ne končajo kot odpadek, se
spodbuja njihova predaja drugemu imetniku dovoljenja za izvajanje sevalne
dejavnosti. Spodbuja se tudi recikliranje oziroma vračanje virov sevanja
dobaviteljem ali proizvajalcem naprav oziroma virov ali njihov odvoz brez
vrnitve v Republiko Slovenijo, tudi ko je vir sevanja že skladiščen v CSRAO.
Zaprti viri sevanj naj se prednostno nabavljajo pri
dobaviteljih, ki so po uporabi pripravljeni izrabljene vire prevzeti nazaj.
Finančna sredstva za plačilo storitev prevzema v CSRAO po veljavnem ceniku
zagotavljajo povzročitelji oziroma imetniki RAO.
Strategija 2: Uporabniki morajo radioaktivno snov po
prenehanju uporabe vrniti dobavitelju/proizvajalcu ali jo predati drugemu
izvajalcu sevalne dejavnosti, če te možnosti ni, pa predati izvajalcu obvezne
državne gospodarske javne službe za ravnanje z RAO. Radioaktivno snov je mogoče
predelati ali ponovno uporabiti, tudi če je že skladiščena v CSRAO. Spodbuja se
uporaba alternativnih metod v dejavnostih, v katerih je to mogoče.
Ukrepi za dosego ciljev strategije:
U2/1 Primarno je treba zaprte vire sevanja vračati
dobaviteljem oziroma proizvajalcem. Če to ni mogoče, se predajo izvajalcu
obvezne državne gospodarske javne službe za ravnanje z RAO, ki jih ustrezno
obdela in pripravi ter uskladišči v CSRAO – stalno.
-       
KK2/1.1: Uporabniki zaprtih virov sevanja morajo pred predajo virov izvajalcu
javne službe ravnanja z RAO preveriti možnosti njihovega vračila proizvajalcu
oziroma dobavitelju. Novejši zaprti viri sevanja naj se vsaj v 75 %
primerov vračajo dobaviteljem oziroma proizvajalcem.
U2/2 Upravljavec CSRAO poskrbi za izvedbo občasnega
varnostnega pregleda in podaljšanje ter razširitev obratovalnega dovoljenja za
CSRAO za nadaljnjih 10 let – do konca leta 2028.
-       
KK2/2.1 ARAO kot upravljavec jedrskega objekta CSRAO mora najpozneje do
konca leta 2024 pripraviti in vložiti vlogo za odobritev vsebine, obsega,
metodologije in časovnega načrta izvedbe naslednjega občasnega varnostnega
pregleda ter do junija leta 2025 pripraviti program vsebine, obsega in
časovnega načrta izvedbe pregleda.
U2/3 Država zagotavlja pogoje za redno izvajanje obvezne
državne gospodarske javne službe za ravnanje z RAO od prevzema, prevoza do
obdelave, skladiščenja in odlaganja – stalno.
-       
KK2/3.1 ARAO pripravi vsaka tri leta dolgoročni program dela zavoda za
obdobje petih let, ki je podlaga za določitev časovno razmejenih finančnih
sredstev in financiranje dejavnosti. Vlada Republike Slovenije na podlagi
obrazloženega mnenja upravnega odbora ARAO in na predlog ministra, pristojnega
za odpadke, sprejme dolgoročni program dela javne službe ravnanja z RAO. ARAO o
izvajanju dolgoročnega programa vladi Republike Slovenije poroča vsako leto v
okviru letnega poročila o izvajanju poslovnega načrta javne službe ravnanja z
RAO.
Financiranje ravnanja z viri sevanja, ki se ne uporabljajo
več, je strošek uporabnika storitev. IJS je skladno s tretjim odstavkom
21. člena Uredbe o načinu in pogojih izvajanja obvezne državne gospodarske
javne službe za ravnanje z radioaktivnimi odpadki za RAO, ki nastajajo pri
izvajanju javne službe ali dejavnosti javnih pooblastil IJS, oproščen plačila
storitev. Če so RAO predani izvajalcu obvezne državne gospodarske javne službe
za ravnanje z RAO, se stroški krijejo iz plačila, ki ga plača uporabnik
storitev oziroma imetnik RAO po ceniku. Strošek izvedbe občasnega varnostnega
pregleda CSRAO je del obratovalnih stroškov tega objekta ter se financira iz
državnega proračuna in s prispevki, ki jih plačujejo uporabniki storitev
izvajalcu obvezne državne gospodarske javne službe za ravnanje z RAO za sprejem
RAO v CSRAO.
4.3 RAVNANJE Z RAO, NASTALIMI V ZDRAVSTVU
V dejavnostih, ki uporabljajo kratkožive odprte vire sevanja,
se nastali prehodni RAO shranjujejo v ustreznih shrambah, da dosežejo ravni za
opustitev nadzora. Potem se z njimi ravna skladno s predpisi za ravnanje z
odpadki. Če opustitve nadzora v skladu s predpisom, ki ureja sevalne
dejavnosti, ni mogoče doseči, se trdni RAO iz uporabe v zdravstvu predajo
izvajalcu obvezne državne gospodarske javne službe za ravnanje z radioaktivnimi
odpadki in skladiščijo v CSRAO, dokler ni na voljo možnost odlaganja v odlagališču
NSRAO.
S prehodnimi tekočimi RAO, ki nastajajo zaradi zdravljenja
bolnikov, se ravna na način stalnega redčenja in spuščanja aktivnih odpadkov v
kanalizacijski sistem [35]. Taki neposredni izpusti radioaktivnih odpadnih voda
v kanalizacijski sistem morajo biti v skladu z odobrenimi mejnimi vrednostmi za
izpuste v okolje.
Zaprte vire sevanj, ki se uporabljajo v zdravstvu in
veterinarstvu redno preverjajo pooblaščeni izvedenci za varstvo pred sevanji.
Po prenehanju njihove uporabe se vrnejo proizvajalcem ali dobaviteljem, če pa
to ni mogoče, se predajo izvajalcu obvezne državne gospodarske javne službe
ravnanja z radioaktivnimi odpadki in se skladiščijo v CSRAO, dokler ne bo na
voljo možnost odlaganja v odlagališču NSRAO.
Strategija 3: Uporabniki zaprtih virov sevanja praviloma po
uporabi naprave z zaprtimi viri sevanja vračajo dobaviteljem/proizvajalcem. Če
se zaprti viri sevanja ne vračajo proizvajalcem, se predajo izvajalcu obvezne
državne gospodarske javne službe za ravnanje z radioaktivnimi odpadki in
uskladiščijo v CSRAO. Spodbuja se opustitev nadzora nad radioaktivno snovjo v
skladu s predpisom, ki ureja sevalne dejavnosti, da se zmanjša količina RAO. S
prehodnimi tekočimi RAO se ravna na način redčenja in spuščanja v
kanalizacijski sistem v skladu z odobrenimi mejnimi vrednostmi za izpuste v
okolje.
Ukrepi za dosego ciljev strategije:
U3/1 Primarno je treba zaprte vire sevanja vračati
dobaviteljem oziroma proizvajalcem. Če to ni mogoče, se predajo izvajalcu
obvezne državne gospodarske javne službe za ravnanje z radioaktivnimi odpadki
in uskladiščijo v CSRAO – stalno.
-       
KK3/1.1 Uporabniki virov sevanja morajo pred predajo virov izvajalcu
javne službe ravnanja z RAO preveriti možnosti njihovega vračila proizvajalcu
oziroma dobavitelju. Viri sevanja naj se vsaj v 75 % primerov vračajo
dobaviteljem oziroma proizvajalcem.
U3/2 Primarno se nastali trdni RAO shranjujejo v
shrambah do možnosti opustitve nadzora v skladu s predpisom, ki ureja sevalne
dejavnosti. Če to ni mogoče, se predajo izvajalcu obvezne državne gospodarske
javne službe za ravnanje z radioaktivnimi odpadki in uskladiščijo v CSRAO –
stalno.
-       
KK3/2.1 Zasedenost shrambe ne sme presegati 80 % njene
zmogljivosti. Izvajalec sevalne dejavnosti, ki je imetnik RAO in jih shranjuje
do predaje izvajalcu javne službe za ravnanje z radioaktivnimi odpadki ali do
opustitve nadzora, mora v ta namen za shranjevanje RAO voditi letne evidence
zasedenosti shrambe, nastajanja in količine ter predvidene opustitve nadzora in
o tem poročati organu, pristojnemu za jedrsko varnost.
U3/3 Redčenje in disperzija prehodnih tekočih RAO ter
izpust v kanalizacijski sistem v skladu z odobrenimi mejnimi vrednostmi za
izpuste – stalno. Kadar je to izvedljivo in skladno z optimizacijo varstva pred
sevanji, ima prednost pred redčenjem in disperzijo staranje prehodnih tekočih
RAO, da naravno razpadajo.
-       
KK3/3.1 Izpusti naj bodo nižji od 90 % odobrenih mejnih vrednosti
za izpuste v okolje.
Financiranje ravnanja z RAO v zdravstvu je strošek uporabnika
vira sevanja. Če so RAO predani izvajalcu obvezne državne gospodarske javne
službe, stroške plača povzročitelj po ceniku storitev izvajanja obvezne državne
gospodarske javne službe za ravnanje z radioaktivnimi odpadki.
4.4 GRADNJA IN OBRATOVANJE ODLAGALIŠČA NSRAO
S sprejetjem Uredbe o državnem prostorskem načrtu za
odlagališče nizko in srednjeradioaktivnih odpadkov [3] sta bila potrjena
lokacija in tip odlagališča. Izbrani tip odlagališča predvideva odlaganje NSRAO
tako, da bodo pakirani v ustrezne zabojnike in odloženi v pripovršinske odlagalne
enote – silose. Lokacija in zasnova odlagališča omogočata razširitev z
dodatnimi silosi. Silos je v osnovi zasnovan kot armiranobetonska cilindrična
konstrukcija notranjega premera 27,3 m in višino 55 m (globino) ter koristno
globino 33 m. Koncept odlaganja združuje lastnosti površinskih odlagališč
(odlaganje s površine) in lastnosti podzemnih odlagališč (umeščenost odlagalnih
enot v slabo prepustne nasičene geološke formacije).
Koncept odlagališča NSRAO Vrbina Krško temelji na
več-pregradnem sistemu zaporednih naravnih in inženirskih pregrad ter sistemu,
ko posamezni sestavni deli odlagališča opravljajo več varnostnih funkcij.
Osnovni koncept odlaganja NSRAO na lokaciji Vrbina je odlaganje ustrezno
pripravljenih in zapakiranih RAO, ki ustrezajo merilom sprejemljivosti za
odlaganje, v odlagalne enote, ki so pod nivojem podtalnice na sami lokaciji.
Odlaganje se izvaja s površine.
V silos se bodo NSRAO v zabojnikih vstavljali z vrha s
pomočjo portalnega žerjava. V silos je možno odložiti 990 zabojnikov tipa N2d,
in sicer po 99 zabojnikov v vsakega od 10 odlagalnih slojev. Odlagalni
zabojniki bodo v silos zloženi drug poleg drugega in drug vrh drugega. Pri tem
je predpostavljeno, da bo nastala med stenami zabojnikov reža širine 20 cm. Na
vsaka dva odložena sloja se bodo praznine med zabojniki zapolnile in izdelal
izravnalni sloj.
Julija 2014 potrjen Investicijski program za odlagališče
NSRAO Vrbina, Krško, revizija C [32], je predvidel dva scenarija, in sicer
osnovni scenarij, ki predvideva odlaganje polovice NSRAO, in razširjeni
scenarij, ki v skladu z meddržavno pogodbo BRHNEK predvideva odlaganje vseh
NSRAO iz NEK.
Julija 2021 je bila kot del potrebne investicijske
dokumentacije izdelana Študija izvedbe investicije [36]. Študija je prilagojena
posebnostim investicijskega projekta in vsebuje popis vseh potrebnih aktivnosti
s časovnim načrtom in organizacijske ter druge rešitve za izvedbo investicije.
Leta 2021 je bil izdelan in potrjen dopolnjen investicijski program, revizija E
[30] [31]. Nova revizija dokumenta pomeni novelacijo investicijskega programa
revizija C, ki je bila potrebna zaradi zahtev strategije 4 iz ReNPRRO16–25 in
zahtev Uredbe o enotni metodologiji za pripravo in obravnavo investicijske
dokumentacije na področju javnih financ (Uradni list RS, št. 60/06, 54/10
in 27/16). V novelaciji investicijskega programa so bile upoštevane februarja
2020 uveljavljene spremembe Uredbe o nadomestilih, ugotovitve posebnega
poročila neodvisnega revizorja o sprejemljivem zagotovilu o pregledu podatkov za
investicijo odlagališča NSRAO in porabe sredstev ARAO, nove ocene inventarja in
ravnanja z NSRAO iz NEK na podlagi julija 2020 potrjene tretje revizije
Programa razgradnje NEK in tretje revizije Programa odlaganja RAO in IG iz NEK,
spremenjena dinamika izvajanja investicije, usmeritve investitorja ter druge
spremembe projekta odlaganja NSRAO.
Meddržavna komisija je v skladu s sklepom AD 3.2 s svoje 13.
seje [13] ugotovila, da skupna rešitev z Republiko Hrvaško za odlaganje NSRAO
ni možna. Na podlagi te odločitve je v investicijski dokumentaciji obravnavan
le scenarij, ki predvideva odlaganje polovice NSRAO iz NEK in vseh preostalih
slovenskih NSRAO, umaknjena pa je možnost odlaganja celotne količine NSRAO iz
NEK v primeru vključitve Hrvaške v projekt, ki je bila v prejšnjih izdajah
investicijskega programa obdelana v okviru analize občutljivosti.
Meddržavna komisija je na 16. seji aprila 2022 (sklep AD 3.1)
sprejela poročilo koordinacijskega odbora s predlogi in usmeritvami za prevzem
NSRAO iz NEK, kjer je predvidena dinamika polnjenja in prevzema NSRAO iz NEK.
Hkrati je bilo odločeno, da stroški servisiranja prevzema NSRAO na lokaciji NEK
in prevoza bremenijo ARAO oziroma Fond NEK iz Hrvaške [16]. V ta namen je ARAO
februarja 2022 z NEK sklenil Sporazum o načinu izvajanja obveznosti ARAO glede
priprave NSRAO za prevzem in odvoz z lokacije NEK. Na podlagi sporazuma bo NEK
izvedla vse funkcionalno povezane aktivnosti za pripravo primerne oblike in
načina pakiranja NSRAO, ARAO pa bo za to zagotovila vse potrebne finančne vire,
da se bo v skladu z meddržavno pogodbo lahko izvedel prevzem in odvoz NSRAO z
lokacije NEK.
V odlagališče NSRAO bo odložena polovica NSRAO iz NEK in vsi
preostali slovenski NSRAO, ki bodo ustrezali merilom sprejemljivosti za
odlaganje. Gradnja odlagališča se izvaja v letih 2023–2026, ko bo zgrajen en
odlagalni silos, vsi tehnološki in drugi objekti ter pripadajoča
infrastruktura. Odlagališče bo začelo največ dvanajstmesečno poskusno
obratovanje v drugi polovici leta 2026, ko bodo najprej brez NSRAO izvedeni
predobratovalni preskusi dovoza, sprejema, evidentiranja in odlaganja
zabojnikov. Ob koncu prvega dela poskusnega obratovanja, ko bodo doseženi
pogoji za sprejem RAO in opravljeni obratovalni testi, pa še preskusi in
odlaganje zabojnikov z NSRAO.
Ob koncu poskusnega obratovanja bo v prvi polovici leta 2027
pridobljeno uporabno dovoljenje in na podlagi tega predvidoma v drugi polovici
2027 dovoljenje za redno obratovanje. Do konca leta 2029 bodo odloženi vsi
»slovenski« obratovalni odpadki, tako da bo odlagališče leta 2030 prešlo v fazo
mirovanja do ponovnega začetka izvajanja dejavnosti sprejema in odlaganja NSRAO
v letu 2050. Faza mirovanja je namenjena optimizaciji obratovanja odlagališča
in je vmesna faza med obratovanjem in zaprtjem ali ponovnim obratovanjem
odlagališča.
Med ponovnim sprejemom in odlaganjem NSRAO bodo v odlagališče
odloženi preostali »slovenski« obratovalni odpadki, ki bodo nastajali v NEK, in
tudi odpadki, ki bodo nastajali med razgradnjo NEK do leta 2058. Po odložitvi
vseh odpadkov in razgradnji odlagališča (leta 2058) se silos in celotno
odlagališče leta 2059 lahko zapreta ter se začneta izvajati dolgoročni nadzor
in vzdrževanje odlagališča. Če bo glede na količino nastalih RAO tudi po letu
2059 obstajala potreba po nadaljnjem delovanju odlagališča, se dinamika
razgradnje in zapiranja odlagališča ustrezno prilagodi.
Odlagališče NSRAO Vrbina, Krško je opremljeno s tehnološkimi
sistemi in napravami, ki so po tehnični plati nujno potrebni za odlaganje že
pripravljenih odlagalnih zabojnikov. Priprava odpadkov na odlaganje se bo
izvajala na lokaciji NEK ali kateri koli drugi primerni lokaciji. Za pripravo
na odlaganje se uporabljajo ustrezno certificirani odlagalni zabojniki, ki
omogočajo razmeroma enostaven prevoz in ravnanje z njimi. Optimizirana zasnova
odlagališča omogoča širitev odlagališča tako glede odlagalne zmogljivosti kot
tudi glede zmogljivosti tehnoloških sistemov in naprav. Odlagališče bo grajeno
postopno in z modularno gradnjo, ki bo omogočala prilagajanje potrebnim odlagalnim
zmogljivostim, ponoven začetek sprejema in odlaganja NSRAO po obdobju mirovanja
odlagališča in prilagajanje dejavnikom, ki lahko vplivajo na gradnjo,
zmogljivost in delovanje odlagališča, kot so novi načini in tehnike odlaganja
odpadkov ter izboljšane ocene količine NSRAO iz razgradnje.
V odlagališče v Vrbini se odloži polovica NSRAO iz NEK (NSRAO
iz obratovanja in razgradnje NEK ter drugi NSRAO, kot so zamenjana in
odstranjena oprema …). Poleg naštetega se na odlagališče odložijo še NSRAO iz
CSRAO v Brinju, NSRAO iz razgradnje CSRAO in reaktorja TRIGA Mark II ter NSRAO,
ki bodo nastali pri delovanju, razgradnji in zapiranju odlagališča.
Odlagališče je projektirano tako, da bodo lahko v njem
odložene vse vrste NSRAO, ki bodo nastali v Republiki Sloveniji. Temu so
ustrezno pripravljena tudi merila za sprejem in odlaganje NSRAO v odlagališče,
ki glede na veljavne slovenske predpise v varnostnem poročilu za odlagališče
določajo najvišjo specifično aktivnost sevalcev alfa v paketu z RAO, v enoti za
odlaganje (silos) in odlagališču v celoti [4] [5]. Izjeme so lahko zgolj manjše
količine dolgoživih ali drugačnih RAO, ki bi zahtevali nesorazmerno zapletene
in drage postopke priprave na odlaganje zaradi skladnosti z merili
sprejemljivosti za odlaganje. Prav tako so izjema NSRAO, ki bodo nastali z
razgradnjo suhega skladišča v NEK. Rešitve za njihovo odlaganje se preložijo na
čas odlaganja VRAO in IG.
Skupna predvidena količina NSRAO, ki jo bo treba odložiti, je
v investicijskem programu za odlagališče NSRAO [30], pred izvajanjem postopkov
priprave na odlaganje ocenjena na 4.468 m3 oziroma 853
odlagalnih zabojnikov tipa N2d po opravljeni pripravi na odlaganje kar znaša
10.475 m3 odlagalne prostornine.
Pri tem je upoštevano za odlaganje slovenskega dela
(50 %) odpadkov iz NEK 773 zabojnikov N2d, kar predstavlja 90,62 %
vseh NSRAO za odlaganje in80 zabojnikov N2d za odlaganje institucionalnih RAO
ali 9,38 % vseh NSRAO. Preostanek 28 zabojnikov N2d z NSRAO, ki bodo
nastali z razgradnjo suhega skladišča za IG, bo odložen v geološkem odlagališču
skupaj z IG in VRAO.
Podatki o količinah odpadkov iz obratovanja in razgradnje
NEK, uporabljeni v investicijskem programu odlagališča, so povzeti po tretji
reviziji Programa razgradnje NEK in Programa odlaganja RAO in IG iz NEK.
Podatki o institucionalnih odpadkih so s konservativno oceno povzeti po
poročilu o inventarju RAO, ki je bilo izdelano za potrebe priprave meril
sprejemljivosti na odlaganje. To so predpostavljene količine RAO, ki se bodo
lahko v dejanskem projektu spremenile. Časovni načrt izvajanja projekta je
ustrezno usklajen z realnimi scenariji razvoja dogodkov, mogoča so manjša
odstopanja pri potrebni odlagalni prostornini, kar bo odpravljeno z izboljšano
oceno v naslednjih različicah programa razgradnje za posamezne objekte.
Strategija 4: Zgraditi odlagališče NSRAO, uspešno zaključiti
poskusno obratovanje in pridobiti obratovalno dovoljenje ter v odlagališče čim
prej odložiti obstoječe količine NSRAO. Po odložitvi vseh slovenskih
obratovalnih NSRAO, odlagališče privesti v stanje mirovanja ter po koncu
obratovanja NEK in v času njegove razgradnje ponovno vzpostaviti dejavnosti za
sprejem in odlaganje ter vanj odložiti vse NSRAO, ga razgraditi (neodlagalni
del odlagališča) in zapreti. Priprava vseh NSRAO za odlaganje se opravi na
lokaciji NEK ali kateri koli drugi primerni lokaciji.
Skupni ukrepi za dosego ciljev po osnovnem scenariju:
U4/1 Vlada Republike Slovenije izpolni pogoje za redno
delovanje meddržavne komisije kot organa za spremljanje meddržavne pogodbe BHRNEK
v duhu iskanja varnih, učinkovitih in gospodarnih skupnih rešitev – stalno.
-       
KK4/1.1 Meddržavna komisija se vsaj enkrat letno sestane na temo
reševanja problematike ravnanja z NSRAO iz NEK.
U4/2 Dopolnitev meril sprejemljivosti za odlaganje.
-       
KK4/2.1 Merila sprejemljivosti za odlaganje, ki jih je organ, pristojen
za jedrsko varnost, odobril v mnenju h gradnji odlagališča, izvajalec obvezne
državne gospodarske javne službe za ravnanje z radioaktivnimi odpadki dopolni
najmanj pri odobritvi poskusnega obratovanja in v dovoljenju za obratovanje
odlagališča.
U4/3 Izgradnja odlagališča v obdobju 2023–2026.
-       
KK4/3.1 Po zaključeni izgradnji odlagalnega dela odlagališča in
tehnološkega ter upravno-servisnega objekta izvajalec obvezne državne
gospodarske javne službe za ravnanje z radioaktivnimi odpadki uspešno izvede
poskusno spuščanje in odlaganje zabojnika N2d brez NSRAO v odlagalni silos –
najkasneje 50 mesecev od uvedbe izvajalca gradnje v delo.
U4/4 Izvajalec obvezne državne gospodarske javne službe za
ravnanje z radioaktivnimi odpadki v času gradnje odlagališča za pravočasno
ugotavljanje odmikov od načrtovane izvedbe ter ukrepov za njihovo odpravo
enkrat letno pripravi poročilo o izvajanju projekta.
-       
KK4/4.1 Ugotovljeni odmiki od investicijsko načrtovanih stroškov v
poročilu o izvajanju projekta ne smejo presegati 20 % ocenjene vrednosti
projekta ali pa časovni načrt izvedbe ne sme biti podaljšan za več kot eno
leto.
U4/5 Poskusno obratovanje odlagališča v drugi polovici
leta 2026.
-       
KK4/5.1 Izvajalec obvezne državne gospodarske javne službe za ravnanje z
radioaktivnimi odpadki v času poskusnega obratovanja izvede preskuse delovanja
odlagališča za do 10 zabojnikov N2d brez NSRAO.
-       
KK4/5.2 Izvajalec obvezne državne gospodarske javne službe za ravnanje z
radioaktivnimi odpadki v času poskusnega obratovanja začne odlagati zabojnike z
NSRAO in ob tem zagotovi, da je mogoče največ 198 odloženih zabojnikov N2d z
NSRAO (2 sloja zabojnikov) odstraniti z odlagališča in to povrniti v prvotno
stanje.
U4/6 Redno obratovanje odlagališča, na katero se
odložijo polovica vseh obratovalnih NSRAO iz NEK in odpadki iz CSRAO – 2027 do
2029.
-       
KK4/6.1 Do konca leta 2029 naj bo odloženih približno 500 zabojnikov N2d
oziroma 80 % slovenskega deleža obratovalnih NSRAO iz NEK, 24 zabojnikov
N2d oziroma 60 % predvidenih odpadkov iz CSRAO in 1 zabojnik N2d z NSRAO,
ki bodo nastali pri pripravi na odlaganje.
U4/7 V letu 2030 začetek mirovanja odlagališča do leta
2050, med tem se ustrezno in po potrebi izvaja operativno skladiščenje NSRAO v
NEK in CSRAO.
-       
KK4/7.1 Izvajalec obvezne državne gospodarske javne službe za ravnanje z
radioaktivnimi odpadki v času mirovanja odlagališča izvaja vse predvidene in
potrebne dejavnosti, ki so določene s potrjenim varnostnim poročilom in načrtom
dejavnosti za obdobje mirovanja odlagališča.
-       
KK4/7.2. NEK, d.o.o., v času mirovanja odlagališča RAO iz obratovanja in
razgradnje skladišči v skladišču RAO, pri čemer naj zasedenost skladišča ne
presega 95 % razpoložljivih skladiščnih zmogljivosti. Po začetku
razgradnje NEK v letu 2043 in do začetka ponovnega obratovanja odlagališča
NSRAO lahko NEK kontaminirane materiale iz razgradnje po potrebi začasno
skladišči tudi v drugih objektih v NEK.
-       
KK4/7.3 ARAO kot upravljavec objekta CSRAO v času mirovanja odlagališča
skladišči RAO, ki ne izvirajo iz jedrskih objektov za proizvodnjo energije, pri
čemer naj zasedenost skladišča ne presega 80 % administrativne skladiščne
zmogljivosti objekta, ki znaša 115 m3 RAO.
U4/8 Leta 2050 se odlagališče ponovno pripravi za
sprejem in odlaganje NSRAO, vanj se odložijo preostali NSRAO iz obratovanja in
razgradnje NEK, preostali institucionalni RAO iz CSRAO in njegove razgradnje
ter razgradnje raziskovalnega reaktorja TRIGA MARK II in delovanja, razgradnje
in zapiranja odlagališča.
-       
KK4/8.1 Do konca leta 2058 naj bo odložen preostanek NSRAO – približno
294 zabojnikov N2d oziroma 20 % preostalega slovenskega deleža
obratovalnih NSRAO iz NEK, vsi do tedaj nastali slovenski NSRAO iz razgradnje
NEK (177 N2d), 16 zabojnikov N2d oziroma 40 % predvidenih odpadkov iz
CSRAO, 14 zabojnikov N2d z NSRAO, ki bodo nastali pri pripravi na odlaganje in
36 zabojnikov N2d z NSRAO iz razgradnje raziskovalnega reaktorja Triga Mark II.
U4/9 Odlagališče obratuje do leta 2058, ko se začne
njegova razgradnja.
-       
KK4/9.1 Izvajalec obvezne državne gospodarske javne službe za ravnanje z
radioaktivnimi odpadki dopolni Program razgradnje za ne-odlagalni del
odlagališča do začetka poskusnega obratovanja odlagališča in nadalje v
postopkih občasnega varnostnega pregleda za odlagališče NSRAO. Program naj se
uskladi tudi, če bo prišlo do spremembe pomembnih časovnih mejnikov pri gradnji
in obratovanju odlagališča ter spremembe načrtov ravnanja z RAO v tehnoloških
objektih in uporabi tehnološke opreme.
U4/10 Glede na analizo potreb po nadaljnjem odlaganju
odlagališče obratuje še po letu 2059, sicer pa se v letu 2059 zapre ter se
začneta izvajati dolgoročni nadzor in vzdrževanje.
-       
KK4/10.1 Izvajalec obvezne državne gospodarske javne službe za ravnanje
z radioaktivnimi odpadki dopolni Program zapiranja odlagališča in Načrt
dolgoročnega nadzora in vzdrževanja po zaprtju odlagališča do začetka
poskusnega obratovanja odlagališča in nadalje v postopkih občasnega varnostnega
pregleda za odlagališče NSRAO. Program in načrt naj se uskladita tudi, če bo prišlo
do spremembe pomembnih časovnih mejnikov pri gradnji in obratovanju odlagališča
ter spremembe načrtov ravnanja z RAO v tehnoloških in odlagalnih objektih in
uporabi tehnološke opreme.
Slika 5:
Shematski prikaz glavnih mejnikov strategije 4
4.5 SKLADIŠČENJE IN ODLAGANJE IG IN VRAO
IG iz NEK se najprej skladišči v bazenu za izrabljeno gorivo,
ki je skupaj z aktivnimi sistemi za hlajenje bazena nameščen v zgradbi za
izrabljeno gorivo, nato je zanj predvidena premestitev v suho skladišče na
območju elektrarne, ki je že v gradnji. Skladiščenje IG v suhem skladišču bo
prispevalo k izboljšanju jedrske varnosti zaradi uporabe pasivnih funkcij skladiščenja
in zmanjšanja količine gorivnih elementov v bazenu za izrabljeno gorivo, ki
ostaja v svoji funkciji do zadnje faze premestitve IG, načrtovane predvidoma v
letu 2048.
Gradnja in obratovanje skladišča do leta 2043 se financirata
iz sredstev NEK. Gradnjo suhega skladišča IG je obravnavala tudi meddržavna
komisija za spremljanje izvajanja meddržavne pogodbe BHRNEK na 10. seji, ki je
bila julija 2015 [32]. Med drugim je odločila, da je gradnja suhega skladišča
na lokaciji NE Krško do konca obratovanja NEK del skupne rešitve odlaganja IG v
skladu s sedmo točko 10. člena meddržavne pogodbe BHRNEK.
V tretji reviziji Programa razgradnje NEK [22] je
predpostavljeno, da se v suhem skladišču NEK poleg IG skladiščijo še VRAO, ki
bodo nastali z razgradnjo NEK, in da bo suho skladišče obratovalo še najmanj 60
let po koncu obratovanja NEK. Za nadaljnje delovanje skladišča na lokaciji NEK,
po koncu podaljšanega obratovanja NEK do leta 2043, je potreben dodaten dogovor
med pogodbenicama.
Po obdobju suhega skladiščenja so predvideni nadaljnja
obdelava, pakiranje in odlaganje VRAO in IG oziroma VRAO iz predelave IG. V
obeh primerih, to je za IG ali VRAO iz predelave IG, je potrebno globoko
geološko odlagališče, ki zagotavlja ustrezno časovno osamitev odpadkov od
okolja. Obratovanje suhega skladišča je temeljni pogoj za obratovanje NEK do
leta 2043.
V številnih državah (ZDA, Nizozemska, Španija, Švica,
Madžarska ...) se uvaja dolgoročno skladiščenje IG tudi do 100 let z namenom
spremljanja mednarodnega razvoja za varno in gospodarno ravnanje z IG ter z
namenom uporabe naprednih metod za predelavo IG in koristi zaradi
radioaktivnega razpada in zmanjšanja zaostale toplote goriva. Med dolgoročnim
skladiščenjem se nadaljujeta zbiranje in plemenitenje finančnih sredstev v
Skladu za razgradnjo NEK ter spremlja razvoj večnacionalnega ali regionalnega
globokega geološkega odlagališča.
Predelava goriva je industrijska praksa v Franciji, Nemčiji,
Veliki Britaniji, Španiji in še več drugih državah. S predelavo se iz IG
izločijo še koristne snovi za nadaljnjo uporabo (uran in plutonij – kar
96 % prvotne mase goriva), ostane pa le 4 % VRAO (manjšinski
aktinidi, cepitveni produkti, strukturni materiali). Odpirajo se tudi nove
možnosti, in sicer da se koristne snovi po predelavi ne vrnejo v državo
nastanka, ampak se ponudijo zainteresiranim kupcem v ponovno uporabo. V državo
nastanka se vrne le VRAO z zmanjšano prostornino in radiotoksičnostjo odpadkov,
ki niso več opredeljeni kot jedrske snovi ter jih je laže in ceneje skladiščiti
ter odlagati.
Vse navedene možnosti pa na koncu zahtevajo rešitev v obliki
globokega geološkega odlaganja IG oziroma VRAO. S predelavo se temeljito
zmanjšata prostornina in radiotoksičnost odpadkov za končno odlaganje.
Odlaganje VRAO in IG v globokem geološkem odlagališču
(nacionalnem, regionalnem ali večnacionalnem) ali katera od drugih možnosti
odlaganja (npr. odlaganje v globokih vrtinah) je nujna in potrebna rešitev ne
glede na izbrano možnost skladiščenja, predelave in drugih oblik ravnanja z IG
in VRAO pred odlaganjem.
Suho skladišče IG v NEK bo služilo za skladiščenje vseh VRAO
in IG, nastalih v NEK do vzpostavitve globokega geološkega odlagališča.
Predlagan je referenčni scenarij za lastno odlagališče v primernih trdnih
kamninah [37]. Lokacija odlagališča je za zdaj še generična s predpostavko, da
bo nekje na ozemlju Republike Slovenije ali Republike Hrvaške. Koncept
odlaganja VRAO in IG temelji na švedskem modelu odlaganja SKB KBS-3V in na
lokaciji odlagališča predvideva vse skupke sestavnih delov, sistemov in
konstrukcij, potrebne za to, da odlagališče obratuje kot neodvisen jedrski
objekt. Gorivni elementi bodo v objektu za enkapsulacijo, ki je načrtovan na
lokaciji odlagališča, vstavljeni v masivne bakrene vsebnike, ki bodo nato
zatesnjeni. Glavna funkcija vsebnikov je izolacija izrabljenih gorivnih
elementov od okolja. V odlagališče bo mogoče odlagati tudi VRAO, ki bodo
nastali pri razgradnji NEK, in dolgožive NSRAO, ki bodo nastali kot posledica
obratovanja in razgradnje suhega skladišča ter objektov odlagališča. Podzemni
del odlagališča je načrtovan na globini 500 m pod površjem, kot alternativa pa
je obravnavana tudi globina 800 m.
Osnovni scenarij odlaganja VRAO in IG predvideva obratovanje
NEK do leta 2043, začetek obratovanja odlagališča pa je določen na osnovi
trajanja suhega skladiščenja po koncu obratovanja NEK. Pri tem scenariju se
začne odlaganje VRAO in IG leta 2093.
Raziskovalne, razvojne in predstavitvene dejavnosti se kot
podpora za načrtovanje in pripravo na gradnjo odlagališča izvajajo v obdobju
veljavnosti tega programa kot so določene z ukrepi v strategiji 5 in nato vse
do začetka aktivacije geološkega programa v letu 2053, ki mu v letu 2055 sledi
začetek iskanja lokacije s postopkom umeščanja odlagališča do dokončne
potrditve lokacije v letu 2086.
V letu 2079 je predvidena gradnja podzemnega laboratorija, ki
deluje vse do začetka petletne gradnje odlagališča v letu 2087. Začetek
poskusnega obratovanja je načrtovan za leto 2092 in rednega v letu 2093, ki bo
predvidoma trajalo 10 let. Koncu obratovanja v letu 2103 sledi razgradnja
objektov odlagališča in njegovo končno zaprtje leta 2110.
Izhodiščna območja za izbiro lokacije za odlagališče VRAO in
IG se pripravijo na podlagi rezultatov izvedenskega vrednotenja ozemlja glede
na primernost za odlaganje in temeljijo na merilih, ki pogojujejo varnost
odlagališča. Presoja alternativnih lokacij znotraj izhodiščnih območij se
skladno z mednarodnimi usmeritvami izvede ob presojanju in vrednotenju
variantnih rešitev z vidika vplivov na prebivalstvo in okolje ter na regionalni
in urbani razvoj, ekonomskega vidika, vidika funkcionalne in tehnične
ustreznosti in z vidika družbene sprejemljivosti. Predvideno je, da se izbira
lokacije izvede s kombiniranim postopkom, ki vključuje strokovno – izvedensko
presojo in pridobivanje ponudb zainteresiranih lokalnih skupnosti za lokacijo
ter zagotavlja transparentnost in visoko stopnjo vključevanja javnosti.
Republika Slovenija skupaj z Republiko Hrvaško načrtuje
odlaganje VRAO in IG v globokem geološkem odlagališču na ozemlju ene ali druge
države, odprta pa ostaja tudi možnost dogovarjanja za širše regionalno
odlagališče v Evropi ali možnost odlaganja v multinacionalnem odlagališču zunaj
Evrope pod pogoji, ki jih določa Direktiva Sveta 2011/70/EURATOM. Republika
Slovenija je članica združenja ERDO, ki združuje skupino organizacij iz
evropskih držav, ki izvajajo skupne raziskovalne in razvojne projekte za
odlaganje, sodelujejo pri reševanju skupnih izzivov varnega ravnanja z
dolgoživimi RAO, raziskujejo in načrtujejo možnost skupnega odlaganja in
ustvarjajo temelje za vzpostavitev ene ali več delujočih večnacionalnih rešitev
za ravnanje z RAO. Temeljni razlog za sodelovanje in povezovanje na tem
področju je izmenjava in prenos znanja iz mednarodnega okolja v Republiko Slovenijo,
izvajanje skupnih projektov in skupno načrtovanje nekaterih dejavnosti.
Republika Slovenija ima izredno majhen jedrski program, zaradi česar lahko s
sodelovanjem pri skupnih projektih in programih dosežemo velike pozitivne
ekonomske in gospodarske učinke.
Strategija 5: IG iz NEK se skladišči v bazenu za izrabljeno
gorivo in suhem skladišču izrabljenega goriva na lokaciji elektrarne. Imetnik
IG preveri možnost predelave goriva. Izvajalec obvezne državne gospodarske
javne službe za ravnanje z radioaktivnimi odpadki spremlja in se dejavno
vključuje v mednarodni in še posebej evropski razvoj na področju obdelave,
predelave in končnega odlaganja IG oziroma VRAO, ki izhajajo iz IG, in izvaja
potrebne dejavnosti za gradnjo lastnega odlagališča IG in VRAO ter sodeluje in
analizira dejavnosti za odlaganje IG v regionalnem ali multinacionalnem
odlagališču.
Ukrepi za dosego ciljev strategije:
U5/1 Vlada Republike Slovenije izpolni pogoje za redno
delovanje meddržavne komisije kot organa za spremljanje meddržavne pogodbe
BHRNEK v duhu iskanja varnih, učinkovitih in gospodarnih skupnih rešitev
odlaganja VRAO in IG – stalno.
-       
KK5/1.1 Meddržavna komisija se vsaj enkrat letno sestane na temo
reševanja problematike ravnanja z VRAO in IG iz NEK.
U5/2 NEK zgradi suho skladišče za IG v NEK z obratovalno
dobo 60 let po predvidenem prenehanju podaljšanega obratovanja NEK. Začetek
obratovanja in premeščanja IG v letu 2023.
-       
KK5/2.1 Premestitev 592 GE v letu 2023 ter premestitev 592 GE leta 2028.
NEK zagotavlja, da zmogljivost bazena in suhega skladišča za IG zadoščata za
obratovanje elektrarne do njene predvidene podaljšane življenjske dobe leta
2043.
U5/3 NEK kot imetnik IG izdela analizo možnosti ter
varnostne in ekonomske upravičenosti predelave IG.
-       
KK5/3.1 NEK s sodelovanjem izvajalca obvezne državne gospodarske javne
službe za ravnanje z radioaktivnimi odpadki do leta 2030 izdela poročilo z
analizo možnosti predelave IG v kateri s poudarkom na skladiščenju in končnem
odlaganju prouči vse prednosti in slabosti take rešitve.
U5/4 Izvajalec obvezne državne gospodarske javne službe
za ravnanje z radioaktivnimi odpadki, raziskovalne institucije in pooblaščeni
izvedenci za sevalno in jedrsko varnost spremljajo in se dejavno vključujejo v
mednarodni razvoj na področju ravnanja z IG ter odlaganja IG in VRAO – stalno.
-       
KK5/4.1 Izvajalec obvezne državne gospodarske javne službe za ravnanje z
radioaktivnimi odpadki v okviru svojega načrta dela v ta namen letno izvede
vsaj dve večji dejavnosti na tem področju (priprava posebnih študij, analiz,
udeležba na konferencah, sodelovanje v skupnih projektih IAEA, IGD-TP, ERDO …).
-       
KK5/4.2 Izvajalec obvezne državne gospodarske javne službe za ravnanje z
radioaktivnimi odpadki, raziskovalne institucije in pooblaščeni izvedenci za
sevalno in jedrsko varnost sodelujejo vsaj v treh (skupno število) mednarodnih
projektih na področju ravnanja z VRAO in IG.
Izvajalec obvezne državne gospodarske javne službe za
ravnanje z radioaktivnimi odpadki izvaja načrtovalske, raziskovalne, razvojne
in predstavitvene dejavnosti za nadaljevanje suhega skladiščenja po prenehanju
obratovanja NEK in priprave na gradnjo odlagališča ter gradnjo odlagališča za
zagotovitev trajnega neposrednega odlaganja IG in VRAO iz NEK ali predelanega
IG in VRAO iz raziskovalnega reaktorja TRIGA Mark II in iz NEK v nacionalno,
regionalno ali večnacionalno odlagališče. Pri tem se upoštevata napredek
razvoja, gradnje in obratovanja nacionalnih odlagališč v drugih državah ter
napredek pri mednarodnih in regionalnih prizadevanjih za dosego skupnega programa
odlaganja. Zgraditev nacionalnega odlagališča za polovico izrabljenega goriva
iz NEK je skrajna možnost, če z Republiko Hrvaško ne bo dosežen dogovor o
gradnji skupnega odlagališča za IG.
U5/5 Izvajalec obvezne državne gospodarske javne službe za ravnanje
z radioaktivnimi odpadki v okviru dolgoročnega programa izvajanja obvezne
državne gospodarske javne službe za ravnanje z RAO za obdobje petih let in
revizij Programa odlaganja RAO in IG iz NEK do aktiviranja geološkega programa
za gradnjo nacionalnega odlagališča izvaja načrtovalske in razvojne dejavnosti
za nadaljevanje suhega skladiščenja po prenehanju obratovanja NEK in
zagotovitev trajnega neposrednega odlaganja IG in VRAO.
-       
KK5/5.1 V obdobju veljavnosti programa izvajalec obvezne državne gospodarske
javne službe za ravnanje z radioaktivnimi odpadki samostojno ali skupaj s
partnerji iz Republike Hrvaške vsakih pet let izvede vsaj tri dejavnosti iz
tega ukrepa, kot so:
- 
redne revizije koncepta odlaganja VRAO in IG v trdnih kamninah,
- 
razvoj in posodobitev varnostnih analiz in meril sprejemljivosti za
odlaganje,
- 
izdelava meril in programa umeščanja odlagališča,
- 
priprava osnutka terenskih raziskav in predobratovalnega monitoringa,
- 
analiza vpliva predelave IG na končno odlaganje,
- 
sodelovanje v mednarodnih združenjih in projektih za regionalno ali
mednarodno odlaganje,
- 
analiza in razvoj možnosti odlaganja v drugih geoloških okoljih,
- 
analiza alternativnih konceptov odlaganja,
- 
drugo.
U5/6 V 2045 začetek iskanja lokacije s postopkom
umeščanja odlagališča, priprava in sprejetje državnega prostorskega načrta za
lokacijo odlagališča IG in VRAO do leta 2055 in dokončna potrditev lokacije
2055. Gradnja odlagališča IG in VRAO v letih 2055–2065 z začetkom obratovanja
odlagališča IG in VRAO v letu 2065. Odlagališče obratuje 10 let, potem sledi
njegova razgradnja in zaprtje po letu 2075 ter nato začetek dolgoročnega
nadzora in vzdrževanja odlagališča. Dopušča se možnost drugačne rešitve v
okviru dogovorov meddržavne komisije NEK (zavezanost k iskanju skupne rešitve)
in/ali mednarodne rešitve za trajno odlaganje IG in VRAO.
-       
KK5/6.1 V obdobju veljavnosti programa izvajalec obvezne državne
gospodarske javne službe za ravnanje z radioaktivnimi odpadki vsakih pet let
pripravi zbirno poročilo o stanju in napredku programa odlaganja VRAO in IG in
na njegovi podlagi Vladi Republike Slovenije predlaga dodatne ukrepe in
dejavnosti za zagotovitev končnega odlaganja VRAO in IG.
U5/7 Izvajalec obvezne državne gospodarske javne službe za
ravnanje z radioaktivnimi odpadki se dejavno vključuje in udejstvuje v
dejavnostih za razvoj regionalnega ali večnacionalnega sodelovanja za
zagotovitev skupnega odlaganja ter periodično preverja primerjavo koncepta,
stroškov in upravnih zahtev za priprave na gradnjo, gradnjo ter odlaganje VRAO
in IG v nacionalnem, regionalnem ali večnacionalnem odlagališču. Poleg koncepta
odlaganja v trdnih kamninah naj se preveri tudi možnost odlaganja VRAO in IG v
globokih geoloških vrtinah ali katere druge primerne možnosti.
-       
KK5/7.1 V obdobju veljavnosti programa izvajalec obvezne državne
gospodarske javne službe za ravnanje z radioaktivnimi odpadki vsakih pet let
pripravi analizo možnosti in izvedljivosti, časovnega načrta, koncepta
odlaganja in ocene stroškov za odlaganje VRAO in IG v nacionalnem, regionalnem
ali večnacionalnem odlagališču.
Če se spremeni obratovalna doba suhega skladišča v NEK ali
sprejme odločitev o gradnji novih jedrskih zmogljivosti za proizvodnjo
energije, se dejavnosti za začetek obratovanja odlagališča IG in VRAO temu
prilagodijo.
Financiranje gradnje suhega skladišča IG in njegovo
obratovanje do konca podaljšane življenjske dobe NEK je del obratovalnih
stroškov NEK. Obratovalni stroški suhega skladiščenja IG in VRAO po letu 2043
in stroški njegove razgradnje so stroški ravnanja z RAO in IG iz NEK, ki se
financirajo iz Sklada za razgradnjo NEK. Dejavnosti izvajalca obvezne državne
gospodarske javne službe za ravnanje z radioaktivnimi odpadki se financirajo iz
sredstev Sklada za razgradnjo NEK, razen za dejavnosti, ki so namenjene
ravnanju z IG iz raziskovalnega reaktorja Triga Mark II, ki jih financira
državni proračun. Dejavnosti raziskovalnih institucij ter pooblaščenih
izvedencev za sevalno in jedrsko varnost pri spremljanju in vključevanju v
mednarodni razvoj na področja ravnanja z IG in odlaganja IG in VRAO se
financirajo z usmerjanjem sredstev, ki so na razpolago za raziskovalne
dejavnosti, iz drugih virov ali sredstev, ki jih ARAO lahko uporabi za
realizacijo dejavnosti in storitev na podlagi potrjenih finančnih načrtov.
Slika 6:
Shematski prikaz glavnih mejnikov strategije 5
4.6 RAZGRADNJA NEK
Program razgradnje NEK obravnava strategijo takojšnje
razgradnje z odstranitvijo vseh sestavnih delov, sistemov in konstrukcij po
trajni zaustavitvi elektrarne leta 2043. Tretja revizija programa razgradnje
[22] zajema tudi delovanje suhega skladišča izrabljenega goriva in njegovo
razgradnjo ter postopno konvencionalno rušenje drugih preostalih zgradb na
lokaciji.
Razgradnja se začne s pripravo načrtov in vseh potrebnih
dokumentov že tri leta (2040) pred koncem podaljšane obratovalne dobe
elektrarne. Razgradnja bo predvidoma končana v 15 letih po zaustavitvi
reaktorja. Po ustavitvi elektrarne so najprej načrtovana pripravljalna dela za
razgradnjo. Sledi demontaža komponent primarne zanke, notranjih delov
reaktorja, reaktorske posode, biološkega ščita in preostalih sistemov. Večji
del razstavljenih komponent se odloži v odlagališče NSRAO, manjši del, kot so
npr. regulacijske palice in razrezana reaktorska posoda, ki je kontaminirana z
dolgoživimi radionuklidi, se najprej skladišči v posebnih Holtec Hi-SAFE
vsebnikih v skladišču za izrabljeno gorivo skupaj z IG in se pozneje skupaj z
RAO, ki bodo nastali kot posledica razgradnje suhega skladišča, odloži v
odlagališču za VRAO in IG (po osnovnem scenariju med letoma 2093 in 2103), saj
bodo odlagališča NSRAO v Sloveniji in na Hrvaškem takrat že zaprta.
Čeprav se osnovni pristop k razgradnji elektrarne ne
spreminja, je treba program razgradnje NEK v prihodnje posodobiti predvsem
zaradi ustreznega načrtovanja, ocene količin RAO in IG iz razgradnje, ocene
stroškov in zagotavljanja finančnih sredstev. V ta namen naj se upoštevajo nove
in izboljšane metode razgradnje in dekontaminacije, prednostno se upošteva
izbira takojšne razgradnje ter druga spoznanja in dobre prakse zaključenih ali
trajajočih projektov razgradnje po svetu.
Meddržavna komisija je na 16. seji aprila 2022 potrdila
projektno nalogo za četrto revizijo Programa razgradnje NEK in naložila NEK, da
v sodelovanju z ARAO in Fond NEK do aprila 2024 pripravi četrto revizijo
Programa razgradnje NEK [16].
Strategija 6: Dokument Program razgradnje NEK se redno
revidira v skladu z meddržavno pogodbo BHRNEK. Prednostno naj se upošteva
izbira strategije takojšnje razgradnje. Če je izbrana drugačna strategija, mora
upravljavec objekta to posebej natančno utemeljiti.
Ukrepi za dosego ciljev strategije:
U6/1 Program razgradnje NEK se med veljavnostjo tega dokumenta
posodablja vsaj vsakih pet let – potrditev na meddržavni komisiji je predvidena
najpozneje konec leta 2025 in konec leta 2030.
-       
KK6/1.1 NEK ob sodelovanju ARAO in pooblaščene strokovne organizacije iz
Republike Hrvaške po projektni nalogi potrjeni na 16. seji meddržavne komisije
najpozneje do aprila leta 2024 izdela četrto revizijo programa za potrditev na
meddržavni komisiji.
-       
KK6/1.2 NEK ob sodelovanju ARAO in pooblaščene strokovne organizacije iz
Republike Hrvaške pripravi projektno nalogo za peto revizijo programa
razgradnje NEK. Projektna naloga mora biti za potrditev na meddržavni komisiji
pripravljena in usklajena najpozneje do konca leta 2027.
-       
KK6/1.3 Po potrditvi projektne naloge NEK ob sodelovanju ARAO in
pooblaščene strokovne organizacije iz Republike Hrvaške najpozneje do konca
aprila leta 2029 izdela peto revizijo programa za potrditev na meddržavni
komisiji.
U6/2 Pri izdelavi Programa razgradnje NEK je treba
upoštevati nova in spremenjena dejstva, uvajanje in uporabo novih in
izboljšanih metod razstavljanja/demontaže in dekontaminacije.
-       
KK6/2.1 Zahteva iz tega ukrepa mora biti ustrezno vključena v projektno
nalogo za peto revizijo programa razgradnje in v četrto ter peto revizijo
Programa razgradnje NEK.
U6/3 Ministrstvo, pristojno za energijo, mora poskrbeti,
da bodo vplačila v Sklad za razgradnjo NEK trajnostno urejena, da bodo sredstva
pravočasno zbrana s proučitvijo vseh relevantnih vidikov in bo mogoče vplačila
v Sklad za razgradnjo NEK spremeniti pred potrditvijo nove revizije Programa
razgradnje NEK in Programa odlaganja RAO in IG, če bo to potrebno.
-       
KK6/3.1 Do konca leta 2023 sprejetje dopolnjenega ali novega zakona, ki
ureja delovanje in poslovanje Sklada za razgradnjo NEK oziroma do potrditve
naslednjega Programa razgradnje NEK in Programa odlaganja RAO in IG.
Sodelovanje NEK pri pripravi Programa razgradnje NEK se
financira iz sredstev upravljavca NEK, sodelovanje ARAO pa iz sredstev, zbranih
v Skladu za financiranje razgradnje NEK.
Slika 7:
Shematski prikaz glavnih mejnikov strategije 6
4.7 RAZGRADNJA RAZISKOVALNEGA REAKTORJA TRIGA MARK II
Upravljavec raziskovalnega reaktorja TRIGA Mark II IJS je v
letu 2015 sprejel odločitev, da se obratovanje reaktorja podaljša vsaj do
opravljenega naslednjega občasnega varnostnega pregleda do leta 2024 [19].
Glede na sprejeto odločitev o nadaljnjem obratovanju raziskovalnega reaktorja
je bila opuščena ponudba o vrnitvi izrabljenega goriva v ZDA [23] [24], po
kateri bi moralo biti gorivo vzeto iz reaktorja do maja 2016, prevzem IG pa bi
moral biti opravljen najpozneje do maja leta 2019.
Glede na to, da se je upravljavec raziskovalnega reaktorja
odločil za nadaljevanje obratovanja in analiziral različne možnosti ravnanja z
IG, je po koncu obratovanja, ki bo predvidoma najpozneje leta 2043, kot rešitev
predlagano trajno odlaganje IG skupaj z IG iz NEK. To pa pomeni razmeroma dolgo
skladiščenje IG (pribl. 50 let) do končnega odlaganja. Ne glede na to
odločitev je treba spremljati možnosti vračanja IG v ZDA iz drugih držav in do
prenehanja obratovanja raziskovalnega reaktorja poskusiti doseči dogovor o
vračilu goriva v ZDA pod sprejemljivimi pogoji.
Če ne bo dosežen dogovor o vračanju goriva v ZDA, je treba
najpozneje do začetka naslednjega OVP do leta 2030 pripraviti podroben program
ravnanja z IG po koncu obratovanja reaktorja in ga vključiti v prihodnje
revizije programa razgradnje raziskovalnega reaktorja Triga in programa
ravnanja z RAO in IG.
Po odstranitvi IG iz reaktorja in obdobju hlajenja (5 let) je
treba reaktor odstraniti/demontirati, pri čemer sta možni dve različici:
takojšnja razstavitev ali konzervacija in odložena razstavitev.
V letu 2007 je bila pripravljena zasnova Programa razgradnje
jedrskega objekta reaktor TRIGA Mark II [20], ki je bila leta 2021 nadgrajena s
trenutnimi načrti obratovanja in razgradnje reaktorja [18].
Vsi NSRAO, nastali ob takojšnji razgradnji raziskovalnega
reaktorja TRIGA Mark II, bodo odloženi v odlagališče NSRAO Vrbina, Krško.
Strategija 7: Vsi NSRAO, nastali ob takojšnji razgradnji
raziskovalnega reaktorja TRIGA Mark II, bodo odloženi v odlagališče NSRAO
Vrbina, Krško. IG iz raziskovalnega reaktorja TRIGA Mark II bo vrnjeno državi
dobaviteljici, če bo to mogoče, ali pa se bo najprej skladiščilo in nato
odložilo skupaj z IG iz NEK.
Ukrepi za dosego ciljev strategije:
U7/1 Upravljavec in lastnik raziskovalnega reaktorja
Triga Mark II raziščeta možnost vračila IG v državo izvora ZDA.
-       
KK7/1.1 Upravljavec in lastnik raziskovalnega reaktorja najpozneje v
okviru priprav na izvedbo naslednjega občasnega varnostnega pregleda do konca
leta 2026 pripravita poročilo o izvedenih dejavnosti za vračilo IG, v katerem
analizirata upravne, stroškovne, strateške in druge vidike, ki vplivajo na
možnost in odločitev o vračilu.
U7/2 Če bo vračilo potrebno in mogoče, se IG iz
raziskovalnega reaktorja Triga Mark II vrne v ZDA pod pogoji vračila IG in
sprejeti časovnici prenehanja obratovanja reaktorja.
-       
KK7/2.1 Upravljavec in lastnik raziskovalnega reaktorja pripravita načrt
vračila IG v ZDA. Rok do konca leta 2028.
U7/3 Če vrnitev IG v ZDA ne bo mogoča pod sprejemljivimi
pogoji, upravljavec in lastnik raziskovalnega reaktorja Triga Mark II skupaj z
izvajalcem obvezne državne gospodarske javne službe za ravnanje z
radioaktivnimi odpadki pripravita analizo rešitev za skladiščenje in odlaganje
IG iz raziskovalnega reaktorja po koncu njegovega obratovanja.
-       
KK7/3.1 Do konca leta 2030 upravljavec raziskovalnega reaktorja in
izvajalec obvezne državne gospodarske javne službe za ravnanje z radioaktivnimi
odpadki pripravita skupno poročilo, ki bo podlaga za odločitev o nadaljnjem
ravnanju z IG. V poročilu se predstavi analiza rešitev za skladiščenje in
odlaganje IG iz raziskovalnega reaktorja po koncu njegovega obratovanja.
U7/4 Za raziskovalni reaktor Triga Mark II mora
upravljavec izdelati posodobljen program razgradnje, ki naj kot prednostno
upošteva strategijo takojšnje razgradnje, vsebuje dopolnjeno varnostno oceno in
program vzdrževanja, preizkušanja in pregledov SSK za obdobje razgradnje
reaktorja.
-       
KK7/4.1 Program razgradnje raziskovalnega reaktor Triga Mark II mora
biti izdelan in potrjen najpozneje v okviru izvedbe naslednjega OVP do konca
leta 2030.
U7/5 Izvajalec obvezne državne gospodarske javne službe
za ravnanje z radioaktivnimi odpadki preverja možnosti predelave, skladiščenja
in odlaganja IG iz raziskovalnega reaktorja Triga Mark II hkrati z iskanjem
rešitev za IG in VRAO iz NEK – stalno do končnega odlaganja.
-       
KK7/5.1 Izvajalec obvezne državne gospodarske javne službe za ravnanje z
radioaktivnimi odpadki skupaj z upravljavcem reaktorja v ta namen vsakih pet
let pripravi poročilo z analizo možnosti skladiščenja in odlaganja IG iz
raziskovalnega reaktorja Triga Mark II.
Finančna sredstva za izdelavo programa razgradnje, razgradnjo
in ravnanje z NSRAO iz razgradnje ter za vračilo IG v ZDA oziroma ravnanje z
IG, če ne bo vrnjeno v ZDA, upravljavcu zagotovi lastnik Republika Slovenija v
skladu z določbami ZVISJV-1. Sredstva za dejavnosti ARAO se zagotovijo iz
državnega proračuna za izvajanje nalog javne službe v okviru finančnega načrta
in dolgoročnega programa izvajalca obvezne javne službe.
Slika 8:
Shematski prikaz glavnih mejnikov strategije 7
4.8 RAZGRADNJA CENTRALNEGA SKLADIŠČA RAO
Skladiščenje institucionalnih RAO je potrebno, dokler ti
nastajajo ali bodo nastajali pri različnih dejavnostih v državi in s tem obstaja
potreba po skladiščenju. Ker bodo v Republiki Sloveniji še vedno nastajali RAO
zaradi izvajanja sevalnih dejavnosti v industriji, raziskavah in zdravstvu ter
z obratovanjem raziskovalnega reaktorja Triga tudi po odložitvi odpadkov iz
CSRAO v odlagališče NSRAO in v času mirovanja odlagališča NSRAO, je
nadaljevanje centralnega zbiranja institucionalnih RAO in obratovanja CSRAO
upravičeno z vidika stroškov obratovanja, zagotavljanja skladiščnega prostora v
času mirovanja odlagališča NSRAO in ob morebitnih izrednih dogodkih, predvsem
pa z vidika že delujočega jedrskega objekta z vsemi potrebnimi dovoljenji,
znanjem in obstoječo infrastrukturo.
Januarja 2021 je ARAO pripravil novo revizijo programa
razgradnje CSRAO [26] v kateri po prenehanju obratovanja CSRAO načrtuje njegovo
razgradnjo po naslednjem scenariju:
Ko bo možno odlaganje NSRAO, se vse NSRAO iz CSRAO, ki
ustrezajo merilom sprejemljivosti za odlaganje v odlagališču NSRAO, prepelje na
odlagališče NSRAO in tam odloži. CSRAO ostane v obratovanju kot centralno
skladišče za institucionalne RAO v obdobju mirovanja odlagališča NSRAO in vsaj
do prenehanja obratovanja odlagališča NSRAO predvidenega v letu 2058.
Upravičenost, ustreznost in časovna dinamika obratovanja objekta naj se redno
preverja v okviru občasnega varnostnega pregleda, v postopkih podaljšanja
obratovalnega dovoljenja in v okviru priprave in sprejemanja nacionalnega
programa ravnanja z RAO in IG.
Strategija 8: Republika Slovenija vzdržuje obratovanje CSRAO
za RAO, ki ne nastajajo iz proizvodnje električne energije na območju Republike
Slovenije, dokler taki odpadki nastajajo in obstaja potreba po njihovem varnem
skladiščenju. Po končni izpraznitvi in ko ne bo več potreb po skladišču, se
objekt dekontaminira in preda v druge namene.
Ukrepi za dosego ciljev strategije:
U8/1 Izvajalec obvezne državne gospodarske javne službe
za ravnanje z radioaktivnimi odpadki, ki upravlja CSRAO, pripravi vse potrebno
za odložitev RAO iz CSRAO v odlagališče NSRAO.
-       
KK8/1.1 ARAO v obdobju 2027 do 2029 poskrbi za odvoz in odlaganje
60 % do leta 2058 celotne predvidene odlagalne količine NSRAO iz CSRAO kar
predstavlja 24 zabojnikov N2d oziroma v povprečju odložitev 8 zabojnikov na
leto.
U8/2 Izvajalec obvezne državne gospodarske javne službe
za ravnanje z RAO po odložitvi odpadkov iz CSRAO v odlagališče NSRAO pripravi
novo revizijo programa razgradnje CSRAO v kateri kot prednostno upošteva
strategijo takojšnje razgradnje.
-       
KK8/2.1 Do leta 2030 izvajalec obvezne državne gospodarske javne službe
za ravnanje z RAO pripravi novo revizijo programa razgradnje CSRAO v kateri se
upošteva vse ključne spremembe, predvsem pa dejstvo, da sta bila iz CSRAO
izvedena prevoz in odlaganje večine NSRAO.
U8/3 ARAO nadalje upravlja CSRAO in ravna z
institucionalnimi RAO na lokaciji CSRAO v Brinju – stalno do predvidene
razgradnje v letu 2058. Glede na analizo potreb po skladiščenju RAO zaradi
nadaljevanja bodoče uporabe radioaktivnih snovi se lahko obratovanje CSRAO temu
primerno podaljša ter prilagodi čas njegove razgradnje in zapiranja.
-       
KK8/3.1 ARAO po odložitvi NSRAO iz CSRAO nadaljuje s postopki predelave
RAO in ostalimi postopki za zmanjševanje količine RAO in si ves čas prizadeva,
da v skladišču ostaja na razpolago rezerviran prostor za skladiščenje RAO,
nastalih v primeru radiološke nesreče in da zasedenost skladišča ne presega
80 % administrativne skladiščne zmogljivosti objekta.
Finančna sredstva za obratovanje CSRAO zagotovijo
ministrstvo, ki financira obvezno državno gospodarsko javno službo za ravnanje
z RAO in uporabniki storitev s plačilom storitev po ceniku javne službe za
ravnanje z radioaktivnimi odpadki.
Slika 9:
Shematski prikaz glavnih mejnikov strategije 8
Z zakonom o trajnem prenehanju izkoriščanja uranove rude in
preprečevanju posledic rudarjenja v Rudniku urana Žirovski vrh [38] je bil rok
za zaprtje odlagališč Jazbec in Boršt predviden za konec leta 2010 vendar do
tega roka odlagališči še nista bili zaprti. Na odlagališču Boršt je med
izvajanjem sanacije odlagališča prišlo do ponovne reaktivacije (premika)
fosilnega plazu, na katerem leži odlagališče.
Plaz se je leta 2008 začel premikati s hitrostjo približno 1
cm na mesec, v letu 2014 pa se je ta hitrost zmanjšala na 2,5 cm na leto, zato
pogoji za zaprtje še niso bili izpolnjeni.
Decembra 2012 je Vlada Republike Slovenije sprejela sklep, na
podlagi katerega je URSJV marca 2013 izdala odločbo, s katero jo bilo
odlagališče Jazbec določeno za objekt državne infrastrukture. Decembra 2014 je
URSJV izdala Rudniku urana Žirovski vrh, d.o.o., dovoljenje za zaprtje
odlagališča rudarske jalovine Jazbec, s katerim je odlagališču prenehal status
sevalnega objekta. Odlagališče je bilo v letu 2015 zaprto in območje izbrisano
iz pridobivalnega prostora rudnika. V novembru 2015 so bili tako izpolnjeni
pogoji za začetek izvajanja gospodarske javne službe dolgoročnega nadzora in
vzdrževanje odlagališča, ki jo izvaja ARAO. Septembra 2019 je bila uveljavljena
sprememba Varnostnega poročila odlagališča rudarske jalovine Jazbec, ki glede
na status zaprtega odlagališča določa spremenjen obseg in pogostost
dolgoročnega nadzora in vzdrževanja.
Na odlagališču hidrometalurške jalovine Boršt so bili v letu
2019 izvedeni dodatni sanacijski ukrepi za zagotavljanje dolgoročne
stabilnosti, pripravljena revizija varnostnega poročila in izdelano posebno
strokovno mnenje pooblaščenega izvedenca za jedrsko in sevalno varnost o
izvedenih sanacijskih dejavnosti za zagotavljanje stabilnosti, ki je bilo
potrebno za izdajo dovoljenja za zaprtje odlagališča. Do konca leta 2023 bodo
predvidoma doseženi potrebni pogoji in izvedeni vsi ustrezni postopki za
zaprtje odlagališča in prenos upravljanja na ARAO.
Dolgoročni nadzor in vzdrževanje obeh odlagališč se v skladu
z ZVISJV-1 izvaja kot obvezna državna gospodarska javna služba za ravnanje z
radioaktivnimi odpadki.
Strategija 9: ARAO kot izvajalec obvezne državne gospodarske
javne službe za ravnanje z radioaktivnimi odpadki izvaja upravljanje,
dolgoročni nadzor in vzdrževanje zaprtih odlagališč rudarske in hidrometalurške
jalovine.
Ukrepi za dosego ciljev strategije:
U9/1 Izvajalec obvezne državne gospodarske javne službe
za ravnanje z radioaktivnimi odpadki v skladu s potrjenimi varnostnimi poročili
izvaja upravljanje, dolgoročni nadzor in vzdrževanje objektov državne
infrastrukture odlagališč rudarske jalovine Jazbec in hidrometalurške jalovine
Boršt – stalno.
-       
KK9/1.1 ARAO izvaja upravljanje, dolgoročni nadzor in vzdrževanje
zaprtega odlagališča Jazbec in Boršt kot je to določeno v posameznih varnostnih
poročilih za odlagališči in na način, da nikoli ni presežena avtorizirana mejna
vrednost dodatne efektivne doze za prebivalstvo zaradi prisotnosti obeh
odlagališč in zaprte jame, ki je 0,3 mSv/leto.
Finančna sredstva za izvajanje upravljanja, dolgoročnega
nadzora in vzdrževanja odlagališč zagotovi ministrstvo, ki financira storitve
obvezne državne gospodarske javne službe za ravnanje z radioaktivnimi odpadki
iz državnega proračuna.
Slika 10:
Shematski prikaz glavnih mejnikov strategije 9
4.10 RAVNANJE Z RAO Z NARAVNIMI RADIONUKLIDI
RAO z naravnimi radionuklidi, ki nastajajo pri pridobivanju
in predelavi jedrskih mineralnih surovin ali v drugih industrijskih procesih in
niso zaprti vir sevanja v skladu z zakonom, ki ureja varstvo pred
ionizirajočimi sevanji in jedrsko varnostjo, so snovi s povišano naravno
radioaktivnostjo, ki se običajno ne obravnavajo kot radioaktivne, vsebujejo pa
naravno prisotne radionuklide v tolikšni meri, da lahko potencialno povzročajo
izpostavljenost delavcev ali posameznikov iz prebivalstva. S takimi odpadki
ravnamo kot s snovmi v ustreznem tehnološkem postopku, ob tem se upoštevajo
tudi načini ravnanja, ki se uporabljajo za nizko radioaktivne odpadke. V skladu
z Direktivo Sveta 2013/59/EURATOM je dovoljeno mešanje radioaktivnih in
neradioaktivnih snovi v tehnološkem procesu za namen ponovne uporabe ali
recikliranja. Leta 2018 je bila sprejeta Uredba o zmanjšanju izpostavljenosti
zaradi naravnih radionuklidov in preteklih dejavnosti ali dogodkov [28], ki
določa program namenjen zagotavljanju varstva pred povečano izpostavljenostjo
delavcev in posameznikov iz prebivalstva zaradi izpostavljenosti, ki so
posledica radioaktivne kontaminacije območij zaradi preostalega radioaktivnega
materiala ali zaradi dejavnosti z materiali, ki vsebujejo naravno prisotne
radionuklide.
Strategija 10: Redno je treba spremljati vpliv na
prebivalstvo in okolje zaradi prisotnosti materialov, ki se običajno ne
obravnavajo kot radioaktivni, vsebujejo pa naravno prisotne radionuklide. Če so
dopustni vplivi preseženi, se izvedejo ukrepi za sanacijo stanja, ki se
določajo od primera do primera. Z RAO z naravnimi radionuklidi se ravna skladno
z ugotovljeno stopnjo radioaktivnosti in drugimi lastnostmi odpadkov.
Ukrepa za dosego ciljev strategije:
U10/1 Organ, pristojen za jedrsko varnost, v skladu z
Uredbo o zmanjšanju izpostavljenosti zaradi naravnih radionuklidov in preteklih
dejavnosti ali dogodkov [28], izvaja program sistematičnega pregledovanja
delovnega okolja za dejavnosti z materiali, ki vsebujejo naravno prisotne
radionuklide – stalno.
-       
KK10/1.1 Izvajalec programa (URSJV) sistematičnega pregledovanja delovnega
okolja na leto izvede pregled vsaj pet dejavnosti iz seznama dejavnosti
(priloga Uredbe o zmanjšanju izpostavljenosti zaradi naravnih radionuklidov in
preteklih dejavnosti ali dogodkov, Uradni list RS, št. 38/18) [28]), ki
lahko vključujejo naravno prisotne radioaktivni materiale.
U10/2 S programom sistematičnega pregledovanja delovnega
okolja se zagotavlja tudi varstvo in ukrepanje pred povečano izpostavljenostjo
delavcev in posameznikov iz prebivalstva zaradi izpostavljenosti zaradi
naravnih radionuklidov in preteklih dejavnosti ali dogodkov.
-       
KK10/2.1 Izpostavljenost na prebivalstvo in okolje zaradi naravnih
radionuklidov in preteklih dejavnosti ali dogodkov ne sme presegati dopustnih
vplivov – stalno.
-       
KK10/2.2 V kolikor bi bili predpisani vplivi preseženi, se izvedejo
ukrepi za sanacijo stanja, ki se določajo od primera do primera.
Izvajanje programa sistematičnega pregledovanja delovnega
okolja za dejavnosti z materiali, ki vsebujejo naravno prisotne radionuklide in
ozaveščanje delavcev in prebivalstva se financirata iz državnega proračuna.
Izvedba ukrepov za zmanjšanje izpostavljenosti delavcev ali posameznikov zaradi
naravnih virov sevanja je strošek izvajalca dejavnosti.
4.11 IZPUSTI RADIOAKTIVNIH SNOVI
Ob odobritvi pristojnega upravnega organa in ob poznejšem
redčenju je mogoče izpuščanje odpadnih radioaktivnih snovi v okolje. Taki
nadzorovani izpusti radioaktivnih snovi v okolje se štejejo za odlaganje RAO.
Ravnanje z RAO je tako tudi izpuščanje tekočih in plinastih RAO v okolje v
skladu z dovoljenji za izpuščanje radioaktivnih snovi v okolje med obratovanjem
jedrskih in sevalnih objektov in izvajanjem sevalnih dejavnosti. Izpusti
tekočih ali plinastih RAO v okolje ne smejo presegati odobrenih mejnih
vrednosti ter morajo potekati nadzorovano in v čim manjši meri.
Strategija 11: Izpuščanje RAO v okolje se izvaja v skladu z
odobrenimi mejnimi vrednostmi za posamezne jedrske in sevalne objekte in
izvajanje sevalnih dejavnosti, pri čemer mora imetnik RAO poskrbeti, da je
izpuščanje tekočih oziroma plinastih RAO v okolje nadzorovano in čim manjše
znotraj odobrenih mejnih vrednosti. Povečanje odobrenih mejnih vrednosti ni
predvideno.
Ukrepi za dosego ciljev strategije:
U11/1 Izpuščanje tekočih in plinastih RAO v okolje iz
jedrskih in sevalnih objektov in iz izvajanja sevalnih dejavnosti v skladu z
odobrenimi mejnimi vrednostmi – stalno.
U11/2 Imetniki RAO morajo skrbeti za čim manjše in
nadzorovano izpuščanje RAO v okolje – stalno.
-       
KK11/2.1 Upravljavci jedrskih in sevalnih objektov morajo izvajati svoje
dejavnosti na način, da izpusti tekočih in plinastih RAO v okolje ne presegajo
80 % odobrenih mejnih vrednosti za posamezen objekt.
U11/3 Morebitne spremembe odobrenih mejnih vrednosti je
treba izpeljati na pregleden način v skladu s predpisi, ki določajo postopke
sprememb dovoljenja za izvajanje sevalne dejavnosti, dovoljenja za uporabo vira
sevanja ali sprememb varnostnega poročila.
4.12 VZDRŽEVANJE ZAKONODAJNEGA IN INSTITUCIONALNEGA
OKVIRA TER RAZISKAV, RAZVOJA IN PREDSTAVITVENIH DEJAVNOSTI ZA PODPORO IZVAJANJA
RESOLUCIJE
Za doseganje vseh zastavljenih ciljev po tej resoluciji mora
država zagotoviti in vzdrževati ustrezen pravni in institucionalni okvir.
Obstoječo zakonodajo je treba vzdrževati in dopolnjevati v skladu s sodobnimi
mednarodnimi standardi in dobro prakso. Med pomembnimi prednostnimi nalogami
sta tudi zagotovitev zadostnega števila kadrov z ustreznim znanjem in sprotno
obveščanje javnosti.
Strategija 12: Država vzdržuje in posodablja pravni in
institucionalni okvir, skrbi za izvajanje raziskovalnih, razvojnih in
predstavitvenih dejavnosti, ki so potrebne za izvajanje nacionalnega programa,
ter obvešča javnost o izvajanju tega programa.
Ukrepa za dosego ciljev strategije:
U12/1 Državni organi sproti spremljajo ustreznost
zakonodajnih in institucionalnih rešitev ter po potrebi predlagajo njihove
spremembe – stalno.
U12/2 Država poskrbi, da se prek ARAO ali pa kot del
širšega raziskovalnega programa, izvajanega v skladu s tem nacionalnim
programom ravnanja z RAO in IG in z Resolucijo o jedrski in sevalni varnosti,
izvajajo tudi raziskave in razvoj na področju ravnanja z RAO in IG – stalno.
-       
KK12/2.1 Izvajalec obvezne državne gospodarske javne službe za ravnanje
z radioaktivnimi odpadki (ARAO) vsaka 3 leta pripravi program raziskovalnih,
razvojnih in predstavitvenih dejavnosti na področju ravnanja z radioaktivnimi
odpadki in izrabljenim gorivom in ga vključi v dolgoročni program izvajanja
obvezne državne gospodarske javne službe za ravnanje z RAO za obdobje petih
let.
-       
KK12/2.2 Vlada Republike Slovenije kot ustanovitelj ARAO, poskrbi za
sprejetje in za ustrezno financiranje dolgoročnega programa izvajanja obvezne
državne gospodarske javne službe na podlagi katerega nato ARAO izvede vse
načrtovane dejavnosti po programu raziskovalnih, razvojnih in predstavitvenih
dejavnosti. ARAO o izvajanju programa raziskovalnih, razvojnih in
predstavitvenih dejavnosti vladi Republike Slovenije poroča vsako leto v okviru
letnega poročila o izvajanju poslovnega načrta javne službe ravnanja z RAO.
4.13 NAČRTI ZA OBDOBJE PO ZAPRTJU ODLAGALIŠČ
Republika Slovenija bo po prenehanju uporabe jedrske energije
in virov ionizirajočih sevanj imela na svojem ozemlju najmanj tri, morda pa
tudi štiri odlagališča. Na območju nekdanjega rudnika urana na Žirovskem vrhu
sta to odlagališče rudarske jalovine Jazbec in odlagališče hidrometalurške
jalovine Boršt. V Vrbini pri Krškem bo zgrajeno odlagališče NSRAO. V
prihodnosti pa bomo morali v Republiki Sloveniji zgraditi tudi odlagališče IG,
če se ne bo našla rešitev na regionalni ravni.
Območja vseh zaprtih odlagališč bodo objekti državne
infrastrukture v lasti države in z njimi ne bo dovoljen pravni promet. Za
dolgoročni nadzor nad okoljem, vzdrževanje odlagališč in intervencijske ukrepe
ob morebitnih poškodbah odlagališč bo skrbel izvajalec obvezne državne
gospodarske javne službe za ravnanje z radioaktivnimi odpadki. Upravni nadzor
pa bo izvajal upravni organ, pristojen za jedrsko varnost.
U13/1 Dolgoročni nadzor in vzdrževanje zaprtih odlagališč se
izvaja kot obvezna državna gospodarska javna služba. Izvajalec obvezne državne
gospodarske javne službe za ravnanje z radioaktivnimi odpadki redno preverja in
po potrebi dopolnjuje načrte in programe dolgoročnega nadzora in vzdrževanja
zaprtih odlagališč – stalno.
-       
KK13/1.1 Načrte in programe dolgoročnega nadzora in vzdrževanja zaprtih
odlagališč je potrebno preveriti in po potrebi dopolniti vsaj vsakih pet let
ali prej v kolikor to sledi iz rezultatov dolgoročnega nadzora in vzdrževanja
ali je predpisano na podlagi zakona, ki ureja varstvo pred ionizirajočimi
sevanji in jedrsko varnost.
4.14 RAVNANJE Z RAO PO JEDRSKI ALI RADIOLOŠKI NESREČI
Vlada Republike Slovenije je julija 2021 sprejela Zaščitno
strategijo ob jedrski in radiološki nesreči [39] kot načelno in dolgoročno
usmeritev na področju zagotavljanja pripravljenosti Republike Slovenije na
jedrske in radiološke nesreče. V zaščitno strategijo je na podlagi Smernic za
ravnanje z velikimi količinami RAO [40] vključeno tudi ravnanje z RAO.
Jedrske nesreče v jedrskih objektih kategorije I [41] so lahko
hkrati tudi radiološke saj ti jedrski objekti vsebujejo veliko količino
jedrskih in radioaktivnih snovi, ki se lahko ob večjih odstopanjih od
normalnega obratovanja sprostijo v okolje in potencialno obsevajo ljudi.
Strategija ravnanja z RAO je primarno pripravljena za
ravnanje z RAO, ki bi nastali kot posledica nesreče v jedrski elektrarni.
Smiselno in z upoštevanjem stopenjskega pristopa se jo lahko uporabi tudi za
ravnanje z RAO v primeru drugih radioloških nesreč na območju Republike
Slovenije.
Ravnanje z RAO pride na vrsto potem, ko so že bili izvedeni
takojšnji zaščitni ukrepi za prebivalstvo in je faza zaščite in reševanja
zaključena. Odpadki, ki nastanejo kot posledica jedrske nesreče, imajo
specifične fizikalne, kemične in radiološke lastnosti, zato takšni odpadki
pomenijo velik izziv za obdelavo, pakiranje, skladiščenje, prevoz, pripravo na
odlaganje in odlaganje.
V program sanacije lokacije po nesreči je potrebno vključiti
tudi načela ravnanja z RAO in postopke za opustitev nadzora, zmanjševanja
količine RAO, ločevanja, razvrščanja, preprečevanja mešanja RAO in drugih,
predvsem nevarnih odpadkov, razpoložljivosti začasnih skladiščnih zmogljivosti,
metod obdelave RAO in meril sprejemljivosti za skladiščenje in odlaganje.
RAO je potrebno razvrstiti glede na stopnjo in vrsto
radioaktivnosti in predvideno ravnanje z njimi, kot to določa nacionalni
predpis [6], da se izkoristijo že uvedene tehnologije in postopki ravnanja z
RAO v državi ter izkušnje pri uporabi teh tehnologij in postopkov. Če se izkaže,
da je sistem razvrščanja pretog, naj se uvede posebna klasifikacija RAO za
primer nesreče.
U14/1 Z RAO nastalimi zaradi jedrske ali radiološke nesreče
se primarno ravna na enak način kot z RAO, ki v Republiki Sloveniji nastajajo
ob uporabi jedrskih in sevalnih tehnologij. RAO se v skladu z nacionalnimi
predpisi ustrezno razvrsti glede na stopnjo in vrsto radioaktivnosti in
zagotovi opustitev nadzora, njihovo sortiranje, predelava in pakiranje,
označevanje, shranjevanje, skladiščenje, odležavanje, oddajanje, prevzemanje
ter premeščanje in končno odlaganje. V kolikor to ni mogoče se za ravnanje z
RAO uvede dodatne postopke in tehnologije. Izvajalec obvezne državne
gospodarske javne službe za ravnanje z RAO periodično posodablja in dopolnjuje
smernice za ravnanje z RAO nastalimi zaradi jedrske ali radiološke nesreče.
-       
KK14/1.1 Izvajalec obvezne državne gospodarske javne službe za ravnanje
z RAO posodobi in dopolni smernice za ravnanje z RAO nastalimi zaradi jedrske
ali radiološke nesreče najprej leta 2025 in nato leta 2030.
5. OCENA STROŠKOV ZA IZVEDBO NACIONALNEGA PROGRAMA
Finančno ovrednotenje izvajanja ukrepov iz tega programa je
prikazano po posameznih področjih. Za vsako področje so navedeni viri
financiranja. Pri ovrednotenju izhajajo ocene iz obstoječih študij pristojnih
organizacij oziroma institucij na podlagi različnih metod interne in mednarodne
prakse. Stroški so podrobneje predstavljeni v letnih ocenah za obdobje od 2023
do 2032, za obdobje od 2033 do 2112 pa so predstavljeni kot skupni stroški za glavne
dejavnosti ravnanja z RAO in IG po posameznih objektih ali predvidenih glavnih
in podpornih dejavnostih ravnanja. V oceno niso vključeni stroški morebitnih
sanacij objektov, ravnanja z RAO zaradi izrednih dogodkov, nakupov dodatne
opreme ali stroški dodatnih dovoljenj in analiz zaradi sprememb zakonodaje.
Zaradi dolgoročnega načrtovanja so finančne ocene prikazane v stalnih cenah na
stanje 31. 12. 2020.
Stroški izvajanja obvezne državne gospodarske javne službe za
ravnanje z radioaktivnimi odpadki prevzemanja, zbiranja, prevažanja, predelave
in skladiščenja pred odlaganjem, priprav na gradnjo odlagališča, gradnje
odlagališča ter odlaganja RAO, ki niso odpadki iz jedrskih objektov za
proizvodnjo energije so financirani iz plačil imetnikov ali povzročiteljev RAO
in deloma sredstvi, ki jih zagotavlja država iz državnega proračuna.
Stroški izvajanja obvezne državne gospodarske javne službe za
ravnanje z radioaktivnimi odpadki za dejavnosti predelave RAO in IG pred
odlaganjem, priprave na izgradnjo odlagališča, izgradnjo odlagališča ter
odlaganje RAO iz jedrskih objektov za proizvodnjo energije ter obratovanja
odlagališč RAO se v skladu s 172. členom ZVISJV-1 financirajo iz Sklada za
razgradnjo NEK.
Država zagotavlja sredstva za financiranje izvajanja nalog obvezne
državne gospodarske javne službe upravljanja, dolgoročnega nadzora in
vzdrževanja zaprtih odlagališč, za ravnanje z radioaktivnimi odpadki ali
izrabljenim gorivom, če povzročitelj RAO ali IG ni znan, za izvajanje nalog
obvezne državne gospodarske javne službe s katero se zagotavljajo storitve,
katerih uporabniki niso določljivi ali katerih uporaba ni izmerljiva ter
stroške izvajanja sistematičnega pregledovanja delovnega in bivalnega okolja
zaradi varstva pred sevanji zaradi izpostavljenosti naravnim virom sevanja in
obstoječih izpostavljenosti, ki jih ni mogoče zanemariti z vidika varstva pred
sevanjem. Stroške ravnanja z RAO nastalih ob sanaciji posledic izrednega
dogodka krije po načelu povzročitelj plača uporabnik vira sevanja ali
upravljavec objekta, če je radioaktivna kontaminacija nastala zaradi uporabe
njegovega vira sevanja ali objekta ali zaradi izrednega dogodka, povezanega z
njim. Če odprave posledic izrednega dogodka in kritja stroškov odprave njihovih
posledic ni mogoče pripisati določenim ali določljivim povzročiteljem ali so ti
sporni, ali kadar posledic ni mogoče drugače odpraviti, zagotovi sredstva za
odpravo posledic izrednega dogodka država (subsidiarna odgovornost).
Po posameznih področjih, kot je zapisano zgoraj, so viri
financiranja različni, vendar velika večina sredstev prihaja iz prodaje
električne energije iz NEK. Tako se vsi stroški, povezani z ravnanjem z RAO in
IG iz NEK, financirajo skozi ceno električne energije. Edini vir teh sredstev
so plačila kupcev električne energije. Stroški ravnanja in skladiščenja RAO in
IG v NEK med obratovanjem so neposredno vključeni v lastno ceno električne
energije, ki jo obračuna NEK. Stroški prihodnjega odlaganja slovenskega dela
RAO in IG pa se krijejo iz deleža sredstev, ki jih s prodajo električne
energije iz NEK na trgu pridobi neposredni lastnik slovenske polovice NEK, to
je podjetje GEN energija, d.o.o., in ta sredstva vplačuje v Sklad za razgradnjo
NEK.
Sredstva za ravnanje z institucionalnimi RAO prihajajo iz več
virov, med katerimi so največji državni proračun Republike Slovenije in lastna
sredstva imetnikov oziroma povzročiteljev RAO, ki jih plačajo uporabniki ob
predaji RAO izvajalcu obvezne državne gospodarske javne službe za ravnanje z
radioaktivnimi odpadki po ceniku javne službe. Imetnik ali povzročitelj RAO je
plačnik dela stroškov za opravljeno storitev v skladu z veljavnim cenikom,
objavljenim na podlagi Uredbe o načinu in pogojih izvajanja obvezne državne
gospodarske javne službe za ravnanje z radioaktivnimi odpadki [8]. Preostali
del stroškov se krije iz sredstev državnega proračuna, ki se izplačujejo na
podlagi pogodbe o opravljanju javne službe ravnanja z RAO.
-       
Obratovanje CSRAO in ravnanje z institucionalnimi RAO
Viri financiranja: proračun Republike Slovenije in plačilo uporabnikov
storitev po ceniku javne službe. Za načrtovanje in izvajanje je odgovoren
izvajalec obvezne državne gospodarske javne službe za ravnanje z RAO, to je
ARAO. Z obratovanjem CSRAO se izpolnjuje pogoj za nemoteno in varno delovanje
javne službe. Obratovalni stroški CSRAO so v obdobju 2013−2020 v povprečju
znašali 750 tisoč EUR letno. Ob tem največji delež stroškov predstavljajo
stroški dela (povprečno 35 %) in stroški, nastali zaradi plačil nadomestil
za omejeno rabo prostora in drugih dajatev (povprečno 30 %). Ob
predpostavki, da bodo letni stroški v naslednjih letih obratovanja podobni,
znašajo v obdobju 2023−2032 predvideni stroški obratovanja CSRAO in ravnanja z
institucionalnimi RAO 7,50 milijona EUR.
-       
Stroški izvajanja dolgoročnega nadzora in vzdrževanja zaprtih odlagališč
Jazbec in Boršt na nekdanjem rudniku urana Žirovski vrh
Viri financiranja: na odlagališčih Boršt in Jazbec se
upravljanje, dolgoročni nadzor in vzdrževanje izvaja kot storitev javne službe
v skladu z uredbo o načinu in pogojih izvajanja obvezne državne gospodarske
javne službe za ravnanje z radioaktivnimi odpadki. Dolgoročni nadzor in
vzdrževanje se financirata iz državnega proračuna prek ministrstva, ki
financira delovanje obvezne državne gospodarske javne službe za ravnanje z radioaktivnimi
odpadki, ki jo izvaja ARAO. V preteklih letih je ARAO za upravljanje, izvajanje
dolgoročnega nadzora in vzdrževanja ter druge potrebne dejavnosti na
odlagališču Jazbec, v povprečju porabil 110.000 EUR. Zaradi nekoliko večjega
obsega in pogostosti izvajanja dolgoročnega nadzora in vzdrževanja so v
naslednjih letih za odlagališče Boršt načrtovana dodatna sredstva v višini
150.000 EUR letno. Za izvajanje upravljanja, dolgoročnega nadzora in
vzdrževanja zaprtih odlagališč rudarske in hidrometarlurške jalovine Jazbec in
Boršt, znašajo skupna načrtovana sredstva za izvajanje teh dejavnosti 260.000
EUR letno.
-       
Stroški gradnje in obratovanja odlagališča NSRAO
Stroški gradnje odlagališča NSRAO in finančna konstrukcija so
povzeti po investicijskem programu odlagališča NSRAO, ki je bil leta 2021
noveliran in potrjen [30] [31]. Vrednost investicije v gradnjo, razgradnjo in
zapiranje odlagališča znaša z DDV 194,62 milijona EUR, pri čemer je bilo
do 30. 6. 2020 že vloženih 95,13 milijona EUR. Stroški obratovanja ter
izvajanja dolgoročnega nadzora in vzdrževanja odlagališča so z DDV ocenjeni na
206,72 milijona EUR. Od tega so stroški izvajanja dolgoročnega nadzora in
vzdrževanja odlagališča ocenjeni na 9,27 milijona EUR.
Skupni stroški investicije in stroški v celotnem obdobju
obratovanja odlagališča (2024-2058) vključno s stroški izvajanja dolgoročnega
nadzora in vzdrževanja odlagališča znašajo z vključenim DDV 401,34 milijona
EUR.
Gradnja in obratovanje odlagališča se financirata iz sredstev
Sklada za razgradnjo NEK in iz državnega proračuna za del NSRAO, ki ne izvirajo
iz NEK. Ključ za razdelitev med oba vira financiranja predstavlja prostorninski
delež odpadkov iz NEK in prostorninski delež odpadkov iz ostalih virov razen za
stroške priprave na aktivni dolgoročni nadzor in izvajanje aktivnega
dolgoročnega nadzora.
Prostorninski delež NSRAO iz NEK
je v investicijskem programu [30] ocenjen na 90,62 %, prostorninski delež
ostalih odpadkov pa 9,38 %.


Stroški (stalne cene) v milijon EUR

Skupaj

Delež


1. Sredstva
  Sklada NEK

Investicija

176,365

90,62 %


Obratovanje

178,924

86,55 %


2. Sredstva
  proračuna RS

Investicija

18,255

9,38 %


Obratovanje
  ter dolgoročni nadzor in vzdrževanje

27,794

13,45 %


3. Skupaj
  sredstva Sklada NEK

Investicija
  in obratovanje

355,289

88,53 %


4. Skupaj
  sredstva proračuna RS

Investicija
  in obratovanje ter dolgoročni nadzor in vzdrževanje

46,049

11,47 %


S K U P A J

401,338

100,00 %


Preglednica 8: Skupni stroški investicije,
obratovanja ter dolgoročnega nadzora in vzdrževanja odlagališča
Pričakovati je, da se bo razmerje deležev z novimi ocenami
inventarja nekoliko spreminjalo, zato se naj končni stroški med Sklad za
razgradnjo NEK in državni proračun razdelijo na podlagi dejansko odloženih
prostornin RAO.
-       
Stroški skladiščenja VRAO in IG iz NEK
Stroški gradnje suhega skladišča spadajo v obratovalne
stroške NEK, tj. stroške upravljavcev NEK. Enako velja za obratovalne stroške
skladiščenja IG v življenjski dobi NEK do leta 2043. Stroški premestitve IG in
obratovanja suhega skladišča za IG in VRAO po letu 2043 in stroški njegove
razgradnje, ki so ocenjeni na 75,60 milijona EUR, so vključeni v tretjo
revizijo Programa razgradnje NEK [22]. V tretji reviziji programa odlaganja RAO
in IG iz NEK [29] so dodatno upoštevani še stroški nadomestil za omejeno rabo
prostora za čas skladiščenja VRAO in IG. Skupni strošek skladiščenja VRAO in IG
ocenjen v obeh programih, ki vključuje stroške zadnje faze premeščanja goriva,
stroške skladiščnih vsebnikov, stroške razgradnje suhega skladišča in stroške
nadomestil za omejeno rabo prostora, je ocenjen na 125,52 milijona EUR. Ta
strošek bo v enakem deležu financiran iz sredstev skladov v Republiki Sloveniji
in Republiki Hrvaški. V skladu z določili BHRNEK mora Republika Slovenija
zagotoviti financiranje za polovico predvidenih stroškov skladiščenja VRAO in
IG kar znaša 62,76 milijona EUR. Slovenski del stroškov skladiščenja VRAO in IG
iz NEK se v skladu z 172. členom ZVISJV-1 financira iz Sklada za
razgradnjo NEK.
-       
Stroški odlaganja VRAO in IG iz NEK
Ravnanje z IG in VRAO, ki bodo
nastali pri razgradnji NEK, je načrtovano na način, da se IG in VRAO najprej
skladiščijo v suhem skladišču na lokaciji NEK, nato pa trajno odložijo v
geološko odlagališče v Republiki Sloveniji ali Republiki Hrvaški. Za potrebe
izdelave ocene stroškov je v tretji reviziji Programa odlaganja RAO in IG iz
NEK [29] odlagališče načrtovano kot skupen slovenski in hrvaški projekt
odlaganja. V tretji reviziji programa odlaganja so ocenjeni investicijski
stroški za projekt načrtovanja in gradnje odlagališča IG in VRAO, ki združujejo
investicijske stroške umeščanja v prostor, upravljanja projekta, raziskav in
razvoja ter nakupa zemljišč, stroške gradnje objektov odlagališča in objekta za
enkapsulacijo IG ter stroške njegove razgradnje in zapiranja. Poleg tega pa še
obratovalne stroške, ki združujejo stroške delovanja in vzdrževanja podzemnih
ter nadzemnih objektov odlagališča. Izvajanje dolgoročnega nadzora in
vzdrževanja odlagališča glede na podobne programe odlaganja na Finskem in
Švedskem za zdaj ni predvideno in zato ni vključeno v stroške osnovnega
scenarija odlaganja.


Stroški v milijon EUR

Struktura stroškov


Umeščanje,
  projektna dokumentacija, raziskave in razvoj, zemljišča

124,13

10,92 %


Investicija
  in gradnja – 
odlagalni
  del

202,63

17,82 %


Investicija
  in gradnja – 
objekt
  za enkapsulacijo 

35,33

3,11 %


Obratovanje
  in vzdrževanje – 
odlaganje

93,44

8,22 %


Obratovanje
  in vzdrževanje – 
nadzemni
  objekti

147,05

12,93 %


Razgradnje
  in zapiranje

42,98

3,78 %


Stroški
  nadomestil

126,12

11,09 %


Skupaj

771,68

67,88 %


Nepredvideni
  stroški

193,67

17,03 %


Skupaj
  z nepredvidenimi stroški

965,35

84,91 %


DDV

171,53

15,09 %


Skupni
  stroški z DDV

1.136,88

100,00 %


Preglednica 9: Stroški odlaganja VRAO in IG
za celoten inventar VRAO in IG iz NEK [29]
Skupni stroški odlaganja celotnega inventarja VRAO in IG iz
NEK za odlagališče, zgrajeno v Republiki Sloveniji, so za osnovni scenarij
ocenjeni na 1.136,88 milijona EUR (preglednica 9). V skladu z določili BHRNEK
mora Republika Slovenija zagotoviti financiranje za polovico predvidenih
stroškov odlaganja VRAO in IG kar znaša 568,44 milijona EUR. Stroški odlaganja
slovenske polovice VRAO in IG iz NEK se v skladu s 172. členom ZVISJV-1
financirajo iz Sklada za razgradnjo NEK.
-       
Stroški skladiščenja in odlaganja IG iz raziskovalnega reaktorja Triga
Mark II
V kolikor odvoz IG iz raziskovalnega reaktorja v ZDA ne bo
mogoč, se načrtuje odlaganje IG iz Trige v globoko geološko odlagališče skupaj
z VRAO in IG iz NEK. Stroški odlaganja IG iz Trige so na podlagi ocene stroškov
odlaganja IG iz NEK ocenjeni na približno 4,80 milijona EUR. K tem stroškom je
potrebno prišteti še stroške nakupa treh skladiščnih vsebnikov in stroške
skladiščenja IG vsaj do leta 2093, ko je načrtovan začetek obratovanja
geološkega odlagališča. Skupni stroški skladiščenja IG so ocenjeni na približno
25 milijonov EUR, skupni stroški skladiščenja in odlaganja pa na približno
29,80 milijona EUR.
Finančna sredstva za skladiščenje in odlaganje IG zagotovi
Republika Slovenija kot lastnik objekta.
-       
Strošek razgradnje CSRAO
Strošek za prenehanje obratovanja in razgradnje objekta CSRAO
do njegove predaje v neomejeno rabo bo predvidoma znašal 378.000 EUR. Finančna
sredstva za razgradnjo zagotovi Republika Slovenija kot lastnik objekta.
-       
Strošek razgradnje raziskovalnega reaktorja TRIGA Mark II
Za program razgradnje je odgovoren upravljavec raziskovalnega
reaktorja TRIGA Mark II, to je IJS. Stroški razgradnje raziskovalnega
reaktorja so ocenjeni v programu razgradnje izdelanem v letu 2021 [18]. Za
primer takojšnje razgradnje reaktorja so ocenjeni na 12,67 milijona EUR.
Finančna sredstva za razgradnjo zagotovi Republika Slovenija kot lastnik
objekta.
-       
Strošek razgradnje jedrske elektrarne Krško
Strošek razgradnje jedrske elektrarne Krško je ovrednoten v
veljavnem Programu razgradnje NEK iz leta 2019 [22], ki je bil julija 2020
potrjen na 14. seji [14] meddržavne komisije za spremljanje izvajanja
meddržavne pogodbe BHRNEK in je podlaga za zbiranje sredstev v Sklad za
razgradnjo NEK. Celotni stroški razgradnje NEK za osnovni scenarij z DDV
znašajo 474,0 milijona EUR. Najpomembnejši dejavnik ocene stroškov razgradnje
so dejavnosti po prenehanju obratovanja za nemoten in varen prehod elektrarne v
fazo razgradnje (projektno vodenje, inženiring in podpora, varovanje, nadzor in
vzdrževanje), ki predstavljajo več kot 40 % skupnih stroškov razgradnje.
Kot del stroškov razgradnje NEK so upoštevani po koncu obratovanja NEK tudi vsi
stroški zadnje faze premestitve IG in nakupa skladiščnih vsebnikov, obratovanja
suhega skladišča in njegove razgradnje, ki so ocenjeni na 75,60 milijona EUR.
V skladu z določili BHRNEK mora Republika Slovenija
zagotoviti financiranje za polovico vseh predvidenih stroškov razgradnje NEK
kar znaša 192,80 milijona EUR brez stroškov skladiščenja VRAO in IG. Slovenski
del stroškov razgradnje NEK se financira iz Sklada za razgradnjo NEK.
Nova revizija stroškov razgradnje NEK bo pripravljena ob
naslednji reviziji programa, ki mora biti narejena najpozneje do leta 2025, in
nato leta 2030. Strošek izdelave revizije Programa razgradnje NEK je ocenjen na
podlagi stroškov izdelave dosedanjih programov. Finančna sredstva za razgradnjo
zbirata lastnika jedrske elektrarne iz lastnih sredstev, ki jih vplačujeta v
posebna ločena sklada v obeh državah.
-       
Strošek izvajanja sistematičnega pregledovanja življenjskega in
bivalnega okolja zaradi materialov, ki so lahko RAO z naravnimi radionuklidi
URSJV mora zagotoviti program sistematičnega pregledovanja
delovnega okolja za območja in dejavnosti in ozaveščanja prebivalstva o pomenu
ukrepov zmanjšanja izpostavljenosti, na podlagi 63. člena ZVISJV-1 in na
osnovi Uredbe o zmanjšanju izpostavljenosti zaradi naravnih radionuklidov in
preteklih dejavnosti ali dogodkov [28].
Finančna sredstva za izvajanje programa spremljanja
sistematičnega pregledovanja delovnega ter ozaveščanja prebivalstva o ukrepih
za zmanjšanje izpostavljenosti zaradi prisotnosti naravnih virov sevanj so
načrtovana v višini 15.000 EUR letno in se jih zagotavlja iz državnega
proračuna prek ministrstva, pristojnega za okolje.
Če se ugotovi, da je treba izvesti ukrepe za zmanjševanje
izpostavljenosti so to stroški, ki jih krije izvajalec dejavnosti.
-       
Stroški nadomestil lokalnim skupnostim
V skladu z Uredbo o nadomestilih je za jedrsko elektrarno, ki
ne obratuje ali je v razgradnji, na njenem območju pa se skladiščijo IG v
bazenu za izrabljeno gorivo in lastni RAO ali pa IG samo v suhem skladišču in
lastni RAO, lokacijo skladišča RAO ali IG, odlagališča NSRAO ali VRAO in IG
treba plačevati nadomestilo za omejeno rabo prostora.
Zavezanec za plačilo nadomestila za CSRAO je ARAO, vir
sredstev je državni proračun.
Zavezanec za plačilo nadomestila za odlagališče NSRAO do
pridobitve soglasja za začetek poskusnega obratovanja odlagališča je Sklad za
razgradnjo NEK, nato pa ARAO kot bodoči upravljavec odlagališča NSRAO. Vir
sredstev za plačilo nadomestila za objekte za skladiščenje in odlaganje RAO in
IG iz NEK so sredstva zbrana v Skladu za razgradnjo NEK.
Zavezanec mora sredstva za plačilo nadomestila zagotoviti iz
lastnih sredstev.
Pri določitvi višine nadomestila za tekoče leto je treba
osnovo za odmero nadomestila revalorizirati glede na letno stopnjo inflacije v
državah članicah EU. Pri revalorizaciji se upošteva samo razlika inflacije, ki
je večja od 1,5-odstotne stopnje inflacije v državah članicah EU. V
nadaljevanju so navedeni ocenjeni stroški nadomestil brez revalorizacije, kjer
je upoštevano, da inflacija v državah članicah EU ne bo večja od 1,5-odstotne
stopnje.
Letni strošek ARAO za plačilo
nadomestila za CSRAO je približno 0,22 milijona EUR. Strošek nadomestila za čas
gradnje in zapiranja odlagališča NSRAO skupaj z že v preteklih letih (60,40
milijona EUR do 30. 6. 2020) izplačanimi zneski nadomestila znaša 84,30
milijona EUR. Strošek nadomestila za čas obratovanja odlagališča do njegove
razgradnje v letu 2058 pa še dodatnih 118,51 milijona EUR, skupno torej 202,81
milijona EUR. Po koncu obratovanja NEK je strošek nadomestil za suho
skladiščenje VRAO in IG v NEK ocenjen na 37,12 milijona EUR, strošek nadomestil
za odlaganje VRAO in IG v globokem geološkem odlagališču pa na 126,12 milijona
EUR [29]. V skladu z določili BHRNEK mora Republika Slovenija zagotoviti
financiranje za polovico predvidenih stroškov nadomestil za skladiščenje in
odlaganje VRAO in IG iz NEK.


Objekt

Višine nadomestila zaradi omejene rabe prostora v milijon
  EUR


CSRAO

8,14


Skladišče
  VRAO in IG

18,56


Odlagališče
  NSRAO

202,81


Odlagališče
  VRAO in IG

63,06


Razgradnja
  NEK

8,30


Skupaj
  Republika Slovenija

300,87


Preglednica 10: Predvidena višina nadomestil
za jedrske objekte v Republiki Sloveniji za katere je sredstva za plačilo
nadomestil dolžna zagotoviti Republika Slovenija. Za posamezne objekte je
prikazana skupna višina nadomestil glede na predvideno obdobje in višino plačil
kot so pojasnjena v tem poglavju
-       
Stroški izvajanja programa raziskovalnih, razvojnih in predstavitvenih
dejavnosti na področju za ravnanje z radioaktivnimi odpadki in izrabljenim
gorivom
Kot je omenjeno v poglavju 3.6 Raziskave in razvoj, je
zagotavljanje finančnih sredstev za izvajanje raziskovalnega programa za
jedrsko in sevalno varnost, ki bo vključeval tudi ravnanje z RAO in IG,
predvideno že v Resoluciji o jedrski in sevalni varnosti.
Načrtovano je, da te dejavnosti v podporo izvajanju obvezne
državne gospodarske javne službe za ravnanje z RAO neposredno naroča ARAO na
podlagi potrjenega dolgoročnega programa izvajanja obvezne državne gospodarske
javne službe za ravnanje z RAO za obdobje petih let in sredstev, ki mu jih v ta
namen zagotavlja država v okviru finančnega načrta ARAO. Viri financiranja teh
dejavnosti so sredstva državnega proračuna, ki se zagotovijo v finančnem načrtu
ministrstva, pristojnega za izvajanje obvezne državne gospodarske javne službe
za ravnanje z RAO, in sredstva, ki se za razgradnjo in odlaganje RAO in IG zagotavljajo
v Skladu za razgradnjo NEK. Vir financiranja se določi glede na področje in
obseg za katerega se izvajajo dejavnosti.
Za raziskovalne, razvojne in predstavitvene dejavnosti na
področju ravnanja z RAO in IG je v obdobju 2023–2032 načrtovanih 3,96 milijona
EUR sredstev, od tega 3,46 milijona iz vira Sklada za razgradnjo NEK in 0,5
milijona iz državnega proračuna. Sredstva za odlagališče NSRAO so v obdobju
2023–2032 načrtovana v skladu z investicijsko dokumentacijo v višini 0,91
milijona EUR. Za dejavnosti priprav na odlaganje VRAO IN IG iz NEK, ki
vključujejo izvajanje raziskovalnih, razvojnih in predstavitvenih dejavnosti
kot so načrtovane v strategiji 5 tega programa, so v obdobju 2023–2032
načrtovana sredstva v višini 0,25 milijona EUR letno. Za raziskave in razvoj v
podporo obratovanju, razgradnji in zapiranju CSRAO in raziskovalnega reaktorja
Triga Mark II pa sredstva v višini 50.000 EUR letno. Skupni stroški izvajanja
programa raziskovalnih, razvojnih in predstavitvenih dejavnosti za obdobje 2023
do 2112 so ocenjeni na 67,97 milijona EUR, od tega 66,02 milijona iz sredstev
vira Sklad za razgradnjo NEK [29] [37] in 1,85 milijona EUR iz sredstev
državnega proračuna. Od tega je več kot 90 % ocenjenih sredstev
načrtovanih za obdobje po letu 2053 za dejavnosti povezane z gradnjo
odlagališča VRAO in IG [37].
-       
Stroški ravnanja z RAO po jedrski ali radiološki nesreči
Odgovornost za RAO je po ZVISJV-1 skrb povzročitelja nesreče,
lastnika vira oziroma upravljavca objekta, če pa ta ni znan, to odgovornost nosi
država [1] [39]. Za ravnanje z odpadki nastalimi pri jedrski ali radiološki
nesreči in njihovo odlaganje poskrbi izvajalec javne službe ravnanja z
radioaktivnimi odpadki v okviru zagotavljanja dejavnosti in storitev te službe.
V ta namen izvajalec javne službe ravnanja z radioaktivnimi odpadki izvaja
dejavnosti in storitve za vse RAO, ki bi nastali kot posledica izrednih
dogodkov na območju Republike Slovenije za katere mora na podlagi meddržavne
pogodbe poskrbeti Republika Slovenija. Stroški ravnanja z RAO po jedrski ali
radiološki nesreči v obdobju veljavnosti tega programa niso vključeni v skupno
oceno stroškov izvajanja, ker so vse aktivnosti usmerjene v to, da do nesreč ne
pride. V kolikor pa bi se to vseeno zgodilo, bo na osnovi programa sanacije lokacije
in predvidenih postopkov ravnanja in odlaganja RAO izdelana ustrezna ocena.
5.1 SKUPNA OCENA STROŠKOV RAZGRADNJE IN RAVNANJA Z RAO
IN IG
V predhodnem poglavju so na osnovi strategij in zastavljenih
ključnih ciljev podane podlage za oceno in predvidena višina stroškov za
poglavitne dejavnosti razgradnje in ravnanja z RAO in IG. Ocena stroškov
vsebuje še predviden vir financiranja in dinamiko porabe načrtovanih sredstev.
V preglednici 12 in sliki 11 je za oba vira financiranja
predstavljena predvidena letna višina stroškov za glavne dejavnosti razgradnje
in ravnanja z RAO IG za obdobje veljavnosti programa (2023–2032) brez stroškov
ravnanja z RAO nastalih kot posledica izrednih dogodkov.
Slika 11: Predvidena višina stroškov ravnanja
z RAO in IG po letih za obdobje 2023–2032
Skupni stroški razgradnje in ravnanja z RAO in IG so za
obdobje 2023–2032 ocenjeni na 129,74 milijona EUR, od tega več kot 83 %
predstavljajo sredstva iz vira Sklada za razgradnjo NEK (preglednica 13).
Ostali stroški za katere je predvideno, da se financirajo iz proračuna
Republike Slovenije, so načrtovani za dejavnosti izvajanja prevzemanja in
skladiščenja RAO, ki ne izvirajo iz objektov za proizvodnjo električne
energije, ustreznega deleža financiranja odlaganja NSRAO, ki ga krije vir
proračun Republike Slovenije ter izvajanja upravljanja, dolgoročnega nadzora in
vzdrževanja zaprtih odlagališč.
V obdobju veljavnosti tega programa večino načrtovanih
stroškov predstavljajo stroški gradnje in poskusnega ter rednega obratovanja
odlagališča NSRAO, kar velja za oba vira sredstev financiranja. Načrtovani
stroški odlaganja NSRAO so najvišji v času gradnje in obratovanja ter nekaj nižji,
ko odlagališče preide v fazo mirovanja. V celotnem času veljavnosti programa
znaten delež stroškov ravnanja z NSRAO predstavljajo stroški nadomestil za
omejeno rabo prostora, razen v času gradnje, ko je seveda delež stroškov za
gradnjo in opremo relativno višji.
Stroški dejavnosti razgradnje so v tem obdobju nizki (zgolj
stroški priprave revizij programov razgradnje) saj je večina dejavnosti
razgradnje načrtovana za obdobje po letu 2043.
Skupni stroški za dejavnosti razgradnje in ravnanja z RAO in
IG za obdobje 2023–2112 so ocenjeni na 1.186,95 milijona EUR, od tega več kot
89 % predstavljajo sredstva iz vira Sklada za razgradnjo NEK (1058,14
milijona EUR). Ocenjeni stroški za ravnanje z RAO in IG iz NEK za obdobje
2023–2112 so nižji od tistih, ocenjenih v tretji reviziji Programa odlaganja
RAO in IG (1090,10 milijona EUR) [25], ker sta obravnavani obdobji različni (v
tretji reviziji programa odlaganja 2018–2110) in ker je za odlagališče NSRAO
uporabljena posodobljena ocena stroškov na podlagi potrjene novelacije
investicijskega programa [30].
Najvišji delež v tem obdobju predstavljajo stroški gradnje in
obratovanja odlagališč za NSRAO ter VRAO in IG, temu pa sledijo stroški
razgradnje NEK in ostalih jedrskih objektov (Triga, CSRAO). Znaten delež teh stroškov
predstavljajo plačila stroškov nadomestil zaradi omejene rabe prostora
(preglednici 10 in 11).



Leto in vir sredstev

2023–2032

2033–2112

Skupaj 2023–2112


Stroški dejavnosti v milijon EUR

Sklad za razgradnjo NEK

Proračun RS

Sklad za razgradnjo NEK

Proračun RS

Sklad za razgradnjo NEK

Proračun RS


Obratovanje CSRAO in izvajanje javne službe na področju
  institucionalnih RAO

0

7,50

0

19,50

0

27,00


Stroški gradnje in obratovanja odlagališča NSRAO

104,13

10,78

125,56

12,81

229,69

23,59


Stroški gradnje in obratovanja odlagališča VRAO in IG iz
  NEK in Trige 

0

0

506,37

4,80

506,37

4,80


Stroški skladiščenja VRAO in IG iz NEK in Trige

0

0

62,76

25,00

62,76

25,00


Stroški razgradnje NEK (2043–2058)

0,50

0,00

192,80

0,00

193,30

0


Stroški razgradnje CSRAO (2058)

0

0,12

0

0,38

0

0,38


Stroški razgradnje Trige (2043–2053)

0

0

0

12,79

0

12,79


Dolgoročni nadzor in vzdrževanje odlagališča NSRAO
  (2060–2112)

0

0

0

9,47

0

9,47


Dolgoročni nadzor in vzdrževanje odlagališč Jazbec in
  Boršt

0

2,60

0

21,06

0

23,66


Izvajanje programa sistematičnega pregledovanja delovnega
  in bivalnega okolja za zmanjšanje izpostavljenosti zaradi naravnih
  radionuklidov in preteklih dejavnosti ali dogodkov 

0

0,15

0

0

0

0,15


Raziskovalne, načrtovalske, razvojne in predstavitvene
  dejavnosti za RAO in IG

3,46

0,50

62,56

1,35

66,02

1,85


Skupaj: 

108,09

21,65

950,05

107,16

1.058,14

128,81




Skupaj 
Sklad za razgradnjo NEK

1.058,14




Skupaj Proračun RS

128,81


Preglednica
12: Predvideni skupni stroški dejavnosti ravnanja z RAO in IG za obdobje od
2023–2112

Preglednica
13: Stroški predvidenih dejavnosti ravnanja z RAO in IG v obdobju veljavnosti
programa 2023–2032

6. IZOBRAŽEVANJE, OBVEŠČANJE IN POROČANJE
6.1 IZOBRAŽEVANJE IN RAZISKAVE
Visoka raven varnosti in gospodarnosti pri ravnanju z RAO in
IG se zagotavlja z ustrezno ravnjo znanja, veščin in kompetenc. Žal so tovrstne
raziskave v Republiki Sloveniji slabo podprte. Resolucija o raziskovalni in
inovacijski strategiji Republike Slovenije ne razvršča posameznih raziskovalnih
disciplin po državnih prioritetah. Daje le temeljni okvir za urejanje raziskav
in inovacij v državi. Za ureditev vprašanj jedrskih raziskav oziroma s tem
povezanimi raziskavami o ravnanju z RAO so pojavi vprašanje namenske strateške
ureditve tega področja oziroma bolj aktivne vloge resorjev, da v skladu s svojo
sektorsko zakonodajo poskrbijo za podporo jedrskim raziskavam v delu, ki ga z
vidika svojih pristojnosti vidijo kot premalo podprtega. Znanje, tehnologije in
veščine za varno, gospodarno in trajnostno ravnanje z RAO so na voljo in
obstajajo v EU in tudi znotraj širšega mednarodnega prostora. To še posebej
velja za razvitejše programe Finske, Francije, Švedske in Kanade. Vsekakor je
smiselno, da v Republiki Sloveniji čim bolj spremljamo razvoj v mednarodnem
prostoru, dejavno sodelujemo v mednarodnih združenjih in dvostransko sodelujemo
z državami, ki imajo razvitejše raziskovalne programe.
Uspešen prenos novega znanja in tehnologij iz tujine pa
zahteva uspešno in mednarodno priznano raziskovalno, razvojno in izobraževalno
delo domačih strokovnjakov, ki ga je nujno treba financirati iz domačih virov.
Pomanjkanje domačega financiranja tovrstne dejavnosti, ki ga utegne podkrepiti
tudi gospodarska kriza ali slabo izvajanje strateških dokumentov, ko gre za
jedrsko energijo in radioaktivne snovi (Resolucija o raziskovalni in
inovacijski strategiji Republike Slovenije ter Resolucija o jedrski in sevalni
varnosti v Republiki Sloveniji), je eno izmed ključnih tveganj za varno
ravnanje z RAO in IG.
Izobraževanje in raziskave so nujno potrebne za razvoj,
prenos in ohranjanje znanja ter veščin in kompetenc na področju ravnanja z RAO
in IG v Republiki Sloveniji.
Vključevanje v svetovne tokove znanja nam v okviru
mednarodnih povezav in izvajanja skupnih projektov omogočata članstvo v EU,
OECD in sodelovanje z Mednarodno agencijo za atomsko energijo.
Raziskovalna dejavnost na področju jedrske in sevalne
varnosti je opredeljena v Resoluciji o jedrski in sevalni varnosti. V
raziskovalni dejavnosti na področju jedrske in sevalne varnosti se zasledujejo
trije glavni cilji: varnost jedrskih objektov, varno ravnanje z RAO in varstvo
pred sevanji z varnostjo virov ionizirajočih sevanja.
V ZVISJV-1 je določeno, da ARAO, kot del izvajanja dejavnosti
obvezne državne gospodarske javne službe za ravnanje z radioaktivnimi odpadki,
skrbi za razvoj stroke na področju ravnanja z RAO in IG in prenos znanja iz
mednarodnega okolja v Republiko Slovenijo. ARAO zato poleg izvajanja raziskav
in razvoja spremlja še mednarodni razvoj in sodeluje v delovnih skupinah v
okviru mednarodnih povezav in članstva Republike Slovenije v mednarodnih
organizacijah na področju predelave, odlaganja RAO in IG in obratovanja
odlagališč RAO.
6.2 OBVEŠČANJE JAVNOSTI IN NJENO SODELOVANJE PRI
ODLOČANJU
Sodelovanje javnosti pri načrtovanju in odločanju o ravnanju
z RAO in IG Republika Slovenija dosledno upošteva načela Aarhuške konvencije.
Pri ravnanju z RAO in IG je pomembna preglednost. Za preglednost je treba
poskrbeti tako, da bosta zagotovljena učinkovito obveščanje javnosti in
opozarjanje na možnost sodelovanja vseh zadevnih zainteresiranih strani,
vključno z lokalnimi organi in javnostjo, v skladu z obstoječimi zakoni.
Država skozi načelo javnosti iz ZVISJV-1 zagotavlja, da so
podatki o radioaktivnosti v okolju, o izpostavljenosti posameznikov iz
prebivalstva ter o postopkih in dejavnostih državnih organov, izvajalcev
obveznih državnih gospodarskih javnih služb in nosilcev pooblastil, ki se
nanašajo na varstvo pred sevanji in jedrsko in sevalno varnost, javni. Podatki,
povezani z jedrsko in sevalno varnostjo jedrskih in sevalnih objektov, podatki
o ravnanju z RAO in IG in ter podatki o rezultatih monitoringa radioaktivnosti
so javni in dostopni izvajalcem sevalnih dejavnosti, delavcem, in splošni javnosti,
razen če ni drugače določeno z zakonodajo s področja varovanja jedrskih snovi,
fizičnega varovanja in varovanja virov sevanja in z zakonom, ki ureja dostop do
informacij javnega značaja ali z mednarodnimi obveznostmi Republike Slovenije.
Informacije so že od leta 1985 dalje redno objavljene v
letnem poročilu o varstvu pred ionizirajočimi sevanji in jedrski varnosti, ki
ga ob koordinaciji URSJV pripravljajo upravljavci jedrskih in sevalnih
objektov, zaprtih odlagališč RAO in drugi izvajalci sevalnih dejavnosti v
Republiki Sloveniji. Poročilo, pripravljeno v slovenskem in angleškem jeziku,
je dosegljivo javnosti v elektronski obliki na spletnih straneh URSJV.
Ker sta v Republiki Sloveniji radioaktivnost in ionizirajoče
sevanje minimalno vključena v učne programe na ravni osnovnošolskega in
srednješolskega izobraževanja ter zato večina ljudi slabo pozna znanstvena
dejstva o teh pojavih, sta del nacionalne strategije tudi obveščanje in
ozaveščanje javnosti. Preučila se bo tudi možnost, da se to področje vključi v
učne programe. Pri splošnem obveščanju se spodbuja splošna sevalna pismenost,
ki omogoča boljše sodelovanje in razumevanje javnosti pri postopkih in
odločanju. Izobraževanje s področja sevalne pismenosti je namenjeno vsem
javnostim, pri tem pa se javnost seznanja s strokovno dokazanimi učinki
ionizirajočega sevanja na živa bitja in ljudi ter z ukrepi za varovanje zdravja
ljudi, z različnimi vrstami RAO, zakonodajo s področja ravnanja z RAO in IG,
širšimi vidiki varovanja okolja, ki vključujejo tudi nujnost ustreznega
ravnanja z RAO in IG.
6.3 POROČANJE
Republika Slovenija mora kot podpisnica Skupne konvencije o
varnosti ravnanja z izrabljenim gorivom in varnosti ravnanja z radioaktivnimi
odpadki vsaka tri leta pripraviti poročilo o ravnanju z radioaktivnimi odpadki
in izrabljenim gorivom. Vsaka tri leta je treba poročati tudi Evropski komisiji
po direktivi o ravnanju z radioaktivnimi odpadki in izrabljenim gorivom, pri
čemer se lahko izkoristijo poročanje in pregledi po skupni konvenciji.
Za pripravo obeh poročil je pristojna URSJV. URSJV pripravi
poročilo v sodelovanju z Upravo Republike Slovenije za varstvo pred sevanji (v
nadaljnjem v besedilu: URSVS), Kliniko za nuklearno medicino, Onkološkim
inštitutom, NEK, IJS, Rudnikom Žirovski vrh, javnim podjetjem za zapiranje
rudnika urana, d.o.o., Direktoratom za energijo pri Ministrstvu za
infrastrukturo in prostor ter ARAO.
Pri pripravi poročila, spremljanju dejavnosti v obdobju med
pregledovalnima cikloma in poročanju sodeluje do 15 ljudi, ki so na svojih delovnih
področjih pristojni za problematiko ravnanja z RAO in IG oziroma usklajujejo
pripravo poročila. Delo vseh vpletenih pri poročanju ter spremljanju in
izvajanju priporočil s pregledovalne konference po skupni konvenciji in
direktivi o radioaktivnih odpadkih ocenjujemo na 0,5 človek-leto. Strošek
krijejo organizacije, ki so vključene v pripravo poročila ter spremljanje in
izvajanje priporočil.
7. ODGOVORNOSTI ZA IZVAJANJE NACIONALNEGA PROGRAMA
7.1 DRŽAVNI ORGANI
Neodvisni upravni nadzor nad zagotavljanjem jedrske in
sevalne varnosti je zagotovljen z delom URSJV pri Ministrstvu za okolje in
prostor, poleg nje pa tudi z delom URSVS pri Ministrstvu za zdravje, Uprave
Republike Slovenije za zaščito in reševanje pri Ministrstvu za obrambo in delom
Ministrstva za notranje zadeve.
URSJV je pristojna za nadzor jedrske varnosti, jedrskih in
sevalnih objektov ter virov ionizirajočega sevanja v državi razen virov v
zdravstvu in veterini, za katere je pristojna URSVS.
URSJV opravlja strokovne upravne in razvojne naloge na
področjih sevalne in jedrske varnosti, izvajanja sevalnih dejavnosti in uporabe
virov ionizirajočih sevanj, razen v zdravstvu ali veterinarstvu, varstva okolja
pred ionizirajočimi sevanji, fizičnega varovanja jedrskih snovi in objektov,
neširjenja jedrskega orožja in varovanja jedrskega blaga, spremljanja stanja
radioaktivnosti okolja in odgovornosti za jedrsko škodo, opravlja tudi naloge
inšpekcijskega nadzora na naštetih področjih ter ob izrednih radioloških ali
jedrskih dogodkih sodeluje z Republiškim štabom Civilne zaščite pri določanju
zaščitnih ukrepov za prebivalstvo in obveščanju. URSJV vodi centralno evidenco
radioaktivnih odpadkov in izrabljenega goriva, ki nastajajo na ozemlju
Republike Slovenije.
URSVS opravlja strokovne, upravne, nadzorne in razvojne
naloge na področju izvajanja sevalnih dejavnosti in uporabe virov ionizirajočih
sevanj v zdravstvu in veterinarstvu, varovanja zdravja ljudi pred škodljivimi
vplivi ionizirajočih sevanj, sistematičnega pregledovanja delovnega in
bivalnega okolja zaradi izpostavljenosti ljudi naravnim virom ionizirajočih
sevanj, izvajanja monitoringa radioaktivne kontaminacije živil in pitne vode,
omejevanja, zmanjševanja in preprečevanja zdravju škodljivih vplivov
neionizirajočih sevanj ter presojanja ustreznosti in pooblaščanja izvedencev
varstva pred sevanji.
Direktorat za energijo kot organizacijska enota Ministrstva
za infrastrukturo opravlja naloge razvoja širše energetske politike države in
uporabe jedrske energije. Direktorat pripravlja celovito energetsko politiko
države na področju oskrbe z energijo ter s podeljevanjem rudarskih pravic za
raziskovanje in izkoriščanje vseh vrst mineralnih surovin zagotavlja gospodarno
ravnanje z njimi. Spremlja upravljanje energetskih podjetjih v državni lasti,
med katerimi je tudi GEN energija, d.o.o., lastnik slovenskega deleža NEK.
Direktorat ima s tem posreden vpliv na jedrsko varnost objekta, saj je njeno
dolgoročno zagotavljanje odvisno predvsem od stabilnega poslovnega in
finančnega poslovanja. Vpliv na poslovanje ima tudi Slovenski državni holding
d. d., vpliva na finančno poslovanje družbe GEN energija, d.o.o., in posledično
skupine GEN. Na ta način SDH prav tako vpliva na jedrsko varnost objekta, zato
mora kot skrben lastnik zagotavljati ustrezna sredstva za varno obratovanje
NEK. Direktorat za energijo spremlja tudi delovanje Sklada za financiranje
razgradnje NEK in za odlaganje radioaktivnih odpadkov iz NEK.
Ministrstvo za infrastrukturo spremlja delo in je vključeno v
delo meddržavne komisije, ki je ustanovljena na podlagi meddržavne pogodbe
BHRNEK.
Nadzor nad dejavnostjo področja fizičnega varovanja jedrskih
snovi in objektov, v katerih so jedrske ali radioaktivne snovi, izvaja
ministrstvo, pristojno za notranje zadeve, v sodelovanju z inšpekcijo URSJV.
Upravljavec objekta, v katerem so jedrske ali radioaktivne snovi, prevoznik ali
organizator prevoza jedrskih snovi morajo zagotoviti izdelavo načrta fizičnega
varovanja ter zagotoviti izvajanje ukrepov fizičnega varovanja objektov ali
snovi v skladu z načrtom, ki ga potrdi ministrstvo, pristojno za notranje
zadeve.
Za načrtovanje ukrepov sevalne in jedrske varnosti ob
izrednih dogodkih ter pripravo državnega načrta zaščite in reševanja ob jedrski
ali radiološki nesreči je pristojna Uprava Republike Slovenije za zaščito in
reševanje pri Ministrstvu za obrambo.
Država je kot lastnik jedrskih objektov CSRAO in
raziskovalnega reaktorja TRIGA Mark II pristojen za zagotavljanje
finančnih sredstev za njegovo obratovanje, vzdrževanje, razgradnjo ter ravnanje
z RAO in IG.
Za nadzor nad cestnim prevozom RAO in IG je pristojna
Policija kot organ v sestavi Ministrstva za notranje zadeve, za nadzor nad
prevozom teh snovi po železnici, zraku in vodah pa inšpekcija ministrstva,
pristojnega za promet, načrtovanje ukrepov sevalne in jedrske varnosti ob
izrednih dogodkih pa je v pristojnosti Uprave Republike Slovenije za zaščito in
reševanje pri Ministrstvu za obrambo.
ZVISJV-1 opredeljuje obvezno državno gospodarsko javno službo
za ravnanje z radioaktivnimi odpadki, ki jo izvaja ARAO. ARAO je ustanovljen
kot javni gospodarski zavod in za svoje dejavnosti sklepa pogodbe z resornim
ministrstvom, ki je pristojno za nadzor izvajanja obvezne državne gospodarske
javne službe za ravnanje z radioaktivnimi odpadki.
7.2 SKLAD ZA FINANCIRANJE RAZGRADNJE NEK IN ODLAGANJA
RADIOAKTIVNIH ODPADKOV
Decembra 1994 je bil ustanovljen Sklad za financiranje
razgradnje Nuklearne elektrarne Krško in odlaganja radioaktivnih odpadkov iz
Nuklearne elektrarne Krško z namenom zbiranja sredstev za učinkovito in trajno
rešitev razgradnje ter končnega odlaganja radioaktivnih odpadkov in
izrabljenega jedrskega goriva iz NEK.
Septembra 2022 je bil sprejet Zakon o Javnem skladu Republike
Slovenije za financiranje razgradnje Nuklearne elektrarne Krško in odlaganja
radioaktivnih odpadkov in izrabljenega goriva iz Nuklearne elektrarne Krško
(Uradni list RS, št. 130/22), ki ureja delovanje in poslovanje Sklada za
razgradnjo NEK, način zagotavljanja sredstev za financiranje razgradnje in
odlaganja RAO in IG ter njihovo višino in namensko porabo. Sklad je ustanovljen
skladno z meddržavno pogodbo BHRNEK in je pravna oseba javnega prava, njegov
ustanovitelj je Republika Slovenija, ustanoviteljske pravice in obveznosti pa
izvaja Vlada Republike Slovenije. Zakon določa namensko porabo sredstev sklada
in financiranje obvezne državne gospodarske javne službe za ravnanje z RAO iz
državnega proračuna, organe sklada, poslovanje sklada in upravljanje premoženja
sklada.
Organizacija delovanja sklada smiselno sledi sistemski
ureditvi javnih skladov, s ciljem, da bi s sredstvi financiral ukrepe
ustanoviteljeve politike na področju razgradnje NEK ter odlaganja RAO in IG iz
NEK. V ta namen sklad zbira finančna sredstva, jih upravlja ter skrbi za
njihovo ohranitev in rast.
Poleg obstoječih ciljev nadzora in poslovanja, poslovne in
naložbene politike in odgovornega ravnanja z zbranimi sredstvi, zakon dodatno
predvideva vzpostavitev ustreznih podlag za nedvoumno ureditev razmerij med
ustanoviteljem, skladom in izvajalcem obvezne državne gospodarske javne službe
ravnanja z radioaktivnimi odpadki in da se sklad umesti v sistemsko ureditev
javnih skladov, poslovne knjige pa vodi v skladu s predpisi na področju javnih
financ.
Prihodek sklada je dajatev za razgradnjo NEK in odlaganje RAO
ter IG iz NEK, ki ga v sklad plačuje zavezanec za vsako MWh električne
energije, ki je proizvedena v NEK in jo na pragu NEK prevzame zavezanec za
plačilo dajatve. Višino dajatve s sklepom določi Vlada Republike Slovenije na
predlog ministra, pristojnega za energijo. Sklad vsako leto izdela dvoletni
poslovni in finančni načrt, ki ju na predlog direktorja sprejme nadzorni svet,
ter ga pošlje v soglasje ministru, pristojnemu za energijo.
7.3 IZVAJALEC OBVEZNE DRŽAVNE GOSPODARSKE JAVNE SLUŽBE
Obvezno državno gospodarsko javno službo za ravnanje z
radioaktivnimi odpadki, kot je opredeljena v ZVISJV-1, izvaja ARAO kot
samostojna izvajalska organizacija. Nadzor nad poslovanjem izvajalca obvezne
državne gospodarske javne službe za ravnanje z radioaktivnimi odpadki opravlja
ministrstvo, pristojno za odpadke [1].
Leta 1999 je bila sprejeta Uredba o načinu, predmetu in
pogojih opravljanja gospodarske javne službe ravnanja z radioaktivnimi odpadki
(Uradni list RS, št. 32/99 in 41/04 – ZVO1), ki je določala
način opravljanja gospodarske javne službe ravnanja z radioaktivnimi odpadki,
ki nastajajo na območju Republike Slovenije, razen ravnanja z izrabljenim
jedrskim gorivom in ravnanja z odpadki, ki so nastali v Nuklearni elektrarni
Krško in nekdanjem Rudniku Žirovski vrh. Uredba je podrobneje določila obseg
opravljanja javne službe, vključno s prevzemi in ravnanjem z RAO ter
upravljanjem infrastrukturnega objekta javne službe za skladiščenje NSRAO.
Odlok o ustanovitvi javnega podjetja za ravnanje z
radioaktivnimi odpadki (Uradni list RS, št. 5/91) se je kasneje (v letih
1999, 2011 in 2009) spreminjal in dopolnjeval, ARAO pa je tako pridobival širše
pristojnosti in naloge.
Na podlagi ZVISJV-1 sta bila leta 2022 sprejeta Uredba o
načinu in pogojih izvajanja obvezne državne gospodarske javne službe za
ravnanje z radioaktivnimi odpadki [8] in Odlok o ustanovitvi ARAO [9], ki za
javno službo za ravnanje z RAO določata način in pogoje ter organizacijsko
obliko izvajanja, financiranje, cenik storitev in dejavnosti in druge vsebine,
pomembne za izvajanje vseh organizacijskih in fizičnih dejavnosti ravnanja z
RAO in IG.
Skladno z ZVISJV-1, Uredbo in Odlokom, ARAO izvaja obvezno
državno gospodarsko javno službo za ravnanje z radioaktivnimi odpadki, ki
obsega dejavnosti in storitve prevzemanja, zbiranja, prevažanja, predelave in
skladiščenja pred odlaganjem, priprave na gradnjo odlagališča, gradnjo
odlagališča ter odlaganje RAO, ki niso odpadki iz jedrskih objektov za
proizvodnjo energije. ARAO poleg tega kot javno službo opravlja še dejavnosti
in storitve predelave RAO in IG pred odlaganjem, priprav na gradnjo
odlagališča, gradnje odlagališča ter odlaganja RAO iz jedrskih objektov za
proizvodnjo energije, obratovanja odlagališč RAO, upravljanja, dolgoročnega
nadzora in vzdrževanja zaprtih odlagališč RAO, upravljanja, dolgoročnega
nadzora in vzdrževanje zaprtih odlagališč rudarske in hidrometalurške jalovine,
ki je nastala pri pridobivanju in izkoriščanju jedrskih mineralnih surovin.
Sestavni del dejavnosti in storitev obvezne državne
gospodarske javne službe za ravnanje z radioaktivnimi odpadki sta tudi skrb za
razvoj stroke na področju ravnanja z RAO in IG ter prenos znanja iz
mednarodnega okolja v Republiko Slovenijo. Poleg tega ARAO izvaja še druge
strokovno tehnične in razvojne naloge na podlagi zakona, ki ureja varstvo pred
ionizirajočimi sevanji in jedrsko varnost, ali na podlagi odločitev vlade,
neposredno povezanih z izvajanjem javne službe ravnanja z RAO.
8. SPREMLJANJE NAPREDKA PRI IZVAJANJU NACIONALNEGA
PROGRAMA
Spremljanje napredka pri izvajanju tega nacionalnega programa
se zagotovi z vsakoletnim preverjanjem stanja izvajanja ukrepov in ključnih
kazalnikov programa določenih v poglavju 4 o strategijah in dejavnostih
ravnanja z RAO in IG. Poleg tega mora imetnik RAO ali IG, ki je upravljavec
sevalnega ali jedrskega objekta v skladu z zahtevami Pravilnika o ravnanju z
radioaktivnimi odpadki in izrabljenim gorivom [6] pripraviti Program
gospodarjenja z radioaktivnimi odpadki ali izrabljenim gorivom, ki se ga
preverja vsaki dve leti in v katerega je potrebno vključiti merljive kazalnike
uspešnosti za predvidene postopke in načine ravnanja z RAO ali IG, opremo in
predvidene ukrepe za zmanjšanje nastajanja RAO ali IG ter za zmanjšanje
sevalnih in drugih vplivov, ki so posledica RAO ali IG.
Organ, pristojen za jedrsko varnost, enkrat letno zbere
informacije o izvajanju ukrepov in doseganju ključnih kazalnikov posameznih
izvajalcev ukrepov za dosego ciljev strategij ter jih vključi v letno poročilo
o varstvu pred ionizirajočimi sevanji in jedrski varnosti, ki ga vlada predloži
Državnemu zboru Republike Slovenije vsako leto do konca julija za preteklo
leto. V poročilu mora biti poudarjena uspešnost izvajanja ukrepov, ki temelji
na doseganju ključnih kazalnikov za uresničevanje ciljev strategij, opredeliti
pa je treba tudi, zakaj ključni kazalniki morda niso bili doseženi ter možne
izboljšave izvajanja ukrepov in doseganja ključnih kazalnikov za pripravo
posodobitve nacionalnega programa ravnanja z RAO in IG. Prav tako organ,
pristojen za jedrsko varnost, doseganje merljivih kazalnikov uspešnosti
ravnanja imetnikov RAO ali IG ter morebitne dopolnitve in spremembe programa
gospodarjenja z radioaktivnimi odpadki ali izrabljenim gorivom preverja skozi
rezultate pregleda teh programov.
9. KRATICE


ARAO

Agencija
  za radioaktivne odpadke


EU

Evropska
  unija


EURATOM

Evropska
  skupnost za atomsko energijo


Fond
  NEK 

Fond
  za financiranje razgradnje i zbrinjavanja radioaktivnog otpada i istrošenoga
  nuklearnog goriva Nuklearne elektrane Krško, Hrvaška


IAEA

Mednarodna
  agencija za atomsko energijo


IG

izrabljeno
  gorivo


IJS

Institut
  »Jožef Stefan«


JEK
  2

Jedrska
  elektrarna Krško 2


NSRAO 

nizko-
  in srednjeradioaktivni odpadki


OECD 

Organizacija
  za gospodarsko sodelovanje in razvoj


OVP 

občasni
  varnostni pregled


RAO 

radioaktivni
  odpadki


Sklad
  za razgradnjo NEK 

Javni
  sklad Republike Slovenije za financiranje razgradnje Nuklearne elektrarne
  Krško in odlaganja radioaktivnih odpadkov in izrabljenega goriva iz Nuklearne
  elektrarne Krško.


TRIGA
  Mark II 

jedrski
  raziskovalni reaktor na IJS


TTC 

cevasti
  površnik


URSJV

Uprava
  Republike Slovenije za jedrsko varnost


URSVS

Uprava
  Republike Slovenije za varstvo pred sevanji


VRAO 

visokoradioaktivni
  odpadki


WMB 

objekt
  v NEK za manipulacijo z opremo in pošiljkami radioaktivnih tovorov


ZDA 

Združene
  države Amerike


10. VIRI

[1] 

„Zakon
  o varstvu pred ionizirajočimi sevanji in jedrski varnosti (Uradni list RS,
  št. 76/17, 26/19 in 172/21).“.


[2] 

„Energetsko
  dovoljenje za energetski projekt Jedrska elektrarna Krško 2,
  št.360-52/2020/17-02711771, Ministrstvo za infrastrukturo Republike
  Slovenije, 2021.“.


[3] 

„Uredba
  o državnem prostorskem načrtu za odlagališče nizko in srednje radioaktivnih
  odpadkov na lokaciji Vrbina v občini Krško (Uradni list RS, št. 114/09
  in 50/12)“.


[4] 

„Varnostno
  poročilo za odlagališče NSRAO Vrbina, Krško, oznaka NSRAO2-POR-038, ARAO,
  november 2021“.


[5] 

„Mnenja
  URSJV h gradnji odlagališča nizko- in srednjeradioaktivnih odpadkov,
  št. 3510-3/2019/162, januar 2022“.


[6] 

„Pravilnik
  o ravnanju z radioaktivnimi odpadki in izrabljenim gorivom (Uradni list RS,
  št. 125/21).“.


[7] 

„Ustava
  Republike Slovenije (Uradni list RS, št. 33/91-I, 42/97 – UZS68, 66/00 –
  UZ80, 24/03 – UZ3a, 47, 68, 69/04 – UZ14, 69/04 – UZ43, 69/04 – UZ50, 68/06 –
  UZ121,140,143, 47/13 – UZ148, 47/13 – UZ90,97,99 in 75/16 – UZ70a)“.


[8] 

„Uredba
  o načinu in pogojih izvajanja obvezne državne gospodarske javne službe za
  ravnanje z radioaktivnimi odpadki (Uradni list RS, št. 08/22)“.


[9] 

„Odlok
  o ustanovitvi javnega gospodarskega zavoda ARAO – Agencija za radioaktivne
  odpadke (Uradni list RS, št. 08/22).“.


[10] 

„Celoviti
  nacionalni energetski in podnebni načrta Republike Slovenije, dokument
  ševilka 35400-18/2019/22 sprejet na 62. redni seji Vlade RS, februar 2020.“.


[11] 

„Program
  razgradnje NEK in odlaganja NSRAO in IJG, APO in ARAO, marec 2004“.


[12] 

„Zapisnik
  11. seje meddržavne komisije za izvajanje meddržavne pogodbe BHRNEK, november
  2017.“.


[13] 

„Zapisnik
  13. seje meddržavne komisije za izvajanje meddržavne pogodbe BHRNEK,
  september 2019.“.


[14] 

„Zapisnik
  14. seje meddržavne komisije za izvajanje meddržavne pogodbe BHRNEK, julij
  2020“.


[15] 

„Zapisnik
  15. seje meddržavne komisije za izvajanje meddržavne pogodbe BHRNEK, oktober
  2021“.


[16] 

„Zapisnik
  16. seje meddržavne komisije za izvajanje meddržavne pogodbe BHRNEK, april
  2022“.


[17] 

„Resolucija
  o Dolgoročni podnebni strategiji Slovenije do leta 2050 (Uradni list RS,
  št. 119/21)“.


[18] 

„PROGRAM
  RAZGRADNJE JEDRSKEGA OBJEKTA REAKTOR TRIGA MARK II NA INSTITUTU JOŽEF STEFAN,
  IJS, delovno poročilo, IJS-DP- 9849, Izdaja: 4, april 2021.“.


[19] 

„Dolgoročna
  strategija obratovanja reaktorja TRIGA, IJS, IJS-DP-10797, izdaja 2, marec
  2015.“.


[20] 

„Program
  razgradnje jedrskega objekta reaktor TRIGA Mark II na Institutu Jožef Stefan,
  delovno poročilo IJS-DP-9849, december 2007, revizija 0.“.


[21] 

„https://www.energy.gov/nepa/downloads/eis-0218-sa-08-supplement-analysis“.


[22] 

„3rd
  Revision of the NPP Krško Decommissioning Program, NIS – Siempelkamp,
  document No.: 4520 / CA / F 010640 5 / 01, June 2019.“.


[23] 

„Federal
  Register Vol. 69, No. 230, December 1, 2004, str.  69901–69903.“.


[24] 

„Federal
  Register Vol. 77, No. 20, January 31, 2012, str. 4807 in 4808.“.


[25] 

„Program
  razgradnje za CSRAO, Revizija 0. 04-01-026-002, ARAO, 2012.“.


[26] 

„Program
  razgradnje za CSRAO, Revizija 1, 04-01-026-002, ARAO, 2021.“.


[27] 

„Uredba
  o preoblikovanju rudnika Žirovski vrh, javnega podjetja za zapiranje Rudnika
  urana, p.o, v rudnik Žirovski vrh, javno podjetje za zapiranje rudnika urana,
  d.o.o. (Uradni list RS, št. 79/01).“.


[28] 

„Uredba
  o zmanjšanju izpostavljenosti zaradi naravnih radionuklidov in preteklih
  dejavnosti ali dogodkov (Uradni list RS, št. 38/18).“.


[29] 

„Third
  Revision of the Krško NPP Radioactive Waste and Spent Fuel Disposal Program,
  version 1.3, September 2019, ARAO – Agency for Radwaste Management,
  Ljubljana, Fund for financing the decommissioning of the Krško NPP, Zagreb.“.


[30] 

„Odlagališče
  NSRAO Vrbina, Krško, Investicijski program, revizija E, IBE d.d., julij 2021.“.


[31] 

„Sklep
  ministra za infrastrukturo št. 360-182/2020/35 z dne 2. 8. 2021 o
  potrditvi »Investicijskega programa za odlagališče NSRAO, Vrbina v občini
  Krško, revizija E, julij 2021.“.


[32] 

„Zapisnik
  10. seje meddržavne komisije za izvajanje meddržavne pogodbe BHRNEK, julij
  2015.“.


[33] 

„Pravilnik
  o dejavnikih sevalne in jedrske varnosti (Uradni list RS, št. 74/16 in
  76/17 – ZVISJV-1)“.


[34] 

„Decommissioning
  of Facilities, General Safety Requirements Part 6, IAEA Safety Standard
  Series, IAEA, 2014.“.


[35] 

„IAEA
  Position Statement on Release of Patients after radionuclide therapy, februar
  2010.“.


[36] 

„Študija
  izvedbe investicije, odlagališče NSRAO Vrbina, Krško, IBE d.d., julij 2021.“.


[37] 

„Reference
  Scenario for Geological Disposal Facility in Hard Rock with Cost Estimation
  for its Implementation, IBE d.d., February 2019.“.


[38] 

„Zakon
  o trajnem prenehanju izkoriščanja uranove rude in preprečevanju posledic
  rudarjenja v Rudniku urana Žirovski vrh (Uradni list RS, št. 22/06 –
  uradno prečiščeno besedilo).“.


[39] 

„Zaščitna
  strategija ob jedrski in radiološki nesreči, URSJV 2021.“.


[40] 

„Smernice
  za ravnanje z velikimi količinami RAO, Agencija za radioaktivne odpadke,
  2021.“.


[41] 

„Ocena
  ogroženosti ob jedrski in radiološki nesreči v Republike Slovenije, verzija
  2.2, Uprava Republike Slovenije za zaščito in reševanje, marec 2022“.

11. ZAČETEK VELJAVNOSTI RESOLUCIJE
Z dnem uveljavitve te resolucije preneha veljati Resolucija o
nacionalnem programu ravnanja z radioaktivnimi odpadki in izrabljenim gorivom
za obdobje 2016–2025 (Uradni list RS, št. 31/16).
Ta resolucija začne veljati petnajsti dan po objavi v Uradnem
listu Republike Slovenije.
Št. 801-10/22-2/16
Ljubljana, dne 27. januarja 2023
EPA 395-IX
Državni zbor
Republike Slovenije
mag. Urška Klakočar Zupančič
predsednica
