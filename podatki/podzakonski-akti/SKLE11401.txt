1. člen
(vsebina in področje uporabe)
(1) Ta sklep določa podrobnejša pravila glede:
1.     
kriterijev za opredelitev pomembnega plačilnega sistema v skladu z 200.
členom ZPlaSSIED,
2.     
zahtev za upravljavce plačilnih sistemov v skladu z 214.–224. členom
ZPlaSSIED,
3.     
vsebine, oblike, načina in rokov za obveščanje in poročanje o delovanju
plačilnih sistemov v skladu s petim odstavkom 225. člena ZPlaSSIED.
(2) Zahteve iz 5. do 15. člena tega sklepa veljajo za
upravljavce vseh plačilnih sistemov, razen če je izrecno navedeno, da veljajo
le za upravljavce pomembnih plačilnih sistemov iz 4. člena tega sklepa.
2. člen
(prenos predpisov EU)
S tem sklepom se v pravni red Republike Slovenije prenaša Direktiva
98/26/ES Evropskega parlamenta in Sveta z dne 19. maja 1998 o dokončnosti
poravnave pri plačilih in sistemih poravnave vrednostnih papirjev (UL L št. 166
z dne 11. 6. 1998, str. 45), zadnjič spremenjena z Uredbo (EU)
št. 909/2014 Evropskega parlamenta in Sveta z dne 23. julija 2014 o
izboljšanju ureditve poravnav vrednostnih papirjev v Evropski uniji in o
centralnih depotnih družbah ter o spremembi direktiv 98/26/ES in 2014/65/EU ter
Uredbe (EU) št. 236/2012 (UL L št. 257 z dne 28. 8. 2014, str.1).
3. člen
(opredelitve izrazov)
(1) Izrazi
1.     
infrastruktura finančnega trga,
2.     
pravno tveganje,
3.     
kreditno tveganje,
4.     
likvidnostno tveganje,
5.     
zadevni organ,
6.     
poravnalna banka,
7.     
zadevni deležniki,
8.     
načrt za sanacijo, uporabljeni v tem sklepu, imajo enak pomen kot isti
izrazi, opredeljeni v 2. členu Uredbe Evropske centralne banke (EU) št.
795/2014 z dne 3. julija 2014 o pregledniških zahtevah za sistemsko
pomembne sisteme (UL L št. 217 z dne 23. 7. 2014, str. 16), zadnjič
spremenjene z Uredbo Evropske centralne banke (EU) št. 2017/2094 z dne
3. novembra 2017 o spremembi Uredbe (EU) št. 795/2014 o pregledniških
zahtevah za sistemsko pomembne sisteme (UL L št. 299 z dne 16. 11. 2017,
str. 11) (v nadaljnjem besedilu: Uredba 795/2014/EU).
(2) Načrt za redno likvidacijo pomeni načrt za urejeno
prenehanje delovanja plačilnega sistema, ki ga pripravi upravljavec plačilnega
sistema.
(3) Izpad v delovanju plačilnega sistema pomeni enkraten
dogodek ali niz povezanih dogodkov, ki jih upravljavec plačilnega sistema ne
načrtuje in ki imajo ali bodo verjetno imeli negativen učinek na varnost,
razpoložljivost, zmogljivost in/ali neprekinjenost delovanja plačilnega
sistema, vključno z neizpolnitvijo finančnih obveznosti udeležencev plačilnega
sistema.
(4) Izrazi, ki niso navedeni v tem členu in so
uporabljeni v tem sklepu, imajo enak pomen kot v ZPlaSSIED.
4. člen
(kriteriji za opredelitev pomembnega plačilnega sistema)
Pomemben plačilni sistem iz 200. člena ZPlaSSIED je plačilni
sistem, ki izpolnjuje najmanj enega izmed naslednjih pogojev:
1.     
izpolnjuje kriterije za sistemsko pomemben plačilni sistem iz tretjega
odstavka 1. člena Uredbe 795/2014/EU;
2.     
obdeluje vsaj 25 % delež skupnega števila in/ali skupne vrednosti
plačilnih transakcij v vseh plačilnih sistemih, za katere se uporablja
slovensko pravo;
3.     
morebitne motnje v delovanju plačilnega sistema lahko pomembno vplivajo
na tekoče izvajanje plačilnih transakcij v državi ali na zmanjšanje zaupanja
uporabnikov plačilnih storitev v varnost in učinkovitost izvajanja plačilnih
transakcij.
5. člen
(pravna zanesljivost)
(1) Pravna podlaga plačilnega sistema mora zagotavljati
visoko stopnjo pravne varnosti in gotovosti za vse pomembne vidike upravljanja
tega plačilnega sistema v vseh relevantnih pravnih redih.
(2) Upravljavec plačilnega sistema mora imeti
vzpostavljena pravila, postopke in sklenjene pogodbe, ki so jasni, razumljivi in
skladni z ZPlaSSIED ter drugimi relevantnimi zakoni in predpisi.
(3) Upravljavec plačilnega sistema mora Banki Slovenije
in udeležencem ter po potrebi strankam udeležencev na jasen in razumljiv način
predstaviti pravno podlago dejavnosti tega plačilnega sistema.
(4) Upravljavec plačilnega sistema mora imeti pravila,
postopke in pogodbe, ki so izvršljive v vseh pravnih redih, v katerih deluje.
Poleg tega mora biti zagotovljena visoka stopnja gotovosti, da dejanja
upravljavca plačilnega sistema, izvršena v skladu s pravili, postopki in
pogodbami, ne bodo izpodbita, razveljavljena ali zadržana.
(5) Upravljavec plačilnega sistema, ki opravlja
dejavnost v več kot enem pravnem redu, mora identificirati in obvladovati
tveganja, ki izhajajo iz morebitne kolizije zakonov.
6. člen
(upravljanje)
(1) Ureditev upravljanja, v skladu s katero delujeta
poslovodstvo in nadzorni svet, če slednji obstaja, upravljavca plačilnega
sistema, mora vključevati zlasti:
1.     
transparentnost lastniške strukture upravljavca plačilnega sistema;
2.     
organizacijsko strukturo upravljavca plačilnega sistema;
3.     
postopke odločanja na vseh organizacijskih ravneh;
4.     
pretok informacij med vsemi organizacijskimi ravnmi;
5.     
upravljanje s tveganji in sistem notranjih kontrol.
(2) Upravljavec plačilnega sistema mora imeti
vzpostavljene mehanizme za:
1.     
prepoznavanje in upoštevanje interesov udeležencev ter drugih zadevnih
deležnikov,
2.     
pravično zastopanost udeležencev pri uveljavljanju njihovih interesov;
3.     
obravnavo in reševanje sporov med zadevnimi deležniki.
7. člen
(okvir za celovito upravljanje s tveganji)
(1) V skladu z okvirom za upravljanje s tveganji mora
upravljavec celovito ugotavljati, meriti, spremljati in upravljati pravna,
kreditna, likvidnostna, operativna in druga tveganja, ki nastajajo v plačilnem
sistemu ali jih ta nosi. Okvir za upravljanje s tveganji mora opredeljevati
zlasti:
1.     
politike, postopke, sisteme in kontrole za ugotavljanje, spremljanje,
zmanjševanje in upravljanje navedenih tveganj;
2.     
pristojnosti in odgovornosti za odločanje o upravljanju s tveganji.
(2) Upravljavec plačilnega sistema okvir za upravljanje
tveganj pregleda najmanj enkrat letno.
8. člen
(denarne poravnave)
(1) Upravljavec pomembnega plačilnega sistema mora
izvajati poravnavo v centralnobančnem denarju, kadar je to smiselno in na
voljo, da se izogne kreditnemu in likvidnostnemu tveganju.
(2) Če se ne uporabi centralnobančnega denarja, mora
upravljavec pomembnega plačilnega sistema zagotoviti, da se denarne poravnave
izvršijo z uporabo sredstva za poravnavo, ki ima nizko kreditno in likvidnostno
tveganje.
(3) Če se poravnava izvrši v denarju poslovne banke,
mora upravljavec pomembnega plačilnega sistema spremljati, upravljati in
omejevati kreditno in likvidnostno tveganje, ki izhaja iz naslova poslovne
banke, ki deluje kot poravnalna banka. Upravljavec pomembnega plačilnega
sistema mora zlasti vzpostaviti in spremljati skladnost svojih poravnalnih bank
s strogimi merili, ki med drugim upoštevajo skladnost z zakonodajo in
nadzorniškimi zahtevami, kreditno sposobnost, kapital, dostop do likvidnosti in
operativno zanesljivost teh poravnalnih bank. Upravljavec pomembnega plačilnega
sistema mora tudi spremljati in upravljati koncentracijo kreditnih in
likvidnostnih izpostavljenosti do poslovnih bank, ki delujejo kot poravnalne
banke upravljavca pomembnega plačilnega sistema.
(4) Če upravljavec pomembnega plačilnega sistema
opravlja denarne poravnave v svojih poslovnih knjigah, mora sprejemati in
nadzorovati ukrepe za obvladovanje in zniževanje svojih kreditnih in
likvidnostnih tveganj.
(5) Če se poravnava izvršuje v denarju poslovne banke,
mora upravljavec pomembnega plačilnega sistema s poravnalno banko jasno
pogodbeno urediti trenutek odreditve prenosa denarnih sredstev med udeleženci
plačilnega sistema v poslovnih knjigah poravnalne banke.
9. člen
(pravila in postopki v primeru neizpolnitve obveznosti
udeleženca)
(1) Upravljavec plačilnega sistema mora opredeliti
pravila in postopke za primere neizpolnitve finančnih obveznosti udeleženca,
med drugim zaradi operativnih razlogov, nelikvidnosti ali začetka postopka
zaradi insolventnosti tega udeleženca.
(2) Pravila in postopki morajo v primeru neizpolnitve
finančne obveznosti udeleženca omogočiti zaključek poravnave obveznosti in
terjatev med udeleženci plačilnega sistema, ter urejati zagotavljanje sredstev
za pokrivanje neizpolnjene finančne obveznosti. Zlasti morajo določati:
1.     
ukrepe, ki jih lahko izvede upravljavec plačilnega sistema, če pride do
neizpolnitve obveznosti;
2.     
ali so ti ukrepi samodejni ali je treba o njih odločati in način odločanja
o njih;
3.     
možne spremembe običajnih postopkov poravnave upravljavca plačilnega
sistema, da se zagotovi pravočasna poravnava;
4.     
ravnanje s plačili na različnih stopnjah obdelave;
5.     
verjetni vrstni red ukrepov;
6.     
vloge, obveznosti in odgovornosti zadevnih deležnikov, vključno z
udeleženci, pri katerih ni prišlo do neizpolnitve obveznosti;
7.     
druge mehanizme, ki se sprožijo, da se omeji vpliv neizpolnitve
obveznosti.
(3) Upravljavec plačilnega sistema mora biti pripravljen
na izvedbo svojih pravil in postopkov za primer neizpolnitve obveznosti
udeleženca, vključno z vsemi ustreznimi postopki, o katerih je treba odločati
in ki so določeni v njegovih pravilih.
(4) Upravljavec plačilnega sistema mora preizkusiti in
pregledati pravila in postopke plačilnega sistema, navedene v drugem odstavku
tega člena, najmanj enkrat letno oziroma po vsaki pomembni spremembi v
plačilnem sistemu. Upravljavec plačilnega sistema v te preizkuse in preglede
vključi udeležence plačilnega sistema in zadevne deležnike.
(5) Upravljavec pomembnega plačilnega sistema mora javno
razkriti ključne vidike pravil in postopkov, navedenih v drugem odstavku tega
člena, zlasti pa:
1.     
okoliščine, ko se izvedejo ukrepi iz tega člena;
2.     
kdo izvede te ukrepe;
3.     
obseg ukrepov, ki se izvedejo;
4.     
mehanizme za ureditev obveznosti upravljavca pomembnega plačilnega
sistema do udeležencev, pri katerih ni prišlo do neizpolnitve obveznosti.
10. člen
(splošno poslovno tveganje)
(1) Načrt za sanacijo in redno likvidacijo, ki ga
pripravi in redno posodablja upravljavec pomembnega plačilnega sistema, mora
opredeljevati zlasti:
1.     
scenarije dogodkov iz naslova splošnih poslovnih tveganj;
2.     
ukrepe za obvladovanje splošnih poslovnih tveganj, vključno s
kvantitativnimi in/ali kvalitativnimi kriteriji za njihovo izvedbo;
3.     
načine oziroma postopke za zbiranje dodatnega lastniškega kapitala v
primeru znižanja ravni tega blizu ali pod zahtevano raven.
(2) Likvidna neto sredstva, ki jih mora imeti
upravljavec pomembnega plačilnega sistema:
1.     
morajo zadostovati za izvedbo načrta iz prejšnjega odstavka;
2.     
so dodatna k sredstvom, ki se vodijo za kritje neizpolnitve obveznosti
udeležencev ali drugih kreditnih in likvidnostnih tveganj;
3.     
morajo biti dovolj likvidna in visoko kakovostna, da jih je mogoče
zlahka in takoj zamenjati za gotovino oziroma sredstva, ki se jih lahko
pretvori v gotovino, z malo ali brez izgube vrednosti, da upravljavec
pomembnega plačilnega sistema lahko pokrije svoje tekoče in načrtovane poslovne
odhodke po različnih scenarijih, tudi v neugodnih tržnih razmerah za
poslovanje.
11. člen
(operativno tveganje)
(1) Upravljavec plačilnega sistema mora sisteme,
politike, postopke in kontrole v okviru upravljanja operativnega tveganja
najmanj vsaki dve leti in ob večjih spremembah pregledati, posodobiti in
preizkusiti.
(2) Upravljavec plačilnega sistema mora določiti cilje
glede ravni storitev, operativne zanesljivosti ter politike za doseganje teh
ciljev. Zadevne politike morajo vključevati tudi pravila in postopke glede
upravljanja tveganj iz naslova zunanjih ponudnikov storitev, ki upravljavcu plačilnega
sistema omogočajo zagotoviti izpolnjevanje vseh pogojev, ki veljajo za
pridobitev in ohranitev dovoljenja Banke Slovenije za upravljanje plačilnega
sistema.
(3) Upravljavec plačilnega sistema mora določiti
celovite politike fizične in informacijske varnosti, s katerimi se ustrezno
ugotavljajo, ocenjujejo in upravljajo vse morebitne ranljivosti in grožnje.
Zadevne politike morajo vključevati tudi ukrepe za zagotavljanje kibernetske
odpornosti plačilnega sistema.
(4) Upravljavec plačilnega sistema mora vzpostaviti
načrt neprekinjenega poslovanja, ki obravnava dogodke, za katere upravljavec
oceni, da obstaja znatno tveganje, da bi povzročili motnje v delovanju
plačilnega sistema.
12. člen
(zahteve glede udeležbe v plačilnem sistemu)
Upravljavec plačilnega sistema mora redno spremljati, ali
udeleženci izpolnjujejo zahteve plačilnega sistema za udeležbo.
13. člen
(vsebina kriterijev učinkovitosti in uspešnosti)
Kriteriji učinkovitosti in uspešnosti plačilnega sistema ter
postopki za zagotovitev doseganja opredeljenih kriterijev morajo obsegati
zlasti naslednja področja:
1.     
zasnovo plačilnega sistema, vključno z ureditvijo kliringa in poravnave;
2.     
obseg storitev in produktov, za katere se opravlja kliring ali
poravnavo;
3.     
uporabo tehnologije in postopkov.
14. člen
(redno in izredno poročanje o delovanju in upravljanju
plačilnih sistemov)
(1) Upravljavec plačilnega sistema mora poročati Banki
Slovenije o delovanju in upravljanju plačilnega sistema. Poročila upravljavca
plačilnega sistema so redna periodična in izredna, ko nastopijo okoliščine,
določene v tem sklepu.
(2) Redna poročila upravljavca plačilnega sistema so:
1.     
poročila o delovanju plačilnega sistema;
2.     
poročila o aktivnostih notranje revizije na področju upravljanja
plačilnega sistema;
3.     
poročila o obvladovanju tveganj v plačilnem sistemu.
(3) Upravljavec plačilnega sistema mora letno poslati
Banki Slovenije tudi načrt aktivnosti na področju opravljanja testiranj rednih
in nadomestnih rešitev in postopkov ter ocenjevanja tveganj v plačilnem
sistemu.
(4) Izredna poročila upravljavca plačilnega sistema so:
1.     
poročila o statusnih in drugih spremembah v zvezi z udeleženci
plačilnega sistema;
2.     
poročila o izpadih v delovanju plačilnega sistema;
3.     
poročila o načrtovanih spremembah v delovanju plačilnega sistema.
(5) Obveznost upravljavca plačilnega sistema po 3. točki
četrtega odstavka tega člena ne posega v obveznosti udeležencev plačilnega
sistema v primeru sprememb pravil plačilnega sistema, kot je določeno v 213.
členu ZPlaSSIED.
(6) Guverner Banke Slovenije izda navodilo, s katerim
predpiše podrobnejšo vsebino, obliko ter način in roke za posredovanje poročil
in informacij iz drugega do petega odstavka tega člena.
15. člen
(obveščanje o dogodkih)
Upravljavec plačilnega sistema mora Banko Slovenije nemudoma
obvestiti o naslednjih dogodkih:
1.     
če je ogrožena likvidnost ali solventnost upravljavca plačilnega
sistema;
2.     
če je upravljavec plačilnega sistema začel z obširnejšo prenovo
informacijskih sistemov ali če je začel z razvojem nove ponudbe storitev,
povezanih z upravljanjem plačilnega sistema, ki so pretežno podprte z
informacijsko tehnologijo;
3.     
o drugih dogodkih, ki lahko vplivajo na upravljanje plačilnega sistema.
16. člen
(razveljavitev Navodila za poročanje upravljavcev plačilnih
sistemov)
Z dnem uveljavitve tega sklepa preneha veljati Navodilo za
poročanje upravljavcev plačilnih sistemov (Uradni list RS, št. 86/09 in 74/11).
17. člen
(končna določba)
Ta sklep začne veljati sedmi dan po objavi v Uradnem listu
Republike Slovenije.
Ljubljana, dne
22. februarja 2018
Boštjan Jazbec l.r.
Predsednik
Sveta Banke Slovenije