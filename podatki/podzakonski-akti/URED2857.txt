I. UVODNA DOLOČBA
1. člen
(splošna določba)
(1) Ta uredba določa program strokovnega usposabljanja in
preverjanja znanja, podrobnejši način in postopek za izdajo pooblastila o
usposobljenosti ter način vodenja evidence izdanih pooblastil o usposobljenosti
za naravovarstvene nadzornike (v nadaljnjem besedilu: nadzorniki) in druga
vprašanja, ki se nanašajo na nadzornike. 
(2) Ta uredba se uporablja tudi za prostovoljne nadzornike.
II. STROKOVNO USPOSABLJANJE IN PREVERJANJE ZNANJA
2. člen
(program strokovnega usposabljanja in preverjanja znanja)
(1) Strokovno usposabljanje za nadzornika se deli na splošni
in posebni del. 
(2) Spisek vsebin, ki jih zajema program strokovnega
usposabljanja in preverjanja znanja, je objavljen v prilogi 1, ki je sestavni
del te uredbe.
3. člen
(čas strokovnega usposabljanja)
(1) Splošni del strokovnega usposabljanja obsega 10 učnih ur.
(2) Posebni del strokovnega usposabljanja obsega 14 učnih ur
in 2 terenska dneva. 
(3) Učna ura traja 45 minut. Strokovno usposabljanje sme
trajati največ 8 učnih ur na dan.
4. člen
(izpit)
(1) Strokovna usposobljenost kandidata za nadzornika se
preveri z izpitom. 
(2) Kraj in datum izpitov določi ministrstvo, pristojno za
ohranjanje narave (v nadaljnjem besedilu: ministrstvo), praviloma januarja
meseca za tekoče leto.
5. člen
(prijava k izpitu)
(1) Kandidat za nadzornika se prijavi k izpitu s posebnim
obrazcem: Prijava k izpitu za naravovarstvenega nadzornika ali Prijava k izpitu
za prostovoljnega nadzornika, ki sta objavljena v prilogi 2, ki je sestavni del
te uredbe. 
(2) Obrazec iz prejšnjega odstavka dobi kandidat za
nadzornika pri ministrstvu, kjer tudi vloži prijavo k izpitu. 
(3) Prijava mora vsebovati naslednje podatke o kandidatu: 
1.    
ime in priimek, 
2.    
datum in kraj rojstva, 
3.    
naslov stalnega prebivališča, 
4.    
naslov začasnega prebivališča, 
5.    
državljanstvo, 
6.    
izobrazbo, 
7.    
zaposlitev, 
8.    
delovno mesto, 
9.    
telefonsko številko. 
(4) Kandidat za nadzornika vloži prijavo najmanj štiri tedne
pred opravljanjem izpita. Kandidat za nadzornika se lahko odjavi od izpita
najkasneje en teden pred izpitom, sicer se šteje, da izpita ni opravil.
6. člen
(potek izpita)
Izpit se opravlja ustno pred komisijo in traja največ 30
minut.
7. člen
(izpitna komisija)
(1) Minister, pristojen za ohranjanje narave (v nadaljnjem
besedilu: minister), imenuje predsednika, dva namestnika in najmanj pet članov
izpitne komisije. Med imenovanimi mora biti najmanj en predstavnik ministrstva,
en inšpektor, pristojen za ohranjanje narave, in en predstavnik upravljavca
zavarovanega območja. Imenovani so za dobo petih let in so po preteku tega
obdobja lahko ponovno imenovani. 
(2) Član izpitne komisije mora imeti najmanj visoko strokovno
izobrazbo in pet let delovnih izkušenj z obravnavanega področja. 
(3) Za vsak termin izpita predsednik izpitne komisije določi
tričlansko komisijo, ki jo vodi predsednik ali eden od njegovih namestnikov.
Komisijo sestavlja en predstavnik ministrstva, en inšpektor, pristojen za
ohranjanje narave, in en predstavnik upravljavca zavarovanega območja.
8. člen
(poslovnik)
(1) Delo izpitne komisije poteka po poslovniku o načinu dela.
(2) Ministrstvo sprejme poslovnik iz prejšnjega odstavka v
roku 30 dni po imenovanju članov izpitne komisije. 
(3) Predsednik komisije je dolžan skrbeti za pravilnost
poteka izpita. 
(4) Opravljanje administrativnih del za izpitno komisijo,
vključno z zapisnikarjem, zagotovi ministrstvo.
9. člen
(zapisnik)
(1) Zapisnikar vodi zapisnik o poteku izpita in po potrebi
opravlja druge administrativno-tehnične naloge za komisijo. 
(2) V zapisnik se vpišejo: sestava komisije iz tretjega
odstavka 7. člena te uredbe, datum in kraj opravljanja izpita, seznam
kandidatov, ki so opravili izpit ter seznam kandidatov, ki ga niso opravili.
Zapisnik podpišejo predsednik in člana komisije ter zapisnikar. 
(3) Priloga zapisnika so izpitna vprašanja ter ocene
posameznih odgovorov in skupna ocena vsakega kandidata.
10. člen
(plačilo in povračilo stroškov)
Predsedniku, namestnikoma in članom izpitne komisije ter
zapisnikarju pripada plačilo za delo in povračilo stroškov v zvezi z delom v
izpitni komisiji v višini in pod pogoji, ki jih z odločbo določi minister.
11. člen
(katalog vprašanj)
(1) Ministrstvo pripravi katalog vprašanj za izpit kandidatov
za naravovarstvene nadzornike in katalog vprašanj za izpit kandidatov za
prostovoljne nadzornike. 
(2) Komisija vsakemu kandidatu postavi najmanj 6 in največ 9
vprašanj iz kataloga vprašanj. 
(3) Ministrstvo letno izdela podrobnejši program priprave na
izpit in seznam potrebne literature.
12. člen
(ocena uspeha)
(1) Uspeh kandidata za nadzornika ocenjuje komisija z oceno
“uspešno” ali “neuspešno”. 
(2) Izpit opravi kandidat za nadzornika, ki je prejel oceno
“uspešno”, če je pravilno odgovoril na dve tretjini postavljenih vprašanj. 
(3) Izid izpita razglasi predsednik komisije ob navzočnosti
članov komisije, kandidata za nadzornika in zapisnikarja takoj po sprejeti
odločitvi.
13. člen
(ponovno opravljanje izpita)
(1) Kandidat za nadzornika, ki ni opravil izpita, lahko izpit
ponovno opravlja. 
(2) Ministrstvo določi rok ponovnega opravljanja izpita. 
(3) Ponovno opravljanje izpita ni mogoče pred pretekom enega
meseca.
14. člen
(pooblastilo o usposobljenosti)
(1) Kandidatu za nadzornika, ki je izpit uspešno opravil, se
izda pooblastilo o usposobljenosti, ki ga podpiše minister, najkasneje v 8 dneh
od dneva uspešno opravljenega izpita. 
(2) Obrazec pooblastila o usposobljenosti je objavljen v
prilogi 3, ki je sestavni del te uredbe. 
(3) Pooblastilo o usposobljenosti se izda v dveh izvodih, od
katerih prejme en izvod kandidat za nadzornika, drug izvod pa obdrži
ministrstvo. 
(4) Ministrstvo založi pooblastila o usposobljenosti iz tega
člena.
III. EVIDENCA IZDANIH POOBLASTIL
15. člen
(evidenca izdanih pooblastil)
(1) Ministrstvo vodi evidenco izdanih pooblastil o
usposobljenosti za naravovarstvenega nadzornika in usposobljenosti za
prostovoljnega nadzornika, ki vsebuje naslednje podatke: 
-    
zaporedno številko, 
-    
ime in priimek, 
-    
datum in kraj rojstva, 
-    
naslov stalnega in začasnega prebivališča, 
-    
stopnjo in vrsto izobrazbe, 
-    
datum in kraj zaključka šolanja, 
-    
številko izdanega pooblastila, 
-    
ime in priimek ter podpis vpisnika podatkov. 
(2) Evidenca se hrani trajno.
16. člen
(vpis v evidenco)
Vpis izdanega pooblastila o usposobljenosti za
naravovarstvenega nadzornika ali usposobljenosti za prostovoljnega nadzornika v
evidenco se opravi po uradni dolžnosti.
17. člen
(izbris iz evidence)
Iz evidence se izbriše pooblastilo o usposobljenosti za
naravovarstvenega nadzornika ali prostovoljnega nadzornika po uradni dolžnosti
organa, ki vodi evidenco, zaradi: 
1.    
trajne nezmožnosti opravljanja funkcije neposrednega nadzora iz
zdravstvenih razlogov, 
2.    
smrti nadzornika.
IV. FINANCIRANJE
18. člen
(financiranje izpita)
(1) Izpit za naravovarstvenega nadzornika in prostovoljnega
nadzornika se financira iz sredstev državnega proračuna. 
(2) Stroške prvega ponovnega opravljanja izpita se financira
50% iz sredstev državnega proračuna, 50% pa krije kandidat za naravovarstvenega
nadzornika ali prostovoljnega nadzornika. Stroške drugega in nadaljnjih
ponavljanj krije v celoti kandidat za naravovarstvenega nadzornika ali
prostovoljnega nadzornika.
V. NADZOR
19. člen
(nadzor)
Nadzor nad izvajanjem določb te uredbe opravlja ministrstvo.
VI. PREHODNA DOLOČBA
20. člen
(že usposobljeni)
(1) Minister izda pooblastila o usposobljenosti iz 157. člena
zakona o ohranjanju narave (Uradni list RS, št. 56/99, 31/00, 110/02 in 119/02)
osebam iz prvega in drugega odstavka 175. člena zakona o ohranjanju narave na
podlagi predloga Zavoda za gozdove Slovenije, javnih zavodov Triglavski narodni
park, Kozjanski park, Park Škocjanske jame in koncesionarja v Naravnem
rezervatu Škocjanski zatok. 
(2) Ne glede na določbo prejšnjega odstavka lahko oseba, ki
meni, da izpolnjuje pogoje iz prvega ali drugega odstavka 175. člena zakona o
ohranjanju narave, predlaga ministru izdajo pooblastila o usposobljenosti iz
157. člena zakona o ohranjanju narave. 
(3) Upravljavci iz prvega odstavka tega člena in Zavod za
gozdove Slovenije morajo v roku treh mesecev od začetka veljavnosti te uredbe
poslati ministru seznam fizičnih oseb, ki izpolnjujejo pogoje iz prvega in
drugega odstavka 175. člena zakona o ohranjanju narave. 
(4) Seznamu iz prejšnjega odstavka morajo biti za vsako
fizično osebo posebej priloženi podatki o rojstvu, državljanstvu in o delovni
dobi zaposlenega.
21. člen
(vzpostavitev evidence)
Evidenco iz 15. člena te uredbe je treba vzpostaviti v šestih
mesecih od uveljavitve te uredbe.
VII. KONČNA DOLOČBA
22. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 353-35/2003-1
Ljubljana, dne 20. marca 2003.
Vlada Republike Slovenije
dr. Slavko Gaber l. r. 
Minister

Priloga
1: Spisek vsebin programa strokovnega usposabljanja in preverjanja znanja naravovarstvenih
nadzornikov in prostovoljnih nadzornikov
Priloga
2: Prijava k izpitu za naravovarstvenega in prostovoljnega nadzornika
Priloga
3: Pooblastilo o usposobljenosti