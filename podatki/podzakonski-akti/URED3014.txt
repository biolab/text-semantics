1. člen
(vsebina uredbe)
Ta uredba določa pogoje, merila, način in postopek za
sofinanciranje projektov, programov in dejavnosti nevladnih organizacij, ki
delujejo na področju enakih možnosti žensk in moških (v nadaljnjem besedilu:
nevladne organizacije), iz proračuna Urada Vlade Republike Slovenije za enake
možnosti (v nadaljnjem besedilu: urad).
2. člen
(višina sredstev)
Višina sredstev za sofinanciranje nevladnih organizacij v
posameznem proračunskem letu se določi v okviru posebne proračunske postavke
urada.
3. člen
(upravičenci)
Na javnem razpisu lahko s projekti sodelujejo nevladne
organizacije, ki delujejo na ozemlju Republike Slovenije in izpolnjujejo
naslednje pogoje: 
-    
imajo ustrezno dokazilo o registraciji, 
-    
niso ustanovljene zaradi pridobivanja dobička, 
-    
njihovo delovanje v javnem življenju je v korist posameznih skupin
prebivalstva ali družbe kot celote.
4. člen
(namen projektov)
Urad sofinancira projekte nevladnih organizacij, katerih
namen je odkrivanje, odpravljanje oziroma preprečevanje neenakosti spolov, spodbujanje
enakosti spolov oziroma ustvarjanje enakih možnosti žensk in moških na
političnem, ekonomskem, socialnem, zdravstvenem, vzgojno-izobraževalnem in na
drugih področjih družbenega življenja, osveščanje in informiranje o enakosti
spolov oziroma enakih možnostih žensk in moških ter svetovanje in varovanje
pravic v primerih neenakosti glede na spol.
5. člen
(predmet javnega razpisa)
Urad vsako leto v okviru programa dela za naslednje leto
določi največ tri področja družbenega življenja iz prejšnjega člena, ki bodo v
naslednjem proračunskem letu predmet javnega razpisa za sofinanciranje
nevladnih organizacij. 
Ne glede na prejšnji odstavek lahko urad v posameznem
proračunskem letu največ 30% sredstev, namenjenih nevladnim organizacijam,
nameni spodbujanju novih dejavnosti, pomembnih z vidika spodbujanja enakosti
spolov oziroma ustvarjanja enakih možnosti žensk in moških, kar se objavi v
javnem razpisu.
6. člen
(merila za sofinanciranje)
Pri obravnavanju in izbiri prijav urad upošteva naslednja
splošna merila: 
-    
prispevek k odkrivanju in prepoznavanju neenakosti spolov, 
-    
prispevek k odpravljanju oziroma preprečevanju neenakosti žensk in
moških, 
-    
prispevek k ustvarjanju enakih možnosti žensk in moških ter spodbujanju
in zagotavljanju enakosti spolov, 
-    
prispevek k izobraževanju oziroma osveščanju o pomenu enakosti spolov in
odpravi stereotipov, 
-    
prispevek k odstranjevanju ovir za enakost spolov, 
-    
razvijanje novih pristopov k spodbujanju enakosti spolov in ustvarjanju
enakih možnosti žensk in moških, 
-    
druga merila, določena v javnem razpisu. 
Urad v javnem razpisu natančneje določi in opredeli merila iz
prejšnjega odstavka glede na področje družbenega življenja, ki je predmet
javnega razpisa.
7. člen
(način sofinanciranja)
Urad sofinancira projekte nevladnih organizacij na naslednji
način: 
-    
enkratno nakazilo v višini največ 10% vseh sredstev na proračunski
postavki iz 2. člena te uredbe za enkratne dogodke ali krajše projekte, 
-    
enoletno financiranje za projekte, ki zahtevajo sredstva nad 10% vseh
sredstev na proračunski postavki iz 2. člena te uredbe, 
-    
večletno financiranje za obdobje največ treh let.
8. člen
(večletno financiranje)
Možnost večletnega sofinanciranja imajo nevladne
organizacije, ki so na področju enakih možnosti žensk in moških pred prijavo na
razpis izvedle vsaj dva uspešna projekta, o čemer predložijo ustrezna dokazila.
Z javnim razpisom se lahko predvidi večletno financiranje na
način, določen v letnem zakonu o izvrševanju proračuna.
9. člen
(postopek javnega razpisa)
Za postopek javnega razpisa za sofinanciranje nevladnih
organizacij se smiselno uporabljajo predpisi, ki veljajo v proračunskem letu, v
katerem se javni razpis objavi, če posamezna vprašanja s to uredbo niso drugače
urejena.
10. člen
(objava javnega razpisa)
Urad objavi javni razpis do konca decembra tekočega leta za
projekte, ki se bodo izvajali v naslednjem letu. Javni razpis se objavi v
Uradnem listu Republike Slovenije in na spletnih straneh urada. V času javnega
razpisa mora biti razpisna dokumentacija dosegljiva vsem zainteresiranim na
sedežu urada. 
Razpisni rok traja najmanj tri tedne.
11. člen
(podatki v javnem razpisu)
V javnem razpisu morajo biti objavljeni naslednji podatki: 
-    
podatki o uradu, 
-    
predmet razpisa (področja), 
-    
rok in način oddaje projektov, 
-    
pogoji in merila za izbor projektov, 
-    
najvišji oziroma najnižji delež sredstev, ki jih posamezen projekt lahko
pridobi, 
-    
rok, v katerem bodo nevladne organizacije obveščene o izbiri in
sofinanciranju.
12. člen
(komisija)
Postopek javnega razpisa vodi tričlanska komisija, ki jo
imenuje predstojnik oziroma predstojnica urada. En član oziroma članica
komisije se imenuje iz vrst neodvisnih strokovnjakov oziroma strokovnjakinj za
področje enakih možnosti spolov, dva pa izmed delavcev oziroma delavk urada. 
Komisija pregleda projekte in jih oceni na podlagi meril iz
6. člena te uredbe, objavljenih v javnem razpisu. O pregledu in oceni projektov
sestavi komisija zapisnik, ki mora vsebovati zlasti: 
-    
kraj, dan in uro pregledovanja in ocenjevanja projektov, 
-    
imena članov oziroma članic komisije, 
-    
navedbo nevladnih organizacij, ki so prijavile projekte z navedbo
projektov, 
-    
navedbo nevladnih organizacij, ki niso dostavile popolnih oziroma
pravočasnih vlog, 
-    
predlog nevladnih organizacij oziroma projektov, ki naj se
sofinancirajo, in višine sredstev, ki naj se dodelijo posameznemu projektu.
13. člen
(sklep o izboru)
Na podlagi predloga komisije predstojnik oziroma predstojnica
urada izda o vseh ustreznih prijavah na posamezen javni razpis en sklep, s
katerim odloči, katere projekte se sprejme v financiranje ter v kakšnem deležu
in katere ne. 
V obrazložitvi sklepa navede število prijavljenih nevladnih
organizacij in prijavljenih projektov, število odobrenih in zavrnjenih
projektov z obrazložitvijo, zakaj so bili odobreni oziroma zavrnjeni, najvišji
in najnižji odobreni znesek, skupni zaprošeni znesek in skupni odobreni znesek.
14. člen
(obseg sofinanciranja)
Sofinanciranje izbranega projekta obsega stroške dela redno
zaposlenih in materialne stroške, povezane z izvajanjem projekta, kamor sodijo
tudi stroški plačil vseh oblik dela izven zaposlitve in stroški dodatnega
usposabljanja za strokovne sodelavce oziroma sodelavke. Urad ne sofinancira
tistih stroškov, ki jih v skladu s svojo usmeritvijo in predpisi ne more sofinancirati
(npr. investicije), kar navede v javnem razpisu. 
Urad določi višino sredstev za izvedbo posameznega projekta
tako, da upošteva nujnost posameznega stroška za izvedbo projekta oziroma oceni
realnost višine posameznega stroška. Odhodki projekta se ocenijo v skladu z
merili te uredbe oziroma javnega razpisa ter glede na njihov namen za izvedbo
projekta.
15. člen
(pogodbe)
Z izbranimi nevladnimi organizacijami urad sklene pogodbe, s
katerimi se natančneje uredijo način in pogoji koriščenja pridobljenih sredstev
v skladu s to uredbo.
16. člen
(prehodna določba)
Ne glede na 10. člen te uredbe se javni razpis v letu 2003
objavi najpozneje do konca avgusta, področja sofinanciranja iz 5. člena te
uredbe pa opredelijo v javnem razpisu.
17. člen
(uveljavitev)
Ta uredba začne veljati naslednji dan po objavi v Uradnem
listu Republike Slovenije.
Št. 406-22/2003-1
Ljubljana, dne 31. julija 2003.
EVA 2003-1515-0001
Vlada Republike Slovenije
mag. Anton Rop l. r. 
Predsednik