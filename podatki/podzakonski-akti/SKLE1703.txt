1. člen
Ustanovi se Svet za kulturo (v nadaljevanju: svet).
Svet je strokovno posvetovalno telo Vlade Republike Slovenije
(v nadaljevanju: vlada) za obravnavo splošnih vprašanj kulturne politike. Svoja
mnenja, stališča in predloge sporoča vladi.
2. člen
Svet ima predsednika in osemnajst članov. Predsednika in šest
članov sveta imenuje vlada na predlog ministra, pristojnega za kulturo, izmed
uveljavljenih ustvarjalcev, poznavalcev in javnih delavcev s področja kulture.
Šest članov sveta imenuje vlada izmed kandidatov, ki jih predlagajo Kulturniška
zbornica Slovenije ter strokovna in poklicna društva ali združenja s področja
kulture, ki niso člani zbornice in imajo več kot po sto članov. Šest članov pa
imenuje vlada tako, da imenuje dva izmed kandidatov, ki jih predlaga Slovenska
akademija znanosti in umetnosti, dva izmed kandidatov, ki jih predlagajo
interesna združenja s področja ljubiteljske kulture, organizirana za območje
države, ter po enega izmed kandidatov, ki jih predlagata italijanska in madžarska
narodna skupnost v Republiki Sloveniji.
Mandat predsednika in članov sveta traja štiri leta; na vsaki
dve leti se imenuje polovica članov.
3. člen
Svet:
-       
oblikuje vsebinska izhodišča in usmeritve za pripravo nacionalnega kulturnega
programa;
-       
sodeluje pri pripravi predloga nacionalnega kulturnega programa;
-       
spremlja in ocenjuje izvajanje nacionalnega kulturnega programa ter daje
pobude za spremembe in dopolnitve;
-       
daje mnenje k poročilu o izvajanju nacionalnega kulturnega programa;
-       
ocenjuje stanje in razvoj kulturnih dejavnosti;
-       
obravnava predloge zakonov in drugih predpisov s področja kulture ter
predloge drugih zakonov in predpisov, ki zadevajo področje kulture;
-       
daje pobude in predloge za urejanje drugih vprašanj na področju kulture.
4. člen
Svet dela na sejah in po potrebi v delovnih skupinah.
Svet lahko pri obravnavi posameznih vprašanj sodeluje tudi s
strokovnjaki, ki niso člani sveta.
Svet veljavno odloča, če se seje udeleži več kot polovica članov.
Svet odloča z večino glasov vseh prisotnih članov.
5. člen
Seje sklicuje in vodi praviloma predsednik sveta.
Predsednik mora sklicati sejo sveta na zahtevo najmanj tretjine
članov ali na zahtevo vlade oziroma ministra, pristojnega za kulturo.
6. člen
Delo sveta je javno.
7. člen
Vprašanja delovnega nadomeščanja predsednika, načina obveščanja
javnosti in druga vprašanja glede načina svojega delovanja uredi svet s
poslovnikom.
8. člen
Tehnično administrativno pomoč za delo sveta zagotavlja ministrstvo,
pristojno za kulturo. Svet ima sekretarja, ki ga zagotovi ministrstvo.
Ministrstvo za kulturo pokriva stroške delovanja sveta.
PREHODNI IN KONČNI DOLOČBI
9. člen
Na prvi seji sveta se z žrebom določi, katera polovica članov
iz skupin članov, ki so opredeljena v 2. členu, bo imela dvoletni mandat.
10. člen
Ta sklep začne veljati naslednji dan po objavi v Uradnem listu
Republike Slovenije.
Št. 021-05/95-16/1-8
Ljubljana, dne 2. februarja 1995.
Vlada Republike Slovenije
dr. Janez Drnovšek l. r.
Predsednik