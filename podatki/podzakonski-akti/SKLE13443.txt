I
Zaradi vse večjega tveganja, ki ga predstavlja širjenje
afriške prašičje kuge (v nadaljnjem besedilu: APK) pri domačih in divjih
prašičih, se za zmanjševanje tveganja za vnos APK v reje domačih prašičev in
obore za rejo divjadi, v katerih se gojijo tudi divji prašiči, razen lovnih
obor (v nadaljnjem besedilu: gojeni prašiči), zagotavljanje primerne
biovarnosti ter za izvajanje 10. člena Uredbe (EU) 2016/429 Evropskega
parlamenta in Sveta z dne 9. marca 2016 o prenosljivih boleznih živali in o
spremembi ter razveljavitvi določenih aktov na področju zdravja živali
(»Pravila o zdravju živali«) (UL L št. 84 z dne 31. 3. 2016, str. 1), zadnjič spremenjene
z Delegirano uredbo Komisije (EU) 2023/361 z dne 28. novembra 2022 o dopolnitvi
Uredbe (EU) 2016/429 Evropskega parlamenta in Sveta glede pravil o uporabi
nekaterih zdravil za uporabo v veterinarski medicini za preprečevanje in
obvladovanje nekaterih bolezni s seznama (UL L št. 52 z dne 20. 2. 2023, str.
1), na celotnem območju Republike Slovenije odredi ukrep postavitve ograj okrog
izpustov, območij proste reje in obor, ki morajo biti ograjeni tako, da se
preprečujejo stiki gojenih prašičev z divjimi prašiči (v nadaljnjem besedilu:
ograje).
Ograja, ki se šteje za ograjo iz zakona, ki ureja nujne
ukrepe zaradi afriške prašičje kuge pri divjih prašičih, mora izpolnjevati
zahteve, določene v Prilogi, ki je sestavni del tega sklepa.
II
Ograje morajo izvajalci dejavnosti postaviti čim prej oziroma
najpozneje v 3 mesecih od uveljavitve tega sklepa.
III
Ta sklep začne veljati naslednji dan po objavi v Uradnem
listu Republike Slovenije.
Št. 007-385/2023
Ljubljana, dne 19. septembra 2023
EVA 2023-2330-0118
Vida Znoj
v. d. generalnega direktorja
Uprave za varno hrano,
veterinarstvo
in varstvo rastlin

Priloga:
Ograje za preprečevanje stikov med gojenimi in divjimi prašiči