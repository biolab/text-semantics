I. SPLOŠNI DOLOČBI
1. člen
(vsebina pravilnika)
Ta pravilnik določa posebne zdravstvene pogoje za pridobitev
in ohranitev veljavnosti dovoljenja za strojevodjo ter pogoje za izvajalce
zdravstvene dejavnosti, ki opravljajo zdravstvene preglede strojevodij v skladu
z Direktivo 2007/59/ES Evropskega parlamenta in Sveta z dne 23. oktobra
2007 o izdaji spričeval strojevodjem, ki upravljajo lokomotive in vlake na
železniškem omrežju Skupnosti (UL L št. 315 z dne 3. 12. 2007, str. 51),
zadnjič spremenjeno z Uredbo Komisije (EU) 2019/554 z dne 5. aprila 2019 o
spremembi Priloge VI k Direktivi 2007/59/ES Evropskega parlamenta in Sveta o
izdaji spričeval strojevodjem, ki upravljajo lokomotive in vlake na železniškem
omrežju Skupnosti (UL L št. 97 z dne 8. 4. 2019, str. 1).
2. člen
(pomen izrazov)
(1) Izrazi, uporabljeni v tem pravilniku, pomenijo:
-       
posebni zdravstveni pogoji (v nadaljnjem besedilu: zdravstveni pogoji)
so najmanjše potrebne telesne in duševne zmožnosti za pridobitev oziroma
ohranitev veljavnosti dovoljenja za strojevodjo;
-       
telesna zmožnost strojevodje je primerna telesna pripravljenost, ki
omogoča izpolnjevanje vseh operativnih in varnostnih standardov;
-       
duševna zmožnost strojevodje je zmožnost strojevodje za varno opravljanje
nalog in se ugotavlja s psihološkim preverjanjem kognitivne, psihomotorne,
vedenjske in osebnostne sposobnosti strojevodje;
-       
pooblaščeni zdravnik je specialist medicine dela, prometa in športa, ki
v skladu s pogodbo z delodajalcem opravlja vse aktivnosti v zvezi z varovanjem
zdravja pri delu.
(2) Drugi izrazi, uporabljeni v tem pravilniku, pomenijo
enako kot v predpisih s področja železniškega prometa, varnosti železniškega
prometa ter zdravstvenega varstva in zdravstvenega zavarovanja.
II. ZDRAVSTVENI POGOJI ZA STROJEVODJE
3. člen
(nezmožnost za opravljanje nalog)
Delavec ni zmožen za varno opravljanje nalog strojevodje,
kadar ima zaradi bolezni, stanj, motenj oziroma poškodb in njihovega vpliva na
zavest, pozornost, spomin, hitrost, pravilnost presoje ter reagiranja okrnjene
telesne in duševne funkcije oziroma če je pri njem prisotna:
1.     
škodljiva raba ali sindrom odvisnosti od alkohola,
2.     
raba ali sindrom odvisnosti od prepovedanih drog, psihoaktivnih zdravil
ali drugih psihoaktivnih snovi,
3.     
nestabilna bolezen srca (angina pektoris; kompletni srčni blok; AV bloka
II. stopnje; sindrom bolnega sinusnega vozla; sindrom karotidnega sinusa ali
drugih bradikardnih motenj ritma, ne glede na način zdravljenja; zmogljivost
kardiovaskularnega sistema pod 40 % pričakovane zmogljivosti (New York Heart
Association – IV. skupina); ni preteklo šest mesecev po prebolelem miokardnem
infarktu in ima znake srčnega popuščanja, ima aritmijo oziroma ima napade
angine pektoris),
4.     
epizodna in paroksizmalna motnja zavesti,
5.     
nagnjenost k epileptičnim napadom in drugim nenadnim izgubam zavesti,
6.     
motnje spanja s prekomerno dnevno zaspanostjo,
7.     
nevrološka bolezen s hujšo okvaro funkcije organizma (senzorični izpadi,
motorični izpadi, motnje ravnotežja, motnje koordinacije),
8.     
duševna in vedenjska motnja (duševna manjrazvitost, vedenjske motnje
zaradi staranja, osebnostne motnje),
9.     
sladkorna bolezen, odvisna od inzulinskega zdravljenja ali
10.  
druga bolezen notranjih organov, ki bi lahko povzročila nenadno motnjo
zavesti, zmanjšano zbranost za delo, motnje gibanja, ravnotežja in
koordinacije.
4. člen
(preverjanje izpolnjevanja zdravstvenih pogojev)
(1) Preverjanje izpolnjevanja zdravstvenih pogojev
temelji na oceni stopnje samostojne odgovornosti strojevodje, ki je sestavni
del ocene tveganja in jo izdela delodajalec, ter telesnimi in duševnimi
lastnostmi, sposobnostmi in zmogljivostmi strojevodje, ki vplivajo na njegovo
varno opravljanje dela.
(2) Preverjanje izpolnjevanja zdravstvenih pogojev mora
biti celovito, s poudarkom na telesnem in duševnem zdravju ter zahtevah glede
senzornih sposobnosti (vid, sluh).
(3) Izpolnjevanje zdravstvenih pogojev strojevodje se
ocenjuje in preverja z zdravstvenimi pregledi.
III. VRSTE, OBSEG IN ROKI OPRAVLJANJA ZDRAVSTVENIH PREGLEDOV
TER POSTOPEK IZDAJE ZDRAVNIŠKEGA SPRIČEVALA
5. člen
(vrste zdravstvenih pregledov)
Zdravstveni pregledi, s katerimi se ugotavlja izpolnjevanje
zdravstvenih pogojev za pridobitev in ohranitev dovoljenja za strojevodje, so:
-       
redni zdravstveni pregledi (v nadaljnjem besedilu: redni pregledi),
-       
izredni zdravstveni pregledi (v nadaljnjem besedilu: izredni pregledi).
6. člen
(strokovni zdravstveni pregled)
(1) Poleg rednih in izrednih pregledov se opravljajo
tudi strokovni zdravstveni pregledi (v nadaljnjem besedilu: strokovni pregled).
(2) Strokovni pregled strojevodje se opravi za
ugotavljanje znakov vedenjskih motenj, ki kažejo na rabo alkohola, prepovedanih
drog, psihoaktivnih zdravil ali drugih psihoaktivnih snovi.
(3) O ugotovitvah strokovnega pregleda iz prejšnjega
odstavka mora pooblaščeni zdravnik takoj dati pisno mnenje.
7. člen
(redni pregled)
Redni pregled se opravi:
-       
za pridobitev dovoljenja za strojevodjo pred zaposlitvijo kot
strojevodja;
-       
za ohranitev dovoljenja za strojevodjo v rokih iz 8. člena tega
pravilnika zaradi preverjanja izpolnjevanja zdravstvenih pogojev.
8. člen
(roki pregledov)
(1) Redni pregled iz druge alineje prejšnjega člena mora
biti opravljen vsaka tri leta do 55. leta starosti strojevodje, po izpolnitvi
te starosti pa vsako leto. Redni pregled se lahko opravi največ 30 dni pred
potekom roka iz prejšnjega stavka. Rok za naslednji redni pregled se šteje od
dneva izdaje zdravniškega spričevala.
(2) Ne glede na prejšnji odstavek lahko pooblaščeni
zdravnik delodajalcu predlaga pogostejše zdravstvene preglede, če to zahteva zdravstveno
stanje strojevodje. Svojo odločitev mora utemeljiti.
9. člen
(izredni pregled)
(1) Na izredni pregled mora delodajalec napotiti
strojevodjo:
1.     
za katerega se utemeljeno sumi, da zaradi zdravstvenih razlogov ni več
zmožen varno opravljati del, za katere ima sklenjeno pogodbo o zaposlitvi;
2.     
po nesreči, v kateri je bil udeležen ali huje poškodovan;
3.     
po več kot šestmesečni odsotnosti z delovnega mesta strojevodje;
4.     
po odsotnosti z dela v primerih nezmožnosti strojevodje za delo zaradi
poškodbe ali bolezni, ki je daljša od 30 dni, če gre za poškodbo ali bolezen,
ki lahko vpliva na njegovo zdravstveno zmožnost za delo strojevodje. Kadar je
to primerno, lahko pooblaščeni zdravnik tak pregled opravi s preverjanjem
zdravstvene dokumentacije;
5.     
v primeru suma na škodljivo rabo ali odvisnost od alkohola;
6.     
v primeru suma na rabo, škodljivo rabo ali odvisnost od prepovedanih
drog;
7.     
v primeru suma na škodljivo rabo ali odvisnost od drugih psihoaktivnih
snovi, vključno z zdravili, ali če se zdravi na način, ki lahko vpliva na
njegovo telesno ali duševno zmožnost za varno opravljanje dela;
8.     
če je podan sum na poklicno bolezen ali poklicno okvaro zdravja, ki
vpliva na varno opravljanje dela v železniškem prometu ali
9.     
na zahtevo strojevodje, če se ta ne čuti zmožnega za varno opravljanje
svojega dela.
(2) O ugotovitvah iz 5., 6. in 7. točke prejšnjega
odstavka mora pooblaščeni zdravnik takoj dati pisno mnenje.
10. člen
(predlog za izredni pregled in obseg izrednega pregleda)
(1) Na izredni pregled lahko delodajalec napoti strojevodjo
tudi na predlog:
-       
pristojnega inšpektorja,
-       
strojevodje ali
-       
pooblaščenega zdravnika ali izbranega osebnega zdravnika strojevodje.
(2) Obseg izrednega pregleda določi pooblaščeni zdravnik
glede na napotitev delodajalca iz prejšnjega člena. Strojevodja mora na
izrednem pregledu izpolnjevati zdravstvene zahteve iz 11. člena tega
pravilnika.
11. člen
(obseg rednega pregleda)
(1) Redni pregled obsega:
1.     
anamnezo in klinični pregled,
2.     
osnovne laboratorijske preiskave (urin, kri ‒ KS, AST, ALT, Gama GT,
CDT),
3.     
testiranje osnovnih vidnih funkcij, barvnega vida, perimetrije,
niktometrije,
4.     
pregled sluha s tonskim avdiometrom,
5.     
ugotavljanje jemanja prepovedanih drog (10 panelni test) in
6.     
EKG v mirovanju za strojevodjo, ob prvem rednem ali izrednem pregledu po
dopolnjenem 40. letu starosti in ob vseh naslednjih rednih pregledih.
(2) Z anamnezo in kliničnim pregledom se ugotavlja, če
strojevodja nima take bolezni ali stanja oziroma ne jemlje zdravil, ki bi lahko
povzročila:
-       
nenadno izgubo zavesti,
-       
motnje zavesti ali zbranosti,
-       
nenadno nezmožnost za delo,
-       
motnje ravnotežja ali koordinacije, ali
-       
oteženo gibanje.
(3) Z osnovnimi laboratorijskimi preiskavami se
ugotavljajo sladkorna bolezen in druga bolezenska stanja, na katera se lahko
sklepa na podlagi kliničnega pregleda.
(4) S testiranjem osnovnih vidnih funkcij in barvnega
vida se ugotavlja, če strojevodja izpolnjuje naslednje zahteve:
1.     
ostrina vida na daljavo s korekcijo ali brez: 1,0; najmanj 0,5 na
slabšem očesu;
2.     
najmočnejše korekcijske leče: daljnovidnost + 5 / kratkovidnost
– 8 (vključujoč dioptrijo cilindra do 3.0). Pooblaščeni zdravnik lahko
izjemoma in po pridobitvi mnenja oftalmologa dopusti vrednosti izven tega
okvira;
3.     
ostrina vida na srednji razdalji in na blizu: zadosten s korekcijo ali
brez;
4.     
normalni barvni vid: z uporabo priznanega testa, kot je Ishihara, po
potrebi dopolnjenega z drugim priznanim testom;
5.     
vidno polje: celotno in brez nepravilnosti, ki bi vplivale na nalogo, ki
jo je treba opraviti;
6.     
vid na obeh očesih: efektiven;
7.     
binokularni vid: efektiven;
8.     
kontrastna občutljivost: dobra;
9.     
brez progresivne očesne bolezni.
(5) Dovoljene so kontaktne leče in leče z UV-filtri.
Barvne kontaktne leče in foto občutljive leče niso dovoljene. Očesni vsadki, keratotomije
in keratektomije so dovoljene pod pogojem, da se kontrolni pregledi vida
opravljajo najmanj enkrat na leto.
(6) S pregledom sluha s tonskim avdiometrom se
ugotavlja, da izguba sluha strojevodje ob nastopu na delo ne presega 30 dB in
ob obdobnih pregledih do 40 dB pri 500 in 1000 Hz oziroma 45 dB pri 2000 Hz za
uho s slabšim prevajanjem zvoka. Sluh mora biti dovolj dober, da omogoča
pogovore po telefonu ter slušno zaznavo opozorilnih tonov in radijskih
sporočil. Po presoji pooblaščenega zdravnika je uporaba slušnih pripomočkov
dovoljena v posebnih primerih.
(7) Zaradi nujne glasne in jasne izmenjave sporočil mora
biti govor jasen in razumljiv. Kronična govorna motnja ni dovoljena.
(8) Strojevodja ne sme imeti obolenj vestibularnega
aparata (bitermalni frekvenčni vestibulogram).
12. člen
(psihološki pregled)
Poleg rednega pregleda se mora pred zaposlitvijo in nato na
šest let ter po potrebi pri izrednem pregledu opraviti tudi psihološki pregled.
13. člen
(namen psihološkega pregleda)
(1) Psihološki pregled zajema preverjanje kognitivnih,
psihomotornih, vedenjskih in osebnostnih lastnosti strojevodje.
(2) Pri psihološkem pregledu se ugotavlja, ali oseba
kaže psihološke značilnosti oziroma osebnostne lastnosti, ki bi lahko ogrozile
varno izvajanje njegovih nalog.
14. člen
(vsebina psihološkega pregleda)
(1) Psihološki pregled opravi psiholog, ki izpolnjuje
pogoje iz druge alineje prvega odstavka 27. člena tega pravilnika. Pri pregledu
uporablja standardizirana psihodiagnostična sredstva in ga opravi v skladu z
načeli psihološke znanosti.
(2) Pri določanju vsebine psihološkega pregleda mora
psiholog upoštevati najmanj naslednja merila v zvezi z zahtevami vsake
varnostne funkcije:
1.     
kognitivne sposobnosti:
- 
pozornost, zbranost, spomin,
- 
sposobnost zaznave,
- 
sklepanje,
- 
komunikacija;
2.     
psihomotorne sposobnosti:
- 
hitrost odzivanja,
- 
koordinacija gibov;
3.     
vedenjske in osebnostne sposobnosti:
- 
obvladovanje čustev,
- 
vedenjska zanesljivost,
- 
samostojnost,
- 
vestnost.
(3) Če psiholog meril iz prejšnjega odstavka ne
upošteva, mora svojo odločitev utemeljiti oziroma obrazložiti in dokumentirati.
15. člen
(dokumentacija za zdravstveni pregled)
(1) Strojevodja mora ob zdravstvenih pregledih iz tega
pravilnika predložiti:
-       
napotnico delodajalca,
-       
uradni osebni dokument za identifikacijo.
(2) Pooblaščeni zdravnik mora pred zdravstvenim
pregledom, po predhodni pisni privolitvi delavca, pridobiti upoštevno
zdravstveno dokumentacijo, ki jo na njegovo pisno zahtevo posreduje izbrani
osebni zdravnik strojevodje v treh dneh od zahteve.
(3) Delodajalec predloži pooblaščenemu zdravniku
ustrezno dokumentacijo o delovnem mestu z oceno tveganja in dokumentacijo z
oceno stopnje samostojne odgovornosti strojevodje.
(4) Vsebina in oblika napotnice za zdravstveni pregled
iz prve alineje prvega odstavka tega člena sta določeni v Prilogi 1, ki je
sestavni del tega pravilnika.
16. člen
(zdravniško spričevalo)
(1) Po vsakem opravljenem zdravstvenem pregledu
pooblaščeni zdravnik v desetih dneh izda zdravniško spričevalo o izpolnjevanju
zdravstvenih pogojev za varno delo strojevodje (v nadaljnjem besedilu:
zdravniško spričevalo) in navede morebitne omejitve ter ukrepe za varno delo
pregledanega strojevodjo.
(2) Vsebina in oblika zdravniškega spričevala sta
določeni v Prilogi 2, ki je sestavni del tega pravilnika.
(3) Zdravniško spričevalo pooblaščeni zdravstveni zavod
posreduje delodajalcu in kandidatu za strojevodjo oziroma strojevodji.
(4) Pooblaščeni zdravnik mora o okvarah zdravja,
ugotovljenih na zdravstvenem pregledu, obvestiti tudi izbranega osebnega
zdravnika strojevodje.
17. člen
(obveznost strojevodje)
(1) Strojevodja mora opraviti zdravstveni pregled, na
katerega je bil napoten v skladu s tem pravilnikom.
(2) Strojevodja, ki je napoten na redni pregled za
ohranitev dovoljenja za strojevodjo in ga opravi po poteku roka iz 8. člena
tega pravilnika, ali ki je napoten na izredni pregled, ne sme opravljati dela,
za katerega ima sklenjeno pogodbo o zaposlitvi, dokler delodajalec ne prejme
dokazila o izpolnjevanju zdravstvenih pogojev.
(3) Za strojevodjo, ki se rednega ali izrednega
pregleda, na katerega je bil napoten, ni udeležil, se šteje, da je nezmožen za
dela, za katera ima sklenjeno pogodbo o zaposlitvi.
18. člen
(nezmožnost za delo)
(1) Strojevodja ne sme začeti opravljati dela oziroma
mora takoj prenehati z delom, če se čuti utrujenega ali bolnega ali iz
kateregakoli drugega razloga nezmožnega opravljati delo. O tem mora obvestiti
odgovorno osebo delodajalca.
(2) Strojevodja ne sme opravljati dela, če je njegova
zbranost motena zaradi rabe substanc, kot so alkohol, prepovedane droge,
psihoaktivna zdravila ali druge psihoaktivne snovi.
19. člen
(napotitev na izredni pregled ob sumu na nezmožnost za
opravljanje dela)
(1) Strojevodji se prepove nadaljnje delo in odredi
izredni pregled tudi v primeru:
1.     
nenadne izgube zavesti,
2.     
motnjah zavedanja ali zbranosti,
3.     
nenadne nezmožnosti za delo,
4.     
motnje ravnotežja ali koordinacije,
5.     
precejšnje omejitve gibljivosti,
6.     
alkohola, prepovedanih drog ali psihoaktivnih zdravil ali drugih
psihoaktivnih snovi v organizmu ali
7.     
motnje obnašanja.
(2) Pooblaščeni delavec delodajalca mora, kadar ugotovi,
da je strojevodja nezmožen za opravljanje svojega dela, o tem pripraviti
zapisnik.
(3) Zaradi ugotavljanja prisotnosti alkohola v organizmu
strojevodje lahko pooblaščeni delavec delodajalca, pristojni inšpektor ali
pooblaščena oseba varnostnega organa v skladu z zakonom, ki ureja varnost v
železniškem prometu, odredi strokovni pregled iz 6. člena tega pravilnika ali
sam opravi preizkus s sredstvi ali napravami za ugotavljanje prisotnosti
alkohola v organizmu.
20. člen
(varovanje strojevodij v zvezi z materinstvom)
(1) Noseči strojevodji se v primeru manjše odpornosti
ali na podlagi patološkega izvida začasno prepove opravljanje dela strojevodje.
(2) Delodajalec mora upoštevati predpise, ki urejajo
varovanje zdravja pri delu nosečih strojevodij, strojevodij, ki so pred kratkim
rodile, in doječih strojevodij.
21. člen
(svetovanje pri travmatičnih dogodkih)
Delodajalec mora zagotoviti primerno pomoč in svetovanje
ustreznih strokovnjakov za strojevodje, ki so med opravljanjem dela doživeli
travmatične dogodke, povezane z nesrečo.
IV. PRITOŽBENI POSTOPEK
22. člen
(presoja ocene izpolnjevanja zdravstvenih pogojev)
(1) Strojevodja ali delodajalec imata pravico zahtevati
presojo o izpolnjevanju zdravstvenih pogojev pri pristojni zdravniški komisiji
za promet (v nadaljnjem besedilu: komisija).
(2) Zahteva iz prejšnjega odstavka se vloži v 15 dneh po
prejemu zdravniškega spričevala iz 16. člena tega pravilnika.
23. člen
(sestava in delo komisije)
(1) Komisijo imenuje minister, pristojen za zdravje, med
strokovnjaki s področja medicine dela, prometa in športa, ki imajo vsaj pet let
delovnih izkušenj. Komisija ima štiri člane, izmed katerih je eden predsednik
in dva namestnika predsednika. Člani komisije se imenujejo za dobo štirih let
in so po preteku te dobe lahko ponovno imenovani.
(2) O posameznem primeru odloča komisija v sestavi treh
članov, ki jih določi predsednik ali njegov namestnik, od katerih mora biti
vsaj eden usmerjen v medicino železniškega prometa.
(3) Na zahtevo komisije se v presojo ocene izpolnjevanja
zdravstvenih pogojev lahko vključujejo tudi specialisti različnih specialnosti,
psiholog s strokovnim izpitom za delo v zdravstvu, strokovnjaki, ki poznajo
delovni proces, in drugi strokovnjaki.
(4) Komisija o svojem delu sprejme poslovnik.
24. člen
(odločitev komisije)
(1) Komisija mora o posamezni zahtevi odločiti
najpozneje v 30 dneh po prejemu zahteve in svojo odločitev posredovati
predlagatelju v osmih dneh od sprejete odločitve.
(2) Odločitev komisije je dokončna.
(3) Stroške dela komisije krije strojevodja ali
delodajalec, ki je pri komisiji zahteval presojo ocene izpolnjevanja
zdravstvenih pogojev.
V. EVIDENCA ZDRAVSTVENIH PREGLEDOV IN VARSTVO OSEBNIH
PODATKOV
25. člen
(vodenje evidenc)
(1) Pooblaščeni izvajalec zdravstvene dejavnosti mora o
opravljenih zdravstvenih pregledih strojevodij voditi in hraniti dokumentacijo,
ki obsega:
-       
splošne podatke z identifikacijo strojevodje, določene v napotnici za
zdravstveni pregled iz Priloge 1 tega pravilnika,
-       
podatke iz ocene tveganja z oceno stopnje samostojne odgovornosti za
varen železniški promet,
-       
zdravstveno dokumentacijo o opravljenih zdravstvenih pregledih,
-       
oceno telesne in duševne zmožnosti za varno delo in obrazložitev
omejitev in ukrepov za varno delo strojevodje in
-       
evidenco o izdanih zdravniških spričevalih.
(2) Dokumentacija, ki se nanaša na zdravstvene preglede,
se hrani v skladu z zakonom, ki ureja zbirke podatkov s področja zdravstvenega
varstva.
26. člen
(varstvo osebnih podatkov)
Varstvo osebnih podatkov iz evidence zdravstvenih pregledov
se izvaja v skladu z zakonom, ki ureja varstvo osebnih podatkov.
VI. POGOJI, KI JIH MORAJO IZPOLNJEVATI IZVAJALCI ZDRAVSTVENE
DEJAVNOSTI, KI OPRAVLJAJO ZDRAVSTVENE PREGLEDE STROJEVODIJ
27. člen
(pogoji, ki jih mora izpolnjevati izvajalec zdravstvene
dejavnosti)
(1) Zdravstvene preglede za ugotavljanje izpolnjevanja
zdravstvenih pogojev za pridobitev oziroma ohranitev veljavnosti dovoljenja za
strojevodjo iz 5. in 7. člena tega pravilnika lahko opravlja izvajalec
zdravstvene dejavnosti, ki izpolnjuje naslednje pogoje:
-       
ima za opravljanje zdravstvenih pregledov zaposlenega zdravnika
specialista medicine dela, prometa in športa z veljavno licenco, ki ima vsaj
dve leti izkušenj v medicini železniškega prometa, ali ki se je dodatno vsaj
eno leto izobraževal v medicini prometa,
-       
ima za opravljanje psiholoških preverjanj psihologa z univerzitetno
izobrazbo, opravljenim strokovnim izpitom za delo v zdravstvu, spričevalom in
priznanjem usposobljenosti za opravljanje in razlaganje vsebine psiholoških
preverjanj, ob upoštevanju dela strojevodij, in
-       
ima dovoljenje za izvajanje zdravstvene dejavnosti na področju medicine
dela, prometa in športa.
(2) Za pomoč pri oceni izpolnjevanja posebnih
zdravstvenih pogojev lahko zdravnik medicine dela, prometa in športa zaprosi
tudi drugega zdravnika ustrezne specialnosti.
(3) Pooblastilo za opravljanje zdravstvenih pregledov iz
tega pravilnika izda minister, pristojen za zdravje.
VII. POSEBNA DOLOČBA
28. člen
(osebje ali oseba, ki opravlja varnostno kritične naloge, ki
ni strojevodja)
(1) Določbe IV. poglavja tega pravilnika se smiselno
uporabljajo za osebje ali osebo, ki opravlja varnostno kritične naloge, ki ni
strojevodja (v nadaljnjem besedilu: OVKN).
(2) Komisija iz 23. člena tega pravilnika pri presojanju
o izpolnjevanju zdravstvenih pogojev za opravljanje dela na delovnem mestu OVKN
upošteva določbe sistema varnega upravljanja (v nadaljnjem besedilu: SVU), s
katerimi so ti pogoji določeni.
VIII. PREHODNE IN KONČNE DOLOČBE
29. člen
(domneva o izpolnjevanju pogojev za opravljanje zdravstvenih
pregledov)
(1) Izvajalci zdravstvene dejavnosti, ki opravljajo
zdravstvene preglede strojevodij, zaprosijo za pridobitev pooblastila iz
tretjega odstavka 27. člena tega pravilnika v šestih mesecih od uveljavitve
tega pravilnika.
(2) Izvajalci zdravstvene dejavnosti, ki imajo na dan
uveljavitve tega pravilnika veljavno pooblastilo za opravljanje zdravstvenih
pregledov v skladu s Pravilnikom o postopkih preverjanja duševne in telesne
zmožnosti izvršilnih železniških delavcev (Uradni list RS, št. 79/09, 12/16 in
30/18 – ZVZelP-1), lahko opravljajo zdravstvene preglede na podlagi tega
pravilnika do pridobitve pooblastila iz tretjega odstavka 27. člena tega
pravilnika v skladu s prejšnjim odstavkom.
30. člen
(zdravstveni pregledi izvršilnih železniških delavcev,
začeti pred uveljavitvijo pravilnika)
Zdravstveni pregledi izvršilnih železniških delavcev, ki so
se začeli pred uveljavitvijo tega pravilnika, se dokončajo v skladu s
Pravilnikom o postopkih preverjanja duševne in telesne zmožnosti izvršilnih
železniških delavcev (Uradni list RS, št. 79/09, 12/16 in 30/18 – ZVZelP-1).
31. člen
(računanje rokov)
Roki iz 8. člena tega pravilnika se računajo od dneva, ko je
bilo izdano zdravniško spričevalo strojevodji na podlagi dosedanjih predpisov.
32. člen
(črtan)

Priloga
1: Napotnica za zdravstveni pregled strojevodje
Priloga
2: Zdravniško spričevalo za oceno izpolnjevanja posebnih zdravstvenih pogojev
za pridobitev in ohranitev veljavnosti dovoljenja za strojevodjo

Pravilnik o posebnih zdravstvenih pogojih za
pridobitev in ohranitev veljavnosti dovoljenja za strojevodjo (Uradni list RS,
št. 37/21) vsebuje naslednji končno določbi:
»33. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o postopkih preverjanja duševne in telesne zmožnosti izvršilnih
železniških delavcev (Uradni list RS, št. 79/09, 12/16 in 30/18 –
ZVZelP-1).
34. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah Pravilnika o posebnih
zdravstvenih pogojih za pridobitev in ohranitev veljavnosti dovoljenja za
strojevodjo (Uradni list RS, št. 178/21) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
(prehodno obdobje za OVKN, ki niso strojevodje)
(1) Šteje se, da je v SVU upravljavca in prevoznikov kot
njihov sestavni del vključena vsebina določb Pravilnika o postopkih preverjanja
duševne in telesne zmožnosti izvršilnih železniških delavcev (Uradni list RS,
št. 79/09, 12/16 in 30/18 – ZVZelP-1), ki se nanašajo na OVKN, ki niso
strojevodje, če niso v nasprotju s pravnimi akti Evropske unije, ki urejajo
postopke preverjanja duševne in telesne zmožnosti OVKN, ki niso strojevodje.
(2) Upravljavci in prevozniki morajo za spremembo pravil v
svojem SVU glede vsebin, ki so določene v pravilniku iz prejšnjega odstavka,
pridobiti predhodno potrditev varnostnega organa, ki se izda na podlagi mnenja
pooblaščenega izvajalca zdravstvene dejavnosti iz 27. člena pravilnika.
5. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.