I. SPLOŠNI DOLOČBI
1. člen
(1) Ta pravilnik določa službeni znak, izkaznico in uniformo
naravovarstvenih nadzornikov (v nadaljnjem besedilu: nadzornik). 
(2) Ta pravilnik se uporablja tudi za prostovoljne nadzornike
v delu, ki ureja službeni znak in izkaznico.
2. člen
Nadzornik mora pri izvajanju neposrednega nadzora v naravi
nositi predpisani službeni znak, izkaznico in uniformo v predpisanem obsegu.
II. SLUŽBENI ZNAK
3. člen
(oblika službenega znaka)
(1) Osnovo službenega znaka tvori obliki državnega grba
prilagojen temno zelen, rdeče rumeno uokvirjen ščit, ki je v zgornjem delu
pravokotne oblike in v spodnjem delu v razmerju zlatega reza prehaja v
polkrožni zaključek. 
(2) V pravokotno polkrožnem ščitu si od zgoraj navzdol v
geometrijski simetriji sledijo napis “REPUBLIKA SLOVENIJA“, grb Republike
Slovenije, osrednji napis “NADZORNIK“ in pod njim še centralno vertikalno
postavljena naravovarstvena pentlja, ki jo na spodnjem zunanjem delu polkrožno
obroblja napis “VARSTVO NARAVE“. Polje med znaki in napisi izpolnjujejo
vodoravne črte. Vsi napisi, pentlja in vodoravne črte so enotne rumene barve. 
(3) Naravovarstvena pentlja predstavlja simbol varstva narave
in je sestavljena iz šestih medsebojno prepletajočih se ovalnih zank, ki
prehajajo druga v drugo in so nanizane v krogu. Pentlja predstavlja celovitost
in medsebojno povezanost žive in nežive narave. Tri zanke simbolizirajo neživi
svet: vodo, zemljo in zrak, tri zanke pa živi svet: rastlinstvo, živalstvo in
človeka. 
(4) Oblika in vsebina službenega znaka nadzornikov sta
objavljeni v merilu 1:1 v prilogi 1, ki je sestavni del tega pravilnika. 
(5) Službeni znak v izvedbi brez napisa “REPUBLIKA SLOVENIJA“
in grba Republike Slovenije se uporablja kot kovinska ali vezena službena
značka. 
(6) Na hrbtni strani kovinske službene značke je vgravirana
identifikacijska številka. Oblika in vsebina kovinske službene značke iz
prejšnjega odstavka sta objavljeni v merilu 1:1 v prilogi 2, ki je sestavni del
tega pravilnika.
4. člen
(uporaba službenega znaka)
Službeni znak se uporablja kot vezeni ali tkani našitek,
nalepka ali priponka.
III. IZKAZNICA
5. člen
(izkaznica)
(1) Izkaznica je sestavljena iz: 
1.     
ovitka, 
2.     
identifikacijske kartice in 
3.     
službene značke. 
(2) Obrazec izkaznice je objavljen v merilu 1:1 v prilogi 3,
ki je sestavni del tega pravilnika.
6. člen
(ovitek)
Ovitek izkaznice je iz črnega usnja, velikosti 105 mm krat 75
mm.
7. člen
(oblika usnjenega ovitka)
(1) Prva stran ovitka izkaznice ima v spodnjem delu daljše
osi centralno vertikalno postavljeno in v slepem tisku vtisnjeno podobo
službene značke. 
(2) Druga stran ovitka ima posebej prirejen plastični predal
z usnjenim robom enotne širine 5 mm iz enakega materiala kot ovitek za
vstavitev identifikacijske kartice. 
(3) Na tretjo stran ovitka je pritrjena in enako kot na
ovitku orientirana službena značka, ki je kovinske izvedbe, gravirana in enotno
zlato rumene barve. 
(4) Zadnja stran ovitka je prazna.
8. člen
(identifikacijska kartica)
(1) Identifikacijska kartica je plastificirana in velikosti
85 mm krat 55 mm. 
(2) Identifikacijska kartica vsebuje: 
1.     
v levem zgornjem kotu je prostor za fotografijo, velikosti 25 mm krat 30
mm, 
2.     
pod fotografijo je prostor za ime in priimek imetnika, pod tem pa
prostor za registrsko številko identifikacijske kartice, 
3.     
desno od prostora za fotografijo je grb Republike Slovenije, pod njim pa
napis “REPUBLIKA SLOVENIJA, MINISTRSTVO ZA OKOLJE, PROSTOR IN ENERGIJO“, 
4.     
v osrednjem delu desne polovice kartice je v vodnem žigu naravovarstvena
pentlja, 
5.     
pod napisom “Ministrstvo za okolje, prostor in energijo“ je napis
“NARAVOVARSTVENI NADZORNIK“ ali “PROSTOVOLJNI NADZORNIK“, 
6.     
v spodnjem sredinskem delu je prostor za pečat osebe, ki je pooblaščena
za izdajo izkaznice, 
7.     
v desnem spodnjem kotu je prostor za podpis izdajatelja izkaznice ter
pod njim datum izdaje, 
8.     
na hrbtni strani identifikacijske kartice je navedeno naslednje
besedilo: “Imetnik te izkaznice je usposobljen, da v primerih, določenih z
zakonom, ki ureja ohranjanje narave, izvaja ukrepe neposrednega nadzora v
naravi.“. 
(3) Obrazec identifikacijske kartice je objavljen v prilogi
4, ki je sestavni del tega pravilnika. 
(4) Osnovna barva identifikacijskih kartic naravovarstvenega
nadzornika in prostovoljnega nadzornika je obojestransko svetlo zelena, napisi
so črni.
9. člen
(registrska številka, številka izkaznice)
(1) Registrska številka identifikacijske kartice je enaka
identifikacijski številki službene značke, ki je na zadnji strani službene
značke in pomeni hkrati tudi številko izkaznice. 
(2) Številka izkaznice se določi iz evidence izdanih,
zamenjanih, odvzetih in izgubljenih izkaznic in je enaka zaporedni številki v
evidenci.
10. člen
(uporaba izkaznice)
(1) Izkaznica je veljavna le, če vsebuje vse dele, naštete v
5. členu tega pravilnika. 
(2) Izkaznice ni dovoljeno posojati, odtujiti, zastavljati
ali uporabljati v nasprotju z namenom, zaradi katerega je bila izdana.
11. člen
(italijanska in madžarska narodna skupnost)
Imetniku izkaznice, ki izvaja neposredni nadzor na območju,
kjer živi avtohtona italijanska ali madžarska narodna skupnost, se izda
identifikacijska kartica na obrazcu, na katerem je besedilo tudi v italijanskem
ali madžarskem jeziku.
12. člen
(izdaja izkaznic)
Izkaznice po tem pravilniku izdaja ministrstvo, pristojno za
ohranjanje narave (v nadaljnjem besedilu: ministrstvo).
13. člen
(vloga za izdajo)
(1) Izkaznica za nadzornika se pridobi na podlagi vloge za
pridobitev izkaznice (v nadaljnjem besedilu: vloga). 
(2) Pravna oseba, ki v skladu s predpisi o ohranjanju narave
zagotavlja neposredni nadzor, vloži vlogo za osebo, ki je pridobila pooblastilo
o usposobljenosti za nadzornika. 
(3) Oseba, ki je pridobila pooblastilo o usposobljenosti za
prostovoljnega nadzornika, vloži vlogo sama pri ministrstvu. 
(4) Vlogi iz prvega odstavka tega člena se mora priložiti: 
1.     
pooblastilo o usposobljenosti za nadzornika in 
2.     
sliko. 
(5) Nadzornik lahko po prenehanju poklicnega opravljanja
funkcije nadzornika vloži vlogo za izdajo izkaznice za prostovoljnega
nadzornika pri ministrstvu.
14. člen
(zamenjava)
Izkaznica se zamenja: 
1.     
če jo imetnik izgubi ali kako drugače ostane brez nje in je preklicana v
Uradnem listu Republike Slovenije, 
2.     
če je poškodovana ali uničena, 
3.     
če je imetnik spremenil osebno ime ali 
4.     
so se spremenili drugi bistveni podatki iz izkaznice.
15. člen
(obvestilo)
(1) Imetnik izkaznice mora v primeru nastopa katerega od
razlogov iz prejšnjega člena to dejstvo nemudoma sporočiti ministrstvu, da
izkaznico izbriše iz evidence izkaznic. 
(2) Če imetnik izkaznico izgubi, jo mora preklicati v Uradnem
listu Republike Slovenije.
16. člen
(prenehanje veljave)
(1) Izkaznica preneha veljati z dnem, ko: 
1.     
imetniku preneha delovno razmerje ali 
2.     
iz drugih razlogov preneha opravljati neposredni nadzor. 
(2) V primerih iz prejšnjega odstavka mora imetnik vrniti
izkaznico ministrstvu najkasneje v treh dneh od prejema odločbe iz razlogov iz
prejšnjega odstavka.
17. člen
(evidenca izkaznic)
(1) Ministrstvo vzpostavi in vodi evidenco izdanih,
zamenjanih, odvzetih in izgubljenih izkaznic (v nadaljnjem besedilu: evidenca).
(2) Evidenca obsega naslednje podatke: 
1.     
ime in priimek, 
2.     
datum in kraj rojstva, 
3.     
naslov stalnega prebivališča, 
4.     
registrsko številko izkaznice, 
5.     
datum izdaje izkaznice, 
6.     
datum in razlog zamenjave ali odvzema izkaznice. 
(3) Evidenca se trajno hrani pri ministrstvu.
IV. UNIFORMA NADZORNIKOV
18. člen
(uniforma)
(1) Osnovna uniforma nadzornikov je zimska in poletna. 
(2) Službeni znak in dopolnilni deli uniforme so sestavni del
osnovne uniforme. 
(3) Ministrstvo ali upravljavec zavarovanega območja lahko
glede na specifične razmere izvajanja neposrednega nadzora določi razen osnovne
uniforme še druge dele uniforme.
19. člen
(osnovna zimska uniforma)
Osnovno zimsko uniformo nadzornikov sestavljajo: vetrovka s
kapuco, pulover, zimske hlače, zimska srajca, rokavice, zimske nogavice,
terenska obutev ter kapa s ščitnikom in s podaljškom za zaščito ušes ali
klobuk.
20. člen
(barva zimske uniforme)
(1) Vetrovka s kapuco, pulover, zimske hlače, nogavice in
rokavice so v različnih odtenkih temno sive barve. 
(2) Srajca in kapa s ščitnikom ali klobuk so svetlo sive
barve.
21. člen
(poletna uniforma)
Osnovno poletno uniformo nadzornikov sestavljajo: vetrovka s
kapuco, poletne hlače, brezrokavnik z žepi, srajca z dolgimi rokavi, majica s
kratkimi rokavi, poletne nogavice, terenska obutev ter poletna kapa s ščitnikom
ali klobuk.
22. člen
(barva poletne uniforme)
(1) Vetrovka s kapuco, poletne hlače, brezrokavnik in
nogavice so v različnih odtenkih temno sive barve. 
(2) Srajca z dolgimi rokavi, majica s kratkimi rokavi ter
poletna kapa s ščitnikom ali klobuk so svetlo sive barve.
23. člen
(kroj)
Uniforma je v moškem in ženskem kroju ter enotnih barvnih
odtenkov.
24. člen
(dopolnilni deli uniforme)
(1) Dopolnilni deli uniforme so: hlačni pas, službena
torbica, fotoaparat, piščalka z vrvico in baterijska svetilka. 
(2) Hlačni pas in službena torbica sta črne barve, ostali
dopolnilni deli uniforme pa so različnih barv.
V. ZUNANJA PODOBA NADZORNIKOV
25. člen
(zunanja podoba nadzornikov)
(1) Na zunanjem delu leve nadlahti nosijo nadzorniki pritrjen
našitek ali nalepko s predpisanim službenim znakom. 
(2) Na zunanjem delu desne nadlahti nosijo nadzorniki
pritrjen našitek ali nalepko upravljavca zavarovanega območja ali ministrstva. 
(3) Kapa s ščitnikom ali klobuk ima na sprednji strani
izvezen našitek službene značke. 
(4) Delavec Zavoda za gozdove Slovenije, ki opravlja
neposredni nadzor v naravi kot nadzornik in hkrati nosi predpisano delovno
obleko javne gozdarske službe, mora ob izvajanju neposrednega nadzora v naravi
na vidnem mestu nad levim prsnim žepom zgornjih delov delovnih oblek poleg
oznake Zavoda za gozdove Slovenije nositi pregibno pritrjen našitek službenega
znaka nadzornika.
26. člen
(čas nošenja uniforme)
(1) Uniforma, njeni dopolnilni deli, službeni znak in značka
se lahko nosijo le v času izvajanja nalog neposrednega nadzora varstva narave. 
(2) Uporabo uniforme ali njenih delov izven opravljanja del
in nalog neposrednega nadzora (npr. za film, televizijo, gledališke predstave
in druge javne nastope) dovoljuje ministrstvo ali upravljavec zavarovanega
območja.
27. člen
(nadzor)
Nadzor nad izvajanjem določb tega pravilnika opravljajo
inšpektorji, pristojni za ohranjanje narave.
VI. PREHODNI DOLOČBI
28. člen
(prehodno obdobje za nadzornike)
(1) Nadzorniki, ki opravljajo naloge neposrednega nadzora v
javnih zavodih Triglavski narodni park, Kozjanski park in Park Škocjanske jame
ter pri koncesionarju v Naravnem rezervatu Škocjanski zatok, lahko do 31.
decembra 2006 nosijo obstoječo uniformo. 
(2) Nadzorniki iz prejšnjega odstavka morajo nositi poleg
predpisane oznake upravljavskega zavoda na zunanjem delu leve nadlahti pritrjen
našitek ali nalepko s predpisanim službenim znakom nadzornika v skladu s tem
pravilnikom.
29. člen
(zahtevek za izdajo izkaznice)
(1) Upravljavci iz prvega odstavka prejšnjega člena in Zavod
za gozdove Slovenije morajo za osebe, ki opravljajo neposredni nadzor in
izpolnjujejo pogoje za naravovarstvene nadzornike, v šestih mesecih po
uveljavitvi tega pravilnika vložiti vlogo za izdajo izkaznic za nadzornike pri
ministrstvu. 
(2) Vlogi morajo priložiti: 
1.     
pooblastilo o usposobljenosti in 
2.     
sliko. 
(3) Do izdaje novih izkaznic ostanejo v veljavi in se
uporabljajo dosedanje izkaznice. 
(4) Ob pridobitvi izkaznice, izdane po določbah tega
pravilnika, mora imetnik vrniti prejšnjo izkaznico ministrstvu najkasneje v
treh dneh. 
(5) Vrnjene izkaznice se komisijsko uničijo. Za ta namen
imenuje ministrstvo komisijo, ki opravi uničenje izkaznic in napravi o tem
zapisnik.
VII. KONČNI DOLOČBI
30. člen
(prenehanje veljave)
Z dnem uveljavitve tega pravilnika preneha veljati pravilnik
o službenem znaku in izkaznici naravovarstvenega nadzornika (Uradni list SRS,
št. 31/87).
31. člen
(veljava)
Ta pravilnik začne veljati petnajsti dan po objavi v Uradnem
listu Republike Slovenije.
Št. 354-06-19/2002
Ljubljana, dne 17. marca 2003.
EVA 2002-2511-0140
Minister 
za okolje, prostor in energijo 
mag. Janez Kopač l. r.
Soglašam!
Minister 
za notranje zadeve 
dr. Rado Bohinc l. r.

Priloga
1: Oblika in vsebina službenega znaka nadzornikov
Priloga
2: Oblika in vsebina kovinske službene značke nadzornikov
Priloga
3: Obrazec izkaznice
Priloga
4: Obrazca identifikacijskih kartic