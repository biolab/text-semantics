I. PREDMET IN OBSEG KONCESIJ
1. člen
(1) Ta uredba je koncesijski akt, na podlagi katerega se
podeli koncesija na posameznih delih vodnih teles površinskih voda za rabo vode
v ribogojnici za vzrejo salmonidnih vrst rib. 
(2) Koncesija iz prejšnjega odstavka se podeli pravnim ali
fizičnim osebam, ki za uporabo obstoječih ribogojnic potrebujejo koncesijo ter
so vložili vlogo za dodelitev koncesije, ki vsebuje opis obsega ter način rabe
vodnega dobra in pravnomočno uporabno dovoljenje za objekt in napravo
(ribogojnico), s katero rabijo vodo, če je bilo tako predpisano. Pravnim in
fizičnim osebam iz prejšnjega stavka se podeli koncesija za rabo obstoječe
ribogojnice na delih vodnih teles površinskih voda iz priloge, ki je sestavni
del te uredbe.
II. POGOJI ZA PRIDOBITEV IN IZVAJANJE KONCESIJE
2. člen
(1) Deli vodnih teles površinskih voda, za katere se podeli
koncesija, so deli vodnih teles med koordinato gorvodne meje in koordinato
dolvodne meje na površinskih vodah iz priloge te uredbe. 
(2) Imetniki pravnomočnih uporabnih dovoljenj iz drugega
odstavka 1. člena te uredbe pridobijo koncesijo za rabo vode za vzrejo
salmonidnih vrst rib v ribogojnici, če: 
-       
gre za vzrejo vodnih organizmov za trg, 
-       
instalirani pretok vode skozi ribogojnico ne presega vrednosti, določene
v prilogi, ki je sestavni del te uredbe.
3. člen
(1) Koncesija na delih vodnih teles iz priloge te uredbe se
podeli za vzrejo salmonidnih vrst rib za 30 let. 
(2) Rok iz prejšnjega odstavka začne teči z dnem izdaje
odločbe o določitvi koncesionarja. 
(3) Oseba, ki je za vzrejo salmonidnih vrst rib pridobila
pravico za rabo dela vodnega telesa iz priloge te uredbe (v nadaljnjem
besedilu: koncesionar), mora poleg predpisanih pogojev zagotoviti tudi
naslednje ukrepe: 
-       
zavarovanja zemljišč, objektov, naprav in drugih dobrin pred škodljivimi
posledicami delovanja ribogojnice, 
-       
omogočanja splošne rabe vode na območju koncesije, 
-       
ohranjanja biološke raznovrstnosti in varstva habitatov ter biološkega
ravnotežja tam, kjer je to mogoče in dolgoročno stabilno, 
-       
ohranjanja naravne vrednote v največji možni meri, če je ta na območju
koncesije, in 
-       
varstva prebivalcev in njihovega premoženja, ki bi nastala zaradi
posledic rabe vode. 
(4) Ukrepi in pogoji iz prejšnjega odstavka se podrobneje
določijo v koncesijski pogodbi. 
(5) Koncesionar sme odvzemati vodo le, ko je naravni pretok
na delu vodnega telesa površinske vode večji od ekološko sprejemljivega pretoka
(v nadaljnjem besedilu: Qes). 
(6) V primerih, ko se pretok v strugi zaradi naravnih razmer
zmanjša pod vrednost Qes, mora koncesionar prekiniti z odvzemom vode in temu
prilagoditi vzrejo rib. 
(7) Qes se določi v koncesijski pogodbi.
III. PLAČILO ZA KONCESIJO
4. člen
(1) Koncesionar mora plačati za koncesijo za vsako leto rabe
vode posebej ves čas trajanja koncesije. 
(2) Višina plačila za koncesijo je sorazmerna
razpoložljivosti vode in vrednosti, ki jo za vzrejene vodne organizme imetniki
koncesije pridobijo na trgu. 
(3) Koncesionar krije vse stroške povzročitve obremenitve
okolja v skladu z zakonom in nadomestne stroške ureditve prostora, ki nastanejo
zaradi vzreje salmonidnih vrst rib, ki je predmet koncesije.
5. člen
(1) Prihodki od plačila za koncesijo so vir proračuna
Republike Slovenije in proračuna občin, na območju katerih je del vodnega
telesa površinske vode, ki je namenjen za vzrejo salmonidnih vrst rib. 
(2) Plačilo za koncesijo se med državo in občinami razdeli v
razmerju 40: 60 v korist občin. 
(3) Če je del vodnega telesa površinske vode, za rabo
katerega je podeljena koncesija, na območju večih občin, se del plačila za
koncesijo iz prejšnjega odstavka, ki je namenjen občinam, razdeli med občine
skladno s pripadajočim deležem površine dela vodnega telesa.
6. člen
(1) Plačilo za koncesijo se določi za vsako koledarsko leto
posebej, na podlagi ocenjene letne količine vzrejenih salmonidnih vrst rib. 
(2) Letna količina vzrejenih salmonidnih vrst rib iz
prejšnjega odstavka se izračuna kot zmnožek osnove plačila za koncesijo za rabo
vode in instaliranega pretoka vode za ribogojnico, izraženega v l/s, ki je s
koncesijo dodeljen za vzrejo salmonidnih vrst rib. 
(3) Višina plačila za koncesijo je enaka 2% prodajne
vrednosti letne količine vzrejenih vrst rib.
7. člen
(1) Osnova plačila za koncesijo je količina 100 kg šarenke
(oncorhynchus mykiss) na 1 l/s instaliranega pretoka vode za ribogojnico. 
(2) Ceno osnove plačila za koncesijo določi minister,
pristojen za okolje, do 31. decembra za naslednje leto s sklepom, ki se objavi
v Uradnem listu Republike Slovenije. 
(3) Cena osnove plačila za koncesijo se določi kot letna povprečna
vrednost 100 kg šarenke, izračunana na podlagi statističnih podatkov o odkupni
ceni salmonidnih vrst rib. 
(4) Koncesionarju se plačilo za koncesijo obračuna na podlagi
cene osnove plačila za koncesijo in instaliranega pretoka vode za ribogojnico, ki
je za vzrejo salmonidnih rib določena na podlagi vodne pravice.
8. člen
Koncesionar mora Agenciji Republike Slovenije za okolje (v
nadaljnjem besedilu: agencija) do 31. januarja tekočega leta posredovati vse
podatke, potrebne za izračun višine plačila za koncesijo za preteklo leto.
9. člen
Koncesionar, ki je med letom prenehal izvajati dejavnost,
zaradi katere je dolžan plačevati koncesijo po tej uredbi, mora posredovati
podatke, potrebne za izračun v tridesetih dneh po prenehanju rabe vode za
vzrejo salmonidnih vrst rib.
10. člen
(1) Koncesionar plačuje za koncesijo med letom v obliki dveh
akontacij in poračuna plačil za koncesijo na račun, določen s predpisom
ministra, pristojnega za finance. 
(2) Plačilo prve akontacije v letu zapade v plačilo zadnji delovni
dan v juniju, druge akontacije v letu pa zadnji delovni dan v decembru. 
(3) Morebitna razlika med z akontacijo vplačanim zneskom
plačila za koncesijo in s strani agencije odmerjenim plačilom za koncesijo se
mora plačati na račun iz prvega odstavka tega člena ali vrniti koncesionarju v
60 dneh potem, ko je agencija koncesionarju izstavila poračun plačil za
koncesijo. 
(4) Za nepravočasno plačane zneske plačila za koncesijo mora
koncesionar plačati zakonite zamudne obresti.
11. člen
Znesek akontacije znaša polovico zadnjega plačila za
koncesijo, povečanega ali zmanjšanega sorazmerno odstotku spremembe cene osnove
plačila za koncesijo.
12. člen
Če agencija ugotovi, da koncesionar ni posredoval podatkov,
potrebnih za izračun višine plačila za koncesijo v predpisanem roku, agencija
uporabi za določitev višine plačila za koncesijo podatke o rabi vode iz svojih
evidenc o rabi vode.
IV. NADZOR
13. člen
Izvajanje te uredbe nadzirajo inšpektorji, pristojni za vode.
V. PREHODNE IN KONČNA DOLOČBA
14. člen
Koncesionar začne plačevati za koncesijo pod pogoji in na
način iz te uredbe dve leti po začetku rabe vode za vzrejo salmonidnih vrst
rib, vendar ne pred 1. julijem 2004.
15. člen
Višino akontacije plačila za koncesijo v letu 2004 določi
agencija po določbah te uredbe na podlagi podatkov o pravici za rabo vode, ki
je bila s koncesijo pridobljena, in cene osnove plačila za koncesijo za leto
2004.
16. člen
Cena osnove plačila za koncesijo iz drugega odstavka 7. člena
za leto 2004 je 61.500 tolarjev za 100 kg šarenke.
17. člen
Ta uredba začne veljati naslednji dan po objavi v Uradnem
listu Republike Slovenije.
Št. 328-00/2001-9
Ljubljana, dne 27. maja 2004
EVA 2004-2511-0126
Vlada Republike Slovenije
dr. Slavko Gaber l. r. 
Minister

PRILOGA:
Deli vodnih teles površinskih voda, na katerih se pravica do uporabe
ribogojnice na podlagi pravnomočnega uporabnega dovoljenja spreminja v
koncesijo za rabo vode za vzrejo salmonidnih vrst rib za trg