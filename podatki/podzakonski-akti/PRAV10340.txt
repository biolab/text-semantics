I. SPLOŠNE DOLOČBE
1. člen
(1) Ta pravilnik v skladu z Direktivo
Sveta z dne 21. decembra 1988 v zvezi s preglednostjo ukrepov, ki urejajo
določanje cen zdravil za človeško uporabo in njihovo vključitev v področje
nacionalnih sistemov zdravstvenega zavarovanja (UL L št. 40 z dne 11. 2.
1989, str. 8) ureja:
-    
merila, način ter postopek za oblikovanje in
določanje najvišje dovoljene cene in izredne višje dovoljene cene zdravil za
uporabo v humani medicini, ki se financirajo iz javnih sredstev (v nadaljnjem
besedilu: cene zdravil);
-    
merila, postopek ter način za spreminjanje
najvišje dovoljene cene in izredne višje dovoljene cene zdravil;
-    
obvezne sestavine vloge za določanje najvišje
dovoljene cene in izredne višje dovoljene cene zdravil;
-    
stopnjo prometa, na kateri se določajo oziroma
spreminjajo cene zdravil;
-    
način objavljanja in posredovanja cen zdravil;
-    
obdobje veljavnosti najvišje dovoljene cene in
izredne višje dovoljene cene zdravil.
(2) Pristojni organ za cene zdravil po
tem pravilniku je Javna agencija Republike Slovenije za zdravila in medicinske
pripomočke (v nadaljnjem besedilu: JAZMP).
2. člen
Poleg definicij in izrazov, opredeljenih v
6. členu Zakona o zdravilih (Uradni list RS, št. 31/06 in 45/08; v nadaljnjem
besedilu: zakon), se v tem pravilniku uporabljajo tudi naslednji izrazi:
1.    
Zavezanec za oblikovanje cen zdravil (v
nadaljnjem besedilu: zavezanec) je:
-  
imetnik dovoljenja za promet z zdravilom
oziroma njegov predstavnik,
-  
imetnik dovoljenja za uvoz oziroma vnos
zdravil, za zdravilo, ki nima dovoljenja za promet in je razvrščeno v seznam
nujno potrebnih zdravil na podlagi zakona,
-  
imetnik dovoljenja za vnos paralelno uvoženega
zdravila,
-  
imetnik pozitivnega mnenja Evropske agencije za
zdravila za paralelno distribucijo zdravila.
2.    
Najvišja dovoljena cena zdravila je cena
zdravila, ki je določena na podlagi tega pravilnika, in se sme uporabljati v
prometu na debelo.
3.    
Izredna višja dovoljena cena zdravila je cena
zdravila, ki je določena na podlagi tega pravilnika in se sme uporabljati v
prometu na debelo ter presega najvišjo dovoljeno ceno zdravila.
4.    
Primerjalna cena zdravila je podatek,
ugotovljen na podlagi:
-  
cen zdravil v primerjalnih državah,
preračunanih iz javno objavljenih podatkov, ali
-  
cen zdravil v drugih državah članicah Evropske
unije (v nadaljnjem besedilu: EU) in državah podpisnicah Sporazuma o Evropskem
gospodarskem prostoru (v nadaljnjem besedilu: EGP).
5.    
Proizvajalčev element cene zdravila na debelo
(v nadaljnjem besedilu: PEC) je strukturni del najvišje dovoljene cene zdravila
na debelo oziroma izredne višje dovoljene cene zdravila na debelo, ki
predstavlja administrativno priznane stroške proizvajalca zdravila, izračunane
na podlagi primerjalne cene zdravila.
6.    
Oznaka »CIP kupec« pomeni, da so v ceno
zdravila na debelo vključeni administrativno priznani stroški proizvajalca ter
prevoz in zavarovanje blaga do končnega kupca in delež za kritje stroškov prometa
na debelo.
7.    
Administrativno priznani stroški proizvajalca
so stroški proizvodnje zdravil, ki jih JAZMP prizna po tem pravilniku pri
določanju cen zdravil na debelo.
8.    
Prisotnost zdravila na trgu v Republiki
Sloveniji pomeni prisotnost zdravila, ugotovljena v skladu s 44. členom zakona.
9.    
Prisotnost zdravila na trgu v primerjalnih
državah pomeni navedbo zdravila v publikacijah iz drugega odstavka 11. člena
tega pravilnika.
10. 
Prisotnost zdravila na trgu v drugih državah
članicah EU in državah podpisnicah Sporazuma o EGP pomeni navedbo zdravila v
spletnih virih organov, pristojnih za cene in plačevanje zdravil iz javnih
sredstev teh držav.
11. 
Skupni letni promet zdravila drobno v vseh
njegovih farmacevtskih oblikah in jakostih v vrednosti je skupna letna vrednost
sredstev iz obveznega zdravstvenega zavarovanja in doplačil, vključno z
lekarniškimi storitvami in davkom na dodano vrednost v koledarskem letu.
12. 
Skupni letni promet zdravila v količini je
skupno letno število pakiranj zdravila v vseh farmacevtskih oblikah in jakostih
zdravila, ki jih je zavezanec imel v prometu na debelo v koledarskem letu.
13. 
Skupni letni promet zdravila na ravni
proizvajalca v vrednosti je skupna letna vrednost prodaje zdravil v vseh
njegovih farmacevtskih oblikah in jakostih v koledarskem letu, skladna s
podatki, ki jih zavezanec sporoča JAZMP na podlagi 44. člena zakona.
14. 
Originalno zdravilo je:
-  
zdravilo, ki je ne glede na vrsto postopka
pridobilo dovoljenje za promet v skladu s:
-  23. členom zakona oziroma tretjim odstavkom 8. člena Direktive 2001/83/ES
Evropskega Parlamenta in Sveta z dne 6. novembra 2001 o zakoniku Skupnosti
o zdravilih za uporabo v humani medicini (UL L št. 311 z dne 28. 11. 2001,
str. 67), zadnjič spremenjene z Direktivo 2009/58/ES Evropskega parlamenta in
Sveta z dne 18. junija 2009 o spremembi Direktive 2001/82/ES in Direktive
2001/83/ES v zvezi s spremembami pogojev dovoljenj za promet z zdravili (UL L
št. 168 z dne 30. 6. 2009, str. 33), (v nadaljnjem besedilu: Direktiva
2001/83/ES);
-  29. členom zakona oziroma 10.a členom Direktive 2001/83/ES, če
zavezanec izkaže pravice originalnega proizvajalca;
-  33. členom zakona oziroma 10.b členom Direktive 2001/83/ES ali
-  34. členom zakona oziroma 10.c členom Direktive 2001/83/ES pred
iztekom podatkovne zaščite.
15. 
Obrazec v elektronski obliki pomeni obrazec na
elektronski predlogi, naloženi s spletne strani JAZMP.
16. 
Kalkulativni elementi stroškov izdelave
zdravila so materialni stroški, stroški dela in stroški energije.
3. člen
(1) Ne glede na izraze, opredeljene v
6. členu zakona, se v tem pravilniku uporabljajo naslednji izrazi:
1.    
Generično zdravilo je zdravilo, ki je ne glede
na vrsto postopka:
- 
pridobilo dovoljenje za promet v skladu s:
-      25. členom zakona oziroma prvim odstavkom 10. člena Direktive
2001/83/ES ali
-      36. členom zakona oziroma 16.a členom Direktive 2001/83/ES ali
- 
pridobilo dovoljenje za promet v skladu s:
-    
27. členom zakona oziroma tretjim odstavkom 10.
člena Direktive 2001/83/ES;
-    
29. členom zakona oziroma 10.a členom Direktive
2001/83/ES, ali
-    
34. členom zakona oziroma 10.c členom Direktive
2001/83/ES po izteku podatkovne zaščite originalnega zdravila, pri čemer
zavezanec ne izkazuje dokazil o originalnem izvoru zdravila v smislu določb
prejšnje točke tega člena.
2.    
Podobno biološko zdravilo je zdravilo, ki
je pridobilo dovoljenje za promet v skladu z 28. členom zakona oziroma četrtim
odstavkom 10. člena Direktive 2001/83/ES.
(2) Izrazi iz prejšnjega
odstavka se smiselno uporabljajo tudi za zdravila, ki so financirana iz javnih
sredstev in v Republiki Sloveniji nimajo dovoljenja za promet, imajo pa:
-    
dovoljenje za vnos oziroma uvoz zdravila in so
uvrščena na seznam nujno potrebnih zdravil;
-    
dovoljenje za paralelni uvoz z zdravilom ali
-    
pozitivno mnenje Evropske agencije za zdravila
za paralelno distribucijo zdravila.
4. člen
Ta pravilnik določa cene zdravil v prometu
na debelo brez davka na dodano vrednost CIP kupec.
II. OBLIKOVANJE IN DOLOČANJE NAJVIŠJIH DOVOLJENIH IN IZREDNIH
VIŠJIH DOVOLJENIH CEN ZDRAVIL
5. člen
(1) Najvišje dovoljene cene zdravil se
oblikujejo in določajo na podlagi:
1.    
primerjav cen zdravil v primerjalnih državah
ali
2.    
primerjav cen zdravil v drugih državah članicah
EU in državah podpisnicah Sporazuma o EGP, če zdravila ni na trgih primerjalnih
držav ali
3.    
primerjav cen zdravil v drugih evropskih
državah, če zdravila ni na trgu v državah iz 1. in 2. točke tega odstavka.
(2) Izredne višje dovoljene cene
zdravil se določajo na podlagi meril, postopkov in načina iz tega pravilnika.
6. člen
(1) Datum začetka veljavnosti najvišje
dovoljene cene zdravila se določi z odločbo in ne sme presegati 90 dni od
prejema popolne vloge. Če v tem roku ni odločeno, je datum začetka veljavnosti
te cene dan po izteku tega roka.
(2) Datum začetka veljavnosti izredne
višje dovoljene cene zdravila se določi z odločbo. Če v 90 dneh od prejema
popolne vloge oziroma v podaljšanem 60 dnevnem roku o predlagani izredni višji
dovoljeni ceni zdravila odločba ni izdana, je datum začetka veljavnosti te cene
dan po izteku navedenih rokov.
(3) Kadar zaradi preobremenjenosti z
vlogami za določanje izrednih višjih dovoljenih cen JAZMP predvidi podaljšanje
postopka v 60 dnevnem roku iz prejšnjega odstavka, o tem pred iztekom 90
dnevnega roka iz prejšnjega odstavka izda sklep.
(4) Če odločba iz prvega ali drugega
odstavka tega člena ni izdana v rokih iz tega člena se zdravilo lahko trži po
ceni kot je bila v vlogi predlagana, vendar najdlje do izdaje nove odločbe,
izdane na podlagi vloge, vložene v rokih iz prvega odstavka 23. člena tega
pravilnika.
7. člen
(1) Določena najvišja dovoljena cena
velja do uveljavitve nove določene najvišje dovoljene cene zdravila.
(2) Določena izredna višja dovoljena
cena lahko velja največ eno leto. Veljavnost te cene se lahko podaljša na
podlagi nove vloge.
8. člen
(1) Če se dovoljenje za promet
zdravila prenese na drugega zavezanca, se za zadevno zdravilo uporablja cena,
ki je že določena, in nova vloga za določitev najvišje dovoljene cene in
izredne višje dovoljene cene zdravila ni potrebna, če ta ostane nespremenjena.
(2) Zavezanec je dolžan JAZMP
sporočiti podatke o prenosu dovoljenja najpozneje v petnajstih dneh od prejema
odločbe o prenosu.
1. Merila, postopek in način za
oblikovanje in določanje najvišjih dovoljenih cen zdravil
9. člen
(1) Zavezanci vložijo pri JAZMP vlogo
za določitev najvišjih dovoljenih cen zdravil v pisni in elektronski obliki za
zdravila iz prvega odstavka 97. člena zakona, ki so namenjena za financiranje
iz javnih sredstev.
(2) Sestavni del vloge iz prejšnjega
odstavka je izpolnjen obrazec B1 iz Priloge 1 tega pravilnika v elektronski
obliki v pdf in xls formatu. Vlogi je treba priložiti dokazila o podatkih,
navedenih v vlogi.
(3) Ne glede na prejšnji odstavek zavezanec
za cene zdravil, ki je javni zavod in: 
-    
ni proizvajalec, JAZMP predloži dokumentacijo,
iz katere je razvidna proizvajalčeva prodajna cena, po kateri javni zavod
kupuje zdravilo, 
-     je proizvajalec zdravila v celoti ali delno, JAZMP predloži
specifikacije in vsote kalkulativnih elementov stroškov izdelave zdravila.
10. člen
Najvišje dovoljene cene zdravil se
oblikujejo in določajo na podlagi izračuna vrednosti PEC, ki ni višja od
najvišje dovoljene vrednosti PEC, in dodanega deleža oziroma določene
vrednosti, namenjene kritju stroškov prometa na debelo (v nadaljnjem besedilu:
delež veletrgovine), v skladu z izračunom cene zdravila na debelo v Prilogi 3, ki
je sestavni del tega pravilnika.
11. člen
(1) Vrednost PEC se izračuna na
podlagi primerjalne cene zdravil.
(2) Osnova za izračun primerjalne cene
zdravil so cene zdravil, ki so financirana iz javnih sredstev v primerjalnih
državah Avstriji, Franciji in Nemčiji (v nadaljnjem besedilu: primerjalne
države). Za ugotavljanje vrednosti PEC zdravil se uporabljajo zadnje izdaje
tiskanih ali elektronskih publikacij oziroma pripadajoči spletni viri z navedbo
primerjalnih cen zdravil in datuma zajema podatkov:
-     Avstrija: Erstattungskodex (publikacija ali spletni vir), izračun
iz cene zdravila na drobno,
-    
Francija: Vidal (spletni vir), izračun iz cene
zdravila na drobno oziroma uporaba cenovnega standarda UCD v primerih, kadar
cena na drobno ni podana in zdravilo izključno oziroma pretežno in v okviru
svojih storitev uporabljajo osebe, ki izvajajo zdravstveno dejavnost na
sekundarni ali terciarni ravni,
-     Nemčija: Lauer‑Taxe (elektronska izdaja ali spletni vir), izračun
iz cene zdravila na debelo.
(3) Ne glede na določbe prejšnjega
odstavka se pri primerjalni državi Avstriji za zdravila, ki jih publikacija
Erstattungskodex ne navaja, uporablja publikacija Warenverzeichnis (spletni
vir, izračun iz cene zdravila na drobno, financirane iz javnih sredstev brez
davka na dodano vrednost).
(4) Cene iz
publikacij primerjalnih držav iz tega člena se za posamezno primerjalno državo
preračunajo na naslednji način:
-    
za Nemčijo se cene preračunajo tako, da se
uporabi Enačba 1, ki je v Prilogi 2, ki je sestavni del tega pravilnika,
-    
za Francijo se cene preračunajo tako, da se
uporabi Tabela 2, ki je v Prilogi 2 tega pravilnika,
-    
za Avstrijo se cene preračunajo tako, da se
uporabi Tabela 3, ki je v Prilogi 2 tega pravilnika.
(5) Ne glede na določbe prejšnjega
odstavka zavezanci kot primerjalne cene zdravil pri zdravilih, ki se v
primerjalnih državah prodajajo izvajalcem zdravstvenih storitev neposredno mimo
veletrgovcev, upoštevajo neposredno cene, navedene v publikaciji primerjalne
države.
(6) Zavezanci v primeru iz prejšnjega
odstavka predložijo:
-    
izjavo o obstoju tega načina prodaje zdravil;
-    
preračun cene v skladu s tem pravilnikom z
upoštevanjem dejanske prodajne cene na debelo in z obrazložitvijo za vsako od
teh držav ter
-    
dokazilo o dejanski prodajni ceni na debelo,
ki, če predstavlja plačilni dokument, ne sme biti starejše od treh mesecev.
12. člen
(1) Vrednost PEC originalnega zdravila
se ugotovi na podlagi primerjalne cene zdravila, ki je za originalno zdravilo
najnižja preračunana cena enakega zdravila v katerikoli od primerjalnih držav.
Če je zdravilo prisotno na trgu le v eni ali v dveh primerjalnih državah, se
upoštevajo le preračunane cene v teh državah. Vrednost PEC originalnega
zdravila sme dosegati največ 100 odstotkov primerjalne cene zdravila.
(2) Vrednost PEC generičnega zdravila
se ugotovi na podlagi cen generičnih zdravil v primerjalnih državah na
naslednji način:
-    
če je generično zdravilo prisotno na trgu v
vseh treh primerjalnih državah, je primerjalna cena zdravila povprečje srednjih
vrednosti preračunanih cen v teh državah. Srednja vrednost preračunanih cen v
posamezni primerjalni državi je aritmetična sredina vrednosti najnižje in
najvišje preračunane cene. Če je v posamezni državi prisotno le eno generično
zdravilo, se upošteva preračunana cena tega. Vrednost PEC generičnega zdravila
lahko dosega največ 72 odstotkov primerjalne cene;
-    
če je generično zdravilo prisotno na trgu v
dveh primerjalnih državah, je primerjalna cena zdravila povprečje srednjih
vrednosti preračunanih cen v teh dveh primerjalnih državah. Srednja vrednost
preračunanih cen v posamezni državi je aritmetična sredina vrednosti najnižje
in najvišje preračunane cene. Če je v posamezni državi prisotno le eno
generično zdravilo, se upošteva cena tega. Vrednost PEC generičnega zdravila
lahko dosega največ 72 odstotkov primerjalne cene;
-    
če je generično zdravilo prisotno na trgu le v
eni državi ali če v primerjalnih državah na trgu ni generičnega zdravila, lahko
vrednost PEC generičnega zdravila dosega največ 68 odstotkov primerjalne cene
originalnega zdravila iz prvega odstavka tega člena;
-    
če je generično zdravilo prisotno na trgu le v
eni primerjalni državi, v kateri ni originalnega zdravila, je primerjalna cena
zdravila povprečje najvišje in najnižje vrednosti preračunane cene v tej
državi. Če je v tej državi prisotno le eno generično zdravilo, se upošteva cena
le‑tega. Vrednost PEC generičnega zdravila lahko dosega največ 72 odstotkov
primerjalne cene.
(3) Vrednost PEC podobnega
biološkega zdravila, ki ne ustreza definiciji generičnega zdravila, se ugotovi
na podlagi primerjalne cene zdravila, ki je, kadar:
-    
je enako podobno biološko zdravilo prisotno na
trgih primerjalnih držav, najnižja preračunana cena enakega zdravila v
katerikoli od primerjalnih držav. Če je zdravilo prisotno na trgu le v eni ali
v dveh primerjalnih državah, se upoštevajo le preračunane cene v teh državah. Vrednost
PEC podobnega biološkega zdravila lahko dosega največ 92 odstotkov primerjalne
cene zdravila;
-    
enakega podobnega biološkega zdravila ni na
trgih primerjalnih držav, enaka mediani proizvajalčevih cen tega podobnega
biološkega zdravila v vseh ostalih državah članicah EU oziroma državah
podpisnicah Sporazuma o EGP, v katerih se po podatkih zavezanca zdravilo trži.
V primeru parnega števila teh držav se primerjalna cena zdravila ugotovi kot
srednja vrednost proizvajalčevih cen dveh primerjalnih držav, ki sta po
položaju v sredini nabora. Vrednost PEC podobnega biološkega zdravila lahko
dosega največ 92 odstotkov primerjalne cene zdravila;
-    
enakega biološko podobnega zdravila ni na trgih
primerjalnih držav in tudi ne na trgih ostalih držav članic EU oziroma držav
podpisnic Sporazuma o EGP, se primerjalna cena tega zdravila ugotovi kot
primerjalna cena originalnega biološkega zdravila, ki mu je zadevno biološko
zdravilo podobno. Vrednost PEC podobnega biološkega zdravila sme dosegati največ
68 odstotkov primerjalne cene zdravila. Če obstajajo razlike v učinkovitosti
zdravila, se dodatno upoštevajo tudi podatki o razliki v učinkovitosti
zdravila, navedeni v Evropskem poročilu o oceni zdravila (EPAR) oziroma v
dokumentih organov, pristojnih za vrednotenje zdravstvenih tehnologij v državah
članicah EU, ki se izračuna z enačbo:
kjer pomenijo:
PEC (BPZ) - PEC biološko
podobnega zdravila
PEC (OBZ) - PEC
originalnega biološkega zdravila.
13. člen
(1) V primeru različnega števila enot
odmerjanja zdravila v pakiranju, se upoštevajo po številu enot primerljiva
pakiranja. Primerjalna cena zdravila se nato preračuna na število enot
odmerjanja pri zdravilu zavezanca.
(2) Primerjalna cena zdravila se
ugotavlja za vsako farmacevtsko obliko posebej. Če v primerjalnih državah ni
enake farmacevtske oblike, se lahko primerja sorodna farmacevtska oblika (npr.
tableta dražeja), pri čemer farmacevtskih oblik zdravil z nadzorovanim
sproščanjem učinkovin ni mogoče enačiti s farmacevtskimi oblikami s hitrim
sproščanjem.
(3) Primerjalna cena zdravila se
ugotavlja za vsako jakost posebej. Če v nobeni od primerjalnih držav ni iste
jakosti, se smiselno uporabi preračun iz cen ostalih jakosti.
14. člen
Vrednost PEC paralelno uvoženega ali
paralelno distribuiranega zdravila se ugotovi s primerjavo preračunanih cen
zdravila, na katerega dovoljenje za promet v Republiki Sloveniji se je
skliceval imetnik dovoljenja za paralelni uvoz zdravila ali imetnik mnenja
Evropske agencije za zdravila o paralelno distribuiranem zdravilu, na način, da
je primerjalna cena paralelno uvoženega ali paralelno distribuiranega zdravila
enaka preračunani ceni zdravila, na katero se to zdravilo sklicuje. Vrednost
PEC sme dosegati največ 100 odstotkov primerjalne cene zdravila.
15. člen
(1) Ne glede na določbo drugega
odstavka 9. člena tega pravilnika mora vloga, če v primerjalnih državah ni niti
generičnega niti originalnega zdravila, vsebovati naslednje sestavine:
-    
obrazloženi predlog najvišje dovoljene cene
zdravila na debelo,
-    
podatek o dosedanji veljavni ceni zdravila na
debelo oziroma najvišji dovoljeni ceni zdravila in podatke o njeni strukturi
(delež, namenjen pokritju stroškov izdelave, ki vključujejo tudi stroške, ki
izhajajo iz zahtev pristojnih organov na podlagi predpisov, ki urejajo
zdravila, cene zdravil, kritja zdravil iz zdravstvenega zavarovanja in stroškov
trgovine na debelo), če so bile te cene določene,
-    
podatke o proizvajalčevih cenah in cenah
zdravil na debelo brez davka na dodano vrednost CIP kupec v drugih državah
članicah EU oziroma državah podpisnicah Sporazuma o EGP oziroma če zdravilo ni
prisotno na trgu v teh državah, ustrezne podatke za druge evropske države, v
katerih je po podatkih zavezanca to zdravilo prisotno na trgu, z navedbo vira
in na obrazcu B3 iz Priloge 1 tega pravilnika v elektronski obliki v pdf in xls
formatu,
-    
podatke o financiranju zdravila iz javnih
sredstev v drugih državah članicah EU oziroma državah podpisnicah Sporazuma o
EGP, v katerih je po podatkih zavezanca to zdravilo prisotno na trgu,
-    
dokazila o podatkih iz vloge.
(2) Vrednost PEC se ugotovi kot
mediana proizvajalčevih cen na podlagi podatkov zavezanca v drugih državah
članicah EU oziroma državah podpisnicah Sporazuma o EGP, v katerih se po
podatkih zavezanca zdravilo trži in je financirano iz javnih sredstev. Če
zdravilo ni prisotno na trgu držav članic EU in držav podpisnic Sporazuma o
EGP, se vrednost PEC ugotovi kot mediana proizvajalčevih cen v drugih evropskih
državah, v katerih je zdravilo prisotno na trgu.
(3) Najvišja dovoljena cena zdravila
je enaka vrednosti PEC iz prejšnjega odstavka, povečana največ za dodani delež
veletrgovine, na podlagi tabele iz Priloge 3, ki je sestavni del tega
pravilnika.
2. Merila in elementi odločanja za
določanje izredne višje dovoljene cen zdravil
16. člen
(1) Zavezanec lahko vloži vlogo za
določitev izredne višje dovoljene cene zdravila, kadar:
-    
ima zdravilo določeno najvišjo dovoljeno ceno
oziroma je zavezanec pri JAZMP istočasno vložil vlogo za določitev najvišje
dovoljene cene in izredne višje dovoljene cene;
-    
zdravilo nima veljavne cene, dogovorjene med
Zavodom za zdravstveno zavarovanje Slovenije (v nadaljnjem besedilu: Zavod) in
zavezancem, oziroma ne poteka postopek za sklenitev dogovora o tej ceni;
-    
na trgu v Republiki Sloveniji ni zdravila z
enako učinkovino, farmacevtsko obliko in enako jakostjo, katerega veljavna cena
je nižja od predlagane izredne višje dovoljene cene;
-    
na trgu v Republiki Sloveniji ni zdravila z
isto terapevtsko indikacijo in enakim farmakološkim mehanizmom, katerega
veljavna cena je nižja od predlagane izredne višje dovoljene cene in
-    
vrednost skupnega letnega prometa zdravila v
vseh njegovih farmacevtskih oblikah in jakostih, ob upoštevanju njihove cene,
veljavne na dan vloge, ne presega 400.000 eurov za preteklo koledarsko
leto oziroma vrednost skupnega letnega prometa ne presega 100.000 eurov za
preteklo koledarsko leto pod pogojem, da vrednost skupnega letnega prometa v
preteklem letu ne presega indeksa rasti 150 na letni ravni.
(2) Ne glede na določbo pete alinee
prejšnjega odstavka lahko zavezanec vloži vlogo za določitev izredne višje
dovoljene cene, kadar skupni promet z zdravilom v zadnjem koledarskem letu
presega 400.000 eurov, kadar na trgu ni ustreznega nadomestnega zdravila.
(3) Vloga se vloži pri JAZMP v dveh
pisnih izvodih in v elektronski obliki.
(4) Vloga za določitev izredne višje
dovoljene cene za zdravila, ki niso uvrščena v seznam iz 15. člena zakona, mora
vsebovati:
-    
utemeljitev predloga, da najvišja dovoljena
cena zdravila na podlagi meril iz tega pravilnika zavezancu ne omogoča preskrbe
trga v Republiki Sloveniji, vključno s podatki o dejanskih stroških, ki dodatno
bremenijo zdravilo in so podlaga za zahtevo za izredno višjo ceno zdravila;
-    
informativni izračun najvišje dovoljene cene
zdravila na debelo na podlagi meril iz tega pravilnika na obrazcu B1 iz Priloge
1 tega pravilnika v pdf in xls formatu;
-    
izračun predlagane izredne višje dovoljene cene
zdravila na obrazcu B2 iz Priloge 1 tega pravilnika v pdf in xls formatu;
-    
podatke o obsegu prodaje tega zdravila v
Republiki Sloveniji za obdobje zadnjih treh let do vložitve vloge, pri čemer se
za zdravila, ki so na trgu krajše obdobje od zahtevanega oziroma šele prihajajo
na trg, navede predviden obseg prodaje;
-    
podatke o proizvajalčevih cenah in o cenah na
debelo istega zdravila, financiranega iz javnih sredstev ter podatke o
količinskem prometu s tem zdravilom v drugih državah članicah EU oziroma
državah podpisnicah Sporazuma o EGP, v katerih se po podatkih zavezanca
zdravilo trži, z navedbo vira, ali podatke za zdravila, ki se ne tržijo v
državah članicah EU oziroma državah podpisnicah Sporazuma o EGP, v drugih
evropskih državah, kjer se zdravilo trži na obrazcu B3 iz Priloge 1 v xls
formatu;
-    
analizo vpliva na javna sredstva za zdravila,
pri katerih je v državah članicah EU oziroma državah podpisnicah Sporazuma o
EGP od vključitve zadnje dodane terapevtske indikacije v dovoljenje za promet,
preteklo več kot 10 let, za druga zdravila pa tudi farmakoekonomsko analizo,
obe pa sta pripravljeni na podlagi upoštevanih podatkov za Republiko Slovenijo,
oziroma na podlagi podatkov iz drugih držav članic EU oziroma držav podpisnic
Sporazuma o EGP, ki so ustrezno metodološko in podatkovno prevedeni z
upoštevanjem podatkov za Republiko Slovenijo;
-    
oceno relativne terapevtske vrednosti zdravila
ali ustrezno oblikovane farmakoepidemiološke podatke, ki vključujejo upoštevne
podatke za Republiko Slovenijo;
-    
dokazilo o plačani pristojbini.
(5) Za zdravila, katerih promet na
drobno, v vseh njegovih farmacevtskih oblikah in jakostih, prisotnih na trgu v
Republiki Sloveniji, ne presega 50.000 eurov na letni ravni v preteklem
koledarskem letu, k vlogi ni treba predložiti analiz in podatkov iz šeste in
sedme alinee prejšnjega odstavka.
(6) Za zdravila, ki nimajo dovoljenja
za promet in imajo dovoljenje za vnos oziroma uvoz zdravil in so uvrščena na
seznam zdravil iz 15. člena zakona, k vlogi ni treba predložiti podatkov iz
pete, šeste in sedme alinee četrtega odstavka tega člena.
17. člen
JAZMP pri odločitvi o izredni višji
dovoljeni ceni zdravila upošteva:
-    
mnenje Komisije za določanje izrednih višjih
dovoljenih cen, ki jo imenuje minister (v nadaljnjem besedilu: komisija);
-    
ugotovljen javni interes na področju zdravja;
-    
ugotovljeno oceno tveganja zaradi morebitnih
motenj v preskrbi z obravnavanim zdravilom z ekonomsko utemeljitvijo.
18. člen
(1) Komisija se v svojem mnenju,
oblikovanem na podlagi podatkov iz popolne vloge, podatkov o zdravilu in drugih
podatkov, ki odražajo stanje razvoja znanosti in stroke, opredeli do:
-       
pomena zdravila v okviru nacionalnih
zdravstvenih prioritet, upoštevajoč njegovo nujnost, pomembnost in
nenadomestljivost;
-       
javnozdravstvenega tveganja, ki bi nastalo
zaradi motene preskrbe z zdravilom, vključno z njegovim ekonomskim vidikom;
-       
vpliva na javnofinančna sredstva zaradi
odobritve izredne višje dovoljene cene.
(2) Komisija vrednoti podatke iz
popolne vloge na podlagi tega pravilnika in pripravi mnenje, v katerega vključi
svoje ugotovitve, izražene v obliki točkovanja, pri katerem upošteva naslednja
merila:
-    
relativna terapevtska vrednost, ki pomeni
dodatno učinkovitost z izboljšanjem zdravstvenih izidov (ocenjuje se kot
stopnja strinjanja komisije z utemeljenostjo zahtevka za določitev izredne
višje dovoljene cene na intervalu 1–5 točk);
-    
stroškovna učinkovitost zdravila oziroma so
podane ustrezne finančno‑ekonomske utemeljitve v primerjavi z drugimi možnimi
načini zdravljenj (ocenjuje se kot stopnja strinjanja komisije z utemeljenostjo
zahtevka za določitev izredne višje dovoljene cene na intervalu 1–5 točk);
-    
uravnoteženost predlagane izredne višje
dovoljene cene zdravil s cenami zadevnega zdravila v drugih državah članicah EU
oziroma državah podpisnicah sporazuma o EGP, upoštevajoč bistvene značilnosti
primerjanih trgov, in sicer:
-    5 točk - predlog več kot 10 odstotkov pod
mediano cene zdravila na primerjanih trgih;
-    4 točke - predlog med 5 in 10 odstotki pod
mediano cene zdravila na primerjanih trgih;
-    3 točke - predlog na intervalu med 0 in 5
odstotki pod mediano cen na primerjanih trgih;
-    2 točki - znotraj 5 odstotnega presežka
mediane cen na primerjanih trgih;
-    1 točka - več kot 5 odstotno preseganje
mediane cen na primerjalnih trgih;
-    
obstoj specifičnih dejavnikov, pomembnih za
umeščanje obravnavanega zdravila v nacionalne zdravstvene programe, skladno s
podanimi prioritetami in etičnimi vidiki (ocenjuje se kot stopnja strinjanja
komisije z utemeljenostjo zahtevka za določitev izredne višje dovoljene cene na
intervalu 1–5 točk).
(3) Pri vrednotenju podatkov iz vlog za
zdravila, ki nimajo dovoljenja za promet, imajo pa dovoljenje za vnos oziroma
uvoz zdravil in so uvrščena na seznam iz 15. člena zakona, komisija upošteva
merila iz prve in četrte alinee prejšnjega odstavka.
19. člen
(1) Komisija se v svojem mnenju, poleg
opredelitev iz prejšnjega člena, opredeli do višine predlagane izredne višje
dovoljene cene za zdravila, na enega od naslednjih načinov:
-    
s pozitivnim mnenjem predlaga izredno višjo
dovoljeno ceno kot je bila predlagana v vlogi, kadar je vsota točk iz drugega
odstavka prejšnjega člena enaka ali večja od 18 za zdravila, ki so pridobila
dovoljenje za promet ali dovoljenje s paralelno uvoženim zdravilom ter 10 ali
več za zdravila, ki nimajo dovoljenja za promet, imajo pa dovoljenje za vnos
oziroma uvoz in so uvrščena v seznam iz 15. člena zakona, ali
-    
s pozitivnem mnenjem predlaga izredno višjo
dovoljeno ceno, ki je nižja od predlagane v vlogi, in sicer v višini, ki se
izračuna z enačbo:
kjer pomenijo:
PEC(DIVDC) - določen PEC izredne višje dovoljene cene
PEC(PIVDC) - predlagan PEC izredne višje dovoljene cene
PEC(NDC) - PEC najvišje dovoljene cene
DT - število doseženih točk
MT - možno število točk
PEC(mediana(ER)) - mediana proizvajalčevih cen v državah članicah
EU oziroma državah podpisnicah Sporazuma o EGP, kjer se zdravilo trži, in
sicer:
-    
če so na voljo podatki le iz dveh držav, se
upošteva aritmetična sredina cen teh dveh držav;
-    
če je na voljo samo podatek iz ene države, se
upošteva podatek za to državo;
-    
če je ta država Republika Slovenija, se
upošteva najvišja dovoljena cena.
-    
s pozitivnim mnenjem predlaga, da se določi
izredna višja dovoljena ceno zdravila, in sicer v višini, ki jo ugotovi in
utemelji komisija, pri čemer sorazmerno upošteva tudi izid ocenjevanja iz
drugega odstavka prejšnjega člena
-    
z negativnim mnenjem predlaga, da se izredna
višja dovoljena cena ne določi.
(2) Če komisija da negativno mnenje,
ga utemelji, pri čemer navede opredelitve iz prvega odstavka prejšnjega člena
in število doseženih točk iz vrednotenja podatkov iz vloge iz drugega odstavka
prejšnjega člena.
20. člen
(1) JAZMP ugotavlja prisotnost javnega
interesa na področju zdravja glede na prisotnost zdravila na trgu v okviru
nacionalnih zdravstvenih prioritet z upoštevanjem podatkov o zdravilu, njegovi
porabi, stroških zdravljenja ob primerjavi s stroški zdravljenja z zdravili za
isto indikacijsko področje v okviru iste terapevtske skupine zdravil,
pridobljenih na podlagi protokolov o izmenjavi podatkov med Inštitutom za
varovanje zdravja Republike Slovenije (v nadaljnjem besedilu: IVZ) in Zavodom.
(2) Za dodatno mnenje o prisotnosti
javnega interesa na področju zdravja za obravnavano zdravilo v programih
zdravstvenega varstva, financiranih iz javnih sredstev, JAZMP lahko zaprosi
področni razširjeni strokovni kolegij ali klinični oddelek oziroma pridobi
izjave treh zdravnikov specialistov, dejavnih na področju zadevne
farmakoterapije.
21. člen
JAZMP lahko pred odločanjem o najvišji
dovoljeni ceni zdravila in izredni višji dovoljeni ceni zdravila od Zavoda
zahteva podatke o vplivu predlagane cene na javnofinančne odhodke na ravni
terapevtske skupine oziroma področja farmakoterapije.
III. SPREMINJANJE NAJVIŠJIH DOVOLJENIH CEN ZDRAVIL IN
IZREDNIH VIŠJIH DOVOLJENIH CEN ZDRAVIL
22. člen
Najvišje dovoljene cene zdravil se
spreminjajo dvakrat letno za zdravila, pri katerih:
-    
je prišlo do spremembe cene zdravila v vsaj eni
od primerjalnih držav, kar povzroči spremembo primerjalne cene zdravila, ki je
podlaga za določitev najvišje dovoljene cene zdravila;
-    
je prišlo do spremembe cen pri zdravilih, ki
niso prisotna na trgih primerjalnih držav in katerih najvišja dovoljena cena je
bila določena na podlagi cen na trgih drugih držav članic EU oziroma držav
podpisnic sporazuma o EGP, ali do spremembe nabora primerjalnih držav.
23. člen
(1) Zavezanci ponovno oblikujejo
najvišje dovoljene cene zdravil za zdravila iz prejšnjega člena v skladu z
merili iz tega pravilnika in pri JAZMP vložijo vlogo za spremembo najvišjih
dovoljenih cen zdravil, in sicer v obdobju:
-     od 1. marca do vključno 1. aprila in
-     od 1. septembra do vključno 1. oktobra.
(2) Vloga za spremembo najvišjih
dovoljenih cen zdravil vsebuje:
-    
predlog najvišjih dovoljenih cen zdravil z
izračunom, danim na obrazcu B1 iz Priloge 1, v pisni in elektronski obliki,
-    
izračun najvišjih dovoljenih cen ostalih
zdravil zavezanca katerim se cene ne spremenijo na obrazcu B1 iz Priloge 1, v
pisni in elektronski obliki,
-    
vsa dokazila o podatkih navedenih v vlogi v
pisni obliki.
(3) V vlogi za spremembo najvišjih
dovoljenih cen zdravil se uporabljajo naslednje izdaje predpisanih publikacij:
a) 
v obdobju iz prve alinee prvega odstavka tega
člena:
-    
Avstrija: Erstattungskodex: izdaja
1. januar tekočega leta oziroma Warenverzeichnis: podatki iz spletnega
vira z datumom zajema v februarju tekočega leta;
-    
Francija: Vidal (spletni vir), datum
zajema podatkov v februarju tekočega leta,
-    
Nemčija: Lauer‑Taxe: izdaja 15. februar
tekočega leta;
b) 
v obdobju iz druge alinee prvega odstavka tega
člena:
-    
Avstrija: Erstattungskodex: izdaja
1. januar tekočega leta in dopolnitev 1. julij tekočega leta oziroma
Warenverzeichnis: podatki iz spletnega vira z datumom zajema v avgustu tekočega
leta;
-    
Francija: Vidal (spletni vir), datum
zajema podatkov v septembru tekočega leta;
-    
Nemčija: Lauer‑Taxe: izdaja 15. avgust
tekočega leta.
(4) Najvišje dovoljene cene zdravil se
spremenijo na način iz tega člena tudi v obdobju, ko je zdravilu dovoljenje za
promet že poteklo in je lahko v skladu z zakonom v prometu do izteka roka
uporabnosti zdravila, vendar največ 18 mesecev.
(5) Izredne
višje dovoljene cene zdravil in najvišje dovoljene cene zdravil lahko JAZMP
zniža pred potekom njihove veljavnosti na podlagi vloge zavezanca, v kateri v
elektronski obliki v pdf in xls formatu navede le:
-    
predlagano znižano najvišjo dovoljeno ceno
zdravila na obrazcu B1 oziroma predlagano znižano izredno višjo dovoljeno ceno
zdravila na obrazcu B2 iz Priloge 1 tega pravilnika in
-    
datum uveljavitve predlagane znižane cene.
V. OBJAVLJANJE IN POSREDOVANJE CEN
24. člen
(1) JAZMP najmanj enkrat mesečno
objavlja najvišje dovoljene cene zdravil in izredne višje dovoljene cene
zdravil, ki jih je določila na podlagi tega pravilnika, na svoji spletni strani
v katalogu informacij javnega značaja z navedbo:
-     identifikacijske oznake zdravila,
-     imena in predstavitve zdravila,
-     splošnega imena zdravila,
-     klasifikacijske oznake zdravila,
-     imena zavezanca,
-     najvišje dovoljene cene zdravila oziroma izredne višje dovoljene
cene zdravila,
-     datuma začetka veljavnosti cene zdravila,
-     režima izdaje zdravila,
-     statusa originalnega oziroma generičnega zdravila,
-     drugih upoštevanih podatkov.
(2) JAZMP enkrat letno Evropski
komisiji sporoči veljavne najvišje dovoljene cene zdravil in izredne višje
dovoljene cene zdravil.
(3) JAZMP posreduje Zavodu,
ministrstvu, pristojnemu za zdravje (v nadaljnjem besedilu: ministrstvo) in IVZ
najmanj enkrat mesečno najvišje dovoljene cene zdravil in izredne višje
dovoljene cene zdravil skupaj z vrednostmi PEC in odstotki primerjalne cene v
elektronski obliki. Ne glede na določilo prvega odstavka tega člena se v
primeru iz prve alinee 16. člena tega pravilnika in ko izredna višja dovoljena
cena ni bila določena najvišja dovoljena cena brez predhodnega soglasja
zavezanca ne objavi.
(4) Zavod
pošilja JAZMP in ministrstvu cene zdravil na debelo, dogovorjene na podlagi
prvega odstavka 97.a člena zakona in datume začetka veljavnosti, in sicer
najmanj enkrat mesečno v elektronski obliki.
(5) IVZ posreduje JAZMP, ministrstvu
in Zavodu najmanj enkrat letno podatke o porabi zdravil in stroških za
zdravila.
(6) JAZMP posreduje Zavodu in ministrstvu
podatke, ki jih je prejela od javnega zavoda na podlagi tretjega odstavka 9.
člena tega pravilnika, najpozneje v 30 dneh od njenega prejema oziroma ob vsaki
spremembi najvišje dovoljene cene za zdravilo, za katero je zavezanec javni zavod.
25. člen
Zavezanci so dolžni o najvišjih dovoljenih
cenah zdravil in izrednih višjih dovoljenih cenah zdravil, ki se oblikujejo v
skladu s tem pravilnikom, obvestiti pravne in fizične osebe, ki imajo
dovoljenje za opravljanje dejavnosti prometa na debelo z zdravili oziroma
dovoljenje za opravljanje dejavnosti izdelave zdravil ter imajo z njimi
sklenjene pogodbe o sodelovanju, takoj oziroma najpozneje v osmih dneh po
določitvi najvišje dovoljene cene zdravil oziroma izredne višje dovoljene cene
zdravil in najmanj treh delovnih dneh pred njeno prvo uporabo na trgu.

Priloga 1: Obrazci B1, B2 in B3
Priloga
2: Tabele izračunov primerjalnih cen
Priloga
3: Izračun cene zdravila na debelo

Pravilnik o določanju cen zdravil za uporabo v
humani medicini (Uradni list RS, št. 102/10) vsebuje naslednje prehodne in
končno določbo:
»VI. PREHODNE IN KONČNA DOLOČBA
26. člen
(1) Ne glede na določbo prvega
odstavka 23. člena tega pravilnika, zavezanci ponovno oblikujejo najvišje
dovoljene cene zdravil za zdravila iz 22. člena tega pravilnika v skladu z
merili iz tega pravilnika in pri JAZMP vložijo vlogo za spremembo najvišjih
dovoljenih cen zdravil najpozneje v 15 dneh od dneva uveljavitve tega pravilnika.
JAZMP zaključi postopke spreminjanja najvišjih dovoljenih cen zdravil,
najpozneje v 30 dneh po datumu popolnosti vloge.
(2) V skladu s prejšnjim odstavkom se
oblikujejo najvišje dovoljene cene zdravil v skladu z merili tega pravilnika
tudi za zdravila, ki imajo z dnem uveljavitve tega pravilnika veljavne izredne
višje dovoljene cene. Tako določene najvišje dovoljene cene se ne objavijo na
spletni strani JAZMP v katalogu informacij javnega značaja, pred datumi
prenehanja veljavnosti izrednih višjih dovoljenih cen, po prenehanju
veljavnosti izrednih višjih dovoljenih cen, pa se objavijo le na podlagi pisnih
soglasij zavezancev.
(3) Določbe prve alinee prvega
odstavka 23. člena tega pravilnika se v letu 2011 ne uporabljajo.
(4) Za oblikovanje najvišjih dovoljenih
cen iz prvega odstavka tega člena se uporabljajo naslednje izdaje predpisanih
publikacij:
-    
Avstrija: Erstattungskodex: izdaja
1. januar 2010 in dopolnitev 1. julij 2010 oziroma Warenverzeichnis:
izdaja november tekočega leta ali spletni vir z navedbo datuma zajema november
2010;
-    
Francija: Vidal: izdaja štev. 3/3 2010;
-    
Nemčija: Lauer‑Taxe: izdaja, ki ni starejša od
15 dni od datuma objave tega pravilnika.
(5) Vloge za določitev izredne višje
dovoljene cene, prejete do dneva uveljavitve tega pravilnika, za katere cena do
tega dneva ni bila določena, se obravnavajo po določbah tega pravilnika.
Zavezanci za te vloge oddajo dopolnitev vloge s podatki za določitev najvišje
dovoljene cene najkasneje v 5 dneh od datuma pričetka veljavnosti tega
pravilnika.
(6) Z dnem uveljavitve tega pravilnika
preneha veljati Pravilnik o cenah zdravil za uporabo v humani medicini (Uradni
list RS, št. 97/08, 99/08 popr. in 8/09).
(7) Ne glede na določbe šestega
odstavka tega člena se vloge za določitev najvišje dovoljene cene, ki niso bile
rešene do datuma pričetka veljavnosti tega pravilnika, rešijo po določbah
Pravilnika o cenah zdravil za uporabo v humani medicini (Uradni list RS, št.
97/08, 99/08 popr. in 8/09).
27. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o določanju cen zdravil za uporabo v humani medicini (Uradni list
RS, št. 6/12)
vsebuje naslednje prehodne in končne določbe:
»PREHODNE IN KONČNE DOLOČBE
10. člen
(1) Vloge za določitev najvišje dovoljene
cene zdravil in izredne višje dovoljene cene zdravil, prejete do dneva
uveljavitve tega pravilnika, za katere cena do tega dneva še ni bila določena,
se obravnavajo po določbah tega pravilnika.
(2) Za določitev cen zdravil iz prejšnjega
odstavka se upoštevajo podatki iz publikacij, ki so veljale na dan uveljavitve
tega pravilnika.
11. člen
(1) Za zdravila, za katera so bile odločbe
o določitvi najvišjih dovoljenih cen zdravil oziroma izrednih višjih dovoljenih
cen zdravil izdane pred uveljavitvijo tega pravilnika, zavezanci vložijo vloge
za ponovno določitev najvišje dovoljene cene zdravil najpozneje v 30 dneh od
dneva uveljavitve tega pravilnika.
(2) Rok za oddajo vloge iz prve alinee
prvega odstavka 23. člena pravilnika za določanje najvišjih dovoljenih cen se v
letu 2012 ne uporablja.
12. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o določanju cen zdravil za uporabo v humani medicini (Uradni list
RS, št. 16/13) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
Vloge za določitev najvišje dovoljene cene
zdravil in izredne višje dovoljene cene zdravil, prejete do dneva uveljavitve
tega pravilnika, za katere cena do tega dneva še ni bila določena, se
obravnavajo v skladu s predpisi, ki so veljali do dneva uveljavitve tega
pravilnika.
6. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o določanju cen zdravil za uporabo v humani medicini (Uradni list
RS, št. 71/13) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Vloge za določitev najvišje dovoljene cene
zdravil in izredne višje dovoljene cene zdravil, prejete do dneva uveljavitve
tega pravilnika, za katere cena do tega dneva še ni bila določena, se
obravnavajo po določbah tega pravilnika.
4. člen
Ta pravilnik začne veljati naslednji dan po
objavi v Uradnem listu Republike Slovenije.«.