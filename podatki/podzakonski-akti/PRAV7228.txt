I. SPLOŠNE DOLOČBE
1. člen
(vsebina)
Ta pravilnik ureja v skladu z Direktivo
Sveta 2008/90/ES z dne 29. septembra 2008 o trženju razmnoževalnega
materiala sadnih rastlin in sadnih rastlin, namenjenih za pridelavo sadja (UL L
št. 267 z dne 8. 10. 2008, str. 8), Direktivo Komisije 93/48/EGS z dne
23. junija 1993 o določitvi načrtov s pogoji, ki jih morajo izpolnjevati
razmnoževalni material sadnih rastlin in sadne rastline, namenjene za pridelavo
sadja, v skladu z Direktivo Sveta 92/34/EGS (UL L, št. 250 z dne 7. 10.
1993, str. 1; v nadaljnjem besedilu: Direktiva 93/48/EGS), Direktivo Komisije
93/64/EGS z dne 5. julija 1993 o določitvi izvedbenih ukrepov za nadzor in
spremljanje dobaviteljev in obratov v skladu z Direktivo Sveta 92/34/EGS o trženju
razmnoževalnega materiala sadnih rastlin in sadnih rastlin, namenjenih za
pridelavo sadja (UL L št. 250 z dne 7. 10. 1993, str. 33) in Direktivo
Komisije 93/79/EGS z dne 21. septembra 1993 o dodatnih izvedbenih določbah
za sezname sort razmnoževalnega materiala sadnih rastlin in sadik sadnih
rastlin, ki jih hranijo dobavitelji v skladu z Direktivo Sveta 92/34/EGS (UL L,
št. 256 z dne 14. 10. 1993, str. 25; v nadaljnjem besedilu: Direktiva
93/79/EGS):
-      
vrste sadnih rastlin, za katere velja ta pravilnik;
-      
kategorije razmnoževalnega materiala in sadik sadnih rastlin, namenjenih
za pridelavo sadja, ter pogoje in zahteve, ki jih mora glede kakovosti,
zdravstvenega stanja in sortne istovetnosti izpolnjevati posamezna kategorija
razmnoževalnega materiala in sadik med pridelavo in na trgu;
-      
zahteve glede zagotavljanja sledljivosti ter glede pakiranja in
označevanja razmnoževalnega materiala in sadik sadnih rastlin, namenjenih za
pridelavo sadja;
-      
zahteve za dobavitelja;
-      
postopek uradne potrditve in postopek nadzora in spremljanja
dobaviteljev ter razmnoževalnega materiala in sadik sadnih rastlin, namenjenih
za pridelavo sadja.
2. člen
(obseg uporabe)
(1) Ta pravilnik se uporablja za
razmnoževalni material sadnih rastlin (v nadaljnjem besedilu: razmnoževalni
material) in za sadike sadnih rastlin (v nadaljnjem besedilu: sadike),
namenjene za pridelavo sadja, ki se tržijo v Evropski Skupnosti (v nadaljnjem
besedilu: Skupnost).
(2) Določbe tega pravilnika se uporabljajo
za rodove in vrste rastlin iz priloge 1, ki je sestavni del tega pravilnika, in
njihove križance.
(3) Ne glede na prejšnji odstavek se
določbe tega pravilnika uporabljajo tudi za podlage in druge dele rastlin
drugih rodov ali vrst rastlin, razen tistih iz priloge 1 in njihovih križancev, če je ali če bo nanje cepljen razmnoževalni material katerega od rodov ali
vrst rastlin, navedenih v prilogi 1, ali njihovih križancev.
(4) Določbe tega pravilnika se ne
uporabljajo za razmnoževalni material in sadike, ki so namenjeni izvozu v
tretje države, če so pravilno označeni in ločeni od ostalega razmnoževalnega
materiala in sadik in če izpolnjujejo zahteve iz predpisov, ki urejajo
zdravstveno varstvo rastlin.
3. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.    
»razmnoževalni material« so seme, deli rastlin in cele rastline,
vključno s podlagami, ki so namenjeni za razmnoževanje in za pridelavo sadnih
rastlin;
2.    
»sadike« so sadne rastline, ki so po trženju namenjene za sajenje ali za
presajanje;
3.    
»klon« je gensko izenačeno vegetativno potomstvo ene same rastline;
4.    
»enota pridelave« je objekt ali zemljišče, kjer se pridobiva ali
prideluje razmnoževalni material ali sadike (na primer: matični nasad,
drevesnica, rastlinjak, plastenjak);
5.    
»matični nasad« je nasad matičnih rastlin; za matični nasad za pridobivanje
razmnoževalnega materiala kategorije Conformitas Agraria Communitatis (v
nadaljnjem besedilu: CAC material) se lahko šteje tudi del nasada sadnih
rastlin, ki je namenjen za pridelavo sadja, če se posamezne rastline ali
skupina rastlin iz tega nasada uporabljajo kot matične rastline;
6.    
»matične rastline« so sadne rastline, ki izpolnjujejo zahteve za matične
rastline po tem pravilniku in so namenjene za pridobivanje razmnoževalnega
materiala;
7.    
»drevesnica« je objekt za pridelavo sadik.
3.a člen
(kategorije razmnoževalnega materiala in
sadik)
Kategorije razmnoževalnega materiala in
sadik so:
1.    
izvorni material je razmnoževalni material:
- 
ki je bil pridobljen po splošno uveljavljenih postopkih z namenom
vzdrževanja pristnosti sorte, vključno z njenimi pomološkimi lastnostmi, in z
namenom preprečevanja širjenja škodljivih organizmov,
- 
ki je namenjen pridelavi osnovnega materiala ali certificiranega
materiala, razen sadik,
- 
ki izpolnjuje zahteve za izvorni material, določene za posamezni rod ali
vrsto s tem pravilnikom, in
- 
za katerega je bilo na podlagi uradnih pregledov ugotovljeno, da
izpolnjuje zahteve iz te točke;
2.    
osnovni material je razmnoževalni material:
- 
ki je bil pridelan na vegetativen način neposredno ali v znanem številu
stopenj iz izvornega materiala po splošno uveljavljenih postopkih z namenom
ohranjanja pristnosti sorte, vključno z njenimi pomološkimi lastnostmi, in z
namenom preprečevanja širjenja škodljivih organizmov,
- 
ki je namenjen pridelavi certificiranega materiala,
- 
ki izpolnjuje zahteve za osnovni material, določene za posamezni rod ali
vrsto s tem pravilnikom in
- 
za katerega je bilo na podlagi uradnih pregledov ugotovljeno, da
izpolnjuje zahteve iz te točke;
3.    
certificiran material:
a)      
je razmnoževalni material:
-     ki je bil
pridelan na vegetativen način iz osnovnega ali izvornega materiala ali, v
primeru podlag, iz certificiranega semena, pridobljenega od osnovnega ali
certificiranega materiala podlag,
-     ki je
namenjen pridelavi sadik,
-     ki
izpolnjuje zahteve za certificiran material, določene za posamezni rod ali
vrsto s tem pravilnikom in
-     za
katerega je bilo na podlagi uradnih pregledov ugotovljeno, da izpolnjuje
zahteve iz te točke;
b)      
so sadike:
-     ki so bile
pridelane neposredno iz certificiranega, osnovnega ali izvornega materiala,
-     ki so
namenjene pridelavi sadja,
-     ki
izpolnjujejo zahteve za certificiran material, določene za posamezni rod ali
vrsto s tem pravilnikom in
-     za katere
je bilo na podlagi uradnih pregledov ugotovljeno, da izpolnjujejo zahteve iz te
točke;
4.    
CAC material so razmnoževalni material in sadike:
- 
ki so sortno pristni in sortno čisti,
- 
ki so namenjeni pridelavi razmnoževalnega materiala, sadik oziroma
sadja,
- 
ki izpolnjujejo zahteve za CAC material, določene za posamezni rod ali
vrsto s tem pravilnikom.
3.b člen
(uradni organ in uradni pregled)
(1) Uradni organ je:
-      
v primeru izvornega materiala, osnovnega materiala in certificiranega
materiala iz 1., 2. in 3. točke prejšnjega člena: organ za potrjevanje,
imenovan v skladu z zakonom, ki ureja semenski material kmetijskih rastlin (v
nadaljnjem besedilu: organ za potrjevanje);
-      
v primeru CAC materiala iz 4. točke prejšnjega člena: fitosanitarna
inšpekcija.
(2) Uradni pregled je pregled, ki ga v
skladu z zakonom, ki ureja semenski material kmetijskih rastlin, in v skladu s
tem pravilnikom izvede uradni organ iz prejšnjega odstavka sam ali s fizičnimi
ali pravnimi osebami, ki izpolnjujejo predpisane pogoje in so v skladu z
zakonom, ki ureja semenski material kmetijskih rastlin, imenovane za
opravljanje pregledov pod uradnim nadzorom.
II. ZAHTEVE ZA TRŽENJE RAZMNOŽEVALNEGA MATERIALA IN SADIK
4. člen
(splošne zahteve)
(1) Razmnoževalni material in sadike
se lahko tržijo, če izpolnjujejo zahteve glede sorte iz 5. člena tega
pravilnika in če:
-      
je bil razmnoževalni material v skladu s tem pravilnikom uradno potrjen
kot izvorni, osnovni ali certificiran material ali če izpolnjuje zahteve iz
tega pravilnika za CAC material;
-      
so bile sadike v skladu s tem pravilnikom uradno potrjene kot
certificiran material ali če izpolnjujejo zahteve iz tega pravilnika za CAC
material.
(2) Razmnoževalni material in sadike,
ki so gensko spremenjeni organizmi (v nadaljnjem besedilu: GSO) v skladu s
predpisi, ki urejajo ravnanje z GSO, se lahko tržijo le, če so bili kot GSO
odobreni v skladu s predpisi o ravnanju z GSO ali v skladu z Uredbo (ES) št.
1829/2003 Evropskega parlamenta in Sveta z dne 22. septembra 2003 o gensko
spremenjenih živilih in krmi (UL L št. 268 z dne 18. 10. 2003, str. 1),
zadnjič spremenjeno z Uredbo (ES) št. 298/2008 Evropskega parlamenta in
Sveta z dne 11. marca 2008 o spremembi Uredbe (ES) št. 1829/2003
o gensko spremenjenih živilih in krmi glede Komisiji podeljenih izvedbenih
pooblastil (UL L št. 97 z dne 9. 4. 2008, str. 64; v nadaljnjem besedilu:
Uredba 1829/2003/ES).
(3) Če so proizvodi, pridobljeni iz
razmnoževalnega materiala ali sadnih rastlin iz prejšnjega odstavka, namenjeni
za uporabo kot živila, kot so opredeljena v 3. členu Uredbe 1829/2003/ES, ali
kot krma, kot je opredeljena v 15. členu Uredbe 1829/2003/ES, se lahko ta
razmnoževalni material ali sadne rastline tržijo le, če so bila
živila ali krma, pridobljena iz tega materiala, odobrena v skladu z navedeno
uredbo.
(4) Zahteve iz prvega odstavka tega
člena se ne uporabljajo, če so razmnoževalni material in sadike namenjeni za
poskuse ali znanstvene namene, selekcijo ali ohranjanje genske raznolikosti.
Vendar pa morajo v tem primeru razmnoževalni material in sadike izpolnjevati
zahteve, določene v predpisih, ki urejajo zdravstveno varstvo rastlin, ter biti
označeni tako, da je namen uporabe jasno razviden.
5. člen
(zahteve za sorto)
(1) Razmnoževalni material in sadike
se lahko tržijo le z navedbo sorte, ki ji pripadajo. Če v primeru podlag razmnoževalni
material ne pripada nobeni sorti, se lahko tak razmnoževalni material trži, če
je navedena vsaj vrsta ali medvrstni križanec.
(2) Sorta iz prejšnjega odstavka mora biti
vpisana v sortno listo v skladu s predpisom, ki ureja vpis sorte v sortno
listo, zavarovana v skladu s predpisi, ki urejajo varstvo novih sort rastlin,
ali splošno znana.
(3) Šteje se, da je sorta splošno
znana, če je bila v kateri od držav članic Evropske unije (v nadaljnjem
besedilu: država članica) v skladu s predpisi te države članice:
-      
ta sorta uradno vpisana v sortno listo ali
-      
za to sorto vložena prijava za uradni vpis v sortno listo ali za varstvo
sorte.
(4) Ne glede na določbo prejšnjega
odstavka se za splošno znano šteje tudi sorta, katere razmnoževalni material se
pred 30. septembrom 2012 trži na območju Republike Slovenije ali druge
države članice, pod pogojem, da ima taka sorta opis, ki ga organ, pristojen za
vpis sort sadnih rastlin v sortno listo v Republiki Sloveniji ali v drugi
državi članici, sprejme kot uradno priznan opis (v nadaljnjem besedilu: uradno
priznan opis).
6. člen
(zagotavljanje sledljivosti in označevanje
– pogoji in zahteve)
(1) Zaradi zagotavljanja sledljivosti
morajo biti razmnoževalni material in sadike med pridobivanjem od starševskih
rastlin, pridelavo oziroma izkopom ves čas ločeni po partijah.
(2) Ne glede na prejšnji odstavek
lahko dobavitelj med pakiranjem, skladiščenjem, transportom ali dostavo združi
ali pomeša razmnoževalni material ali sadike različnega izvora, pod pogojem da
o tem vodi evidenco s podatki o sestavi združene partije in izvoru posameznih
partij, ki jo sestavljajo.
(3) Razmnoževalni material in sadike
smejo biti dani na trg le v homogenih partijah, za katere je bilo ugotovljeno,
da:
-      
izpolnjujejo zahteve iz tega pravilnika za CAC material in so označene
oziroma opremljene z etiketami oziroma potrdili, ki jih izda dobavitelj v
skladu s tem pravilnikom,
-      
izpolnjujejo zahteve iz tega pravilnika za izvorni, osnovni ali
certificiran material in jih je organ za potrjevanje uradno potrdil ter označil
z uradnimi etiketami.
(4) Razmnoževalni material in sadike gensko
spremenjenih sort morajo biti na trgu dodatno označene. Na vsaki etiketi ali
potrdilu, ki je nanje pritrjeno oziroma jih spremlja, mora biti jasno označeno,
da je bila sorta gensko spremenjena, GSO pa mora biti poimenovan v skladu s
predpisom Skupnosti o vzpostavitvi sistema za razvijanje in dodeljevanje
posebnih identifikatorjev za GSO, ne glede na to, kdo to etiketo ali potrdilo
izda.
(5) Podrobnejše zahteve glede
pakiranja ter označevanja oziroma opremljanja razmnoževalnega materiala in
sadik z etiketami in potrdili dobavitelja ali z uradnimi etiketami so določene
v prilogi 2 tega pravilnika.
7. člen
(zagotavljanje sledljivosti in označevanje
– izjeme)
(1) Ne glede na določbe tretjega
odstavka prejšnjega člena se v primeru prodaje na drobno osebam, ki so končni
porabniki in ki se s pridelavo sadnih rastlin ne ukvarjajo poklicno, šteje, da
so razmnoževalni material in sadike označeni v skladu s tem pravilnikom, če so
označeni z osnovnimi podatki o proizvodu (na primer s podatki o vrsti in
sorti). Pri navajanju osnovnih podatkov se lahko uporabijo splošno razumljivi
simboli in slike.
(2) Določbe glede označevanja iz prve
alinee tretjega odstavka prejšnjega člena se ne uporabljajo za dobavitelje
razmnoževalnega materiala in sadik kategorije CAC, ki izpolnjujejo kriterije za
majhne pridelovalce iz 9. člena tega pravilnika.
7.a člen
(izjema za sorto, ki ni zanimiva za tržno
pridelavo)
(1) Ne glede na določbe 5. člena tega
pravilnika se lahko na podlagi dovoljenja, ki ga izda Fitosanitarna uprava
Republike Slovenije (v nadaljnjem besedilu: Uprava) v skladu z zakonom, ki
ureja semenski material kmetijskih rastlin, tržijo razmnoževalni material in
sadike sorte, ki ne izpolnjuje zahtev iz drugega odstavka 5. člena tega
pravilnika, če ta sorta ni zanimiva za tržno pridelavo sadja in če Uprava
sprejme opis te sorte kot uradno priznani opis.
(2) Razmnoževalni material in sadike
sorte iz prejšnjega odstavka se lahko tržijo le na območju Republike Slovenije
in samo kot CAC material. Za trženje morajo izpolnjevati najmanj zahteve za CAC
material, predpisane s tem pravilnikom, in biti dodatno označene tako, da se na
etiketah oziroma potrdilih, ki jih izda dobavitelj v skladu s tem pravilnikom,
navede ''Trženje dovoljeno na podlagi dovoljenja FURS št. …..z dne … '' –
navedeta se številka in datum dovoljenja Uprave iz prejšnjega odstavka.
III. ZAHTEVE ZA DOBAVITELJA
8. člen
(splošne zahteve)
(1) Dobavitelj, ki v Republiki
Sloveniji prideluje, pripravlja za trg, trži oziroma uvaža razmnoževalni
material in sadike, mora biti vpisan v register dobaviteljev pri Upravi v
skladu s predpisom, ki ureja vodenje registra dobaviteljev semenskega materiala
kmetijskih rastlin.
(2) Dobavitelji, ki izdajajo etikete
oziroma potrdila dobavitelja za označevanje oziroma opremljanje razmnoževalnega
materiala in sadik kategorije CAC iz prve alinee tretjega odstavka
6. člena tega pravilnika, morajo imeti za izdajanje teh etiket in potrdil
dovoljenje, ki ga dobavitelju izda Uprava v skladu z zakonom, ki ureja semenski
material kmetijskih rastlin, in s tem pravilnikom.
(3) Zahtev iz prejšnjega odstavka ni treba
izpolnjevati dobaviteljem, ki se v skladu z 9. členom tega pravilnika štejejo
za majhne pridelovalce.
9. člen
(majhni pridelovalci, lokalni trg)
(1) Dobavitelji, katerih celotna
pridelava in prodaja razmnoževalnega materiala in sadik je namenjena prodaji
oziroma dobavi na lokalnem trgu osebam, ki so končni uporabniki in ki se s
pridelavo sadja ne ukvarjajo poklicno, se po tem pravilniku štejejo za majhne
pridelovalce.
(2) Za prodajo na lokalnem trgu se
šteje, če majhni pridelovalec iz prejšnjega odstavka prodaja razmnoževalni
material in sadike na svojem mestu pridelave ali na lokalni tržnici.
10. člen
(dovoljenje za izdajo etiket in potrdil
dobavitelja)
(1) Za pridobitev dovoljenja za izdajo
etiket in potrdil dobavitelja iz drugega odstavka 8. člena tega pravilnika
vloži dobavitelj pri Upravi vlogo, ki vsebuje naslednje podatke:
-      
o dobavitelju: osebno ime in naslov stalnega prebivališča ali firmo in
sedež ter davčno številko ali neponovljivo registrsko številko dobavitelja,
-      
o razmnoževalnem materialu in sadikah, za katere namerava izdajati
etikete in potrdila dobavitelja, po rodovih in vrstah iz priloge 1 tega
pravilnika,
-      
o dejavnosti, ki jo opravlja (priprava za trg oziroma trženje
razmnoževalnega materiala in sadik lastne pridelave oziroma iz nakupa od drugih
dobaviteljev),
-      
o osebi z izkušnjami v pridelavi razmnoževalnega materiala in sadik, ki
bo odgovorna za izdajo etiket in potrdil dobavitelja ter za označevanje oziroma
opremljanje razmnoževalnega materiala in sadik s temi etiketami oziroma
potrdili in ki bo na voljo za stike z inšpektorjem, pristojnim za nadzor
dobavitelja v skladu z 26. členom tega pravilnika.
(2) Dobavitelj mora vlogi iz
prejšnjega odstavka priložiti:
-      
vzorec etikete oziroma potrdila dobavitelja, ki jih namerava izdajati,
-      
izjavo, da je seznanjen z obveznostmi dobavitelja, ki izdaja etikete in
potrdila dobavitelja, v skladu z zakonom, ki ureja semenski material, in s tem
pravilnikom.
(3) Če je vloga popolna, Uprava z
odločbo dovoli dobavitelju izdajo etiket in potrdil dobavitelja za rodove in
vrste sadnih rastlin, ki so navedene v vlogi.
IV. URADNA POTRDITEV RAZMNOŽEVALNEGA MATERIALA IN SADIK
1. Splošno
11. člen
(splošno)
(1) Postopek uradne potrditve
razmnoževalnega materiala in sadik vodi organ za potrjevanje na podlagi prijave
dobavitelja.
(2) Razmnoževalni material in sadike
se sprejmejo v postopek uradne potrditve, če:
-      
izvirajo iz razmnoževalnega materiala, ki je bil pridobljen v skladu s
postopki in metodami za pridelavo zdravega razmnoževalnega in sadilnega materiala,
določenimi s tem pravilnikom, in v skladu s tem pravilnikom uradno potrjen kot
izvorni, osnovni ali certificiran material,
-      
pripadajo sorti iz drugega odstavka 5. člena tega pravilnika.
(3) Postopki in metode za pridelavo
zdravega razmnoževalnega in sadilnega materiala iz prejšnjega odstavka (v
nadaljnjem besedilu: certifikacijske sheme) ter pogoji in zahteve, ki morajo
biti izpolnjeni za uradno potrditev, se določajo za naslednje vrste sadnih
rastlin:
-      
jablano (Malus Mill.), hruško (Pyrus L.) in kutino
(Cydonia oblonga Mill.);
-      
sadne vrste iz rodu Prunus L.: češnjo (Prunus avium L),
višnjo (Prunus cerasus L.), breskev in nektarino (Prunus persica
(L.) Batsch), slivo in češpljo (Prunus domestica L.),
kitajsko-japonsko slivo (Prunus salicina Lindl.), marelico (Prunus
armeniaca L.) in mandljevec (Prunus amygdalus Batsch).
2. Postopki in metode za pridelavo
zdravega razmnoževalnega materiala in sadik
12. člen
(odbira rastlin kandidatk za izvorne
matične rastline)
(1) V primeru sorte se v proizvodnem
nasadu, v kolekcijskem nasadu ali poskusnem sortnem nasadu odberejo rastline,
ki imajo za sorto značilne pomološke in druge lastnosti, pomembne za pridelavo.
(2) V primeru vegetativno razmnoženih
podlag se v zarodišču podlag ali v poskusnem sortnem nasadu odberejo na videz
zdrave in močne rastline z znanimi lastnostmi.
(3) V primeru podlag iz sejancev se
rastline, primerne za pridobivanje semena, v kolikor je mogoče izberejo v območjih,
kjer se ne pojavljajo viroidi sadnih rastlin. Rastline, vzgojene iz semena teh
rastlin, morajo biti čim bolj izenačene in močne, podobno kot vegetativno
razmnožene podlage.
(4) Rastline iz prvega, drugega in
tretjega odstavka tega člena morajo biti na videz zdrave, brez znakov
škodljivih organizmov. Zlasti ne smejo biti prisotni škodljivi organizmi,
določeni v predpisih, ki urejajo zdravstveno varstvo rastlin (v nadaljnjem
besedilu: karantenski škodljivi organizmi) ter virusi in virusom podobni
škodljivi organizmi, ki so za posamezno sadno vrsto navedeni v shemah za
pridelavo zdravih rastlin za saditev, ki jih je sprejela Evropska in
mediteranska organizacija za zdravstveno varstvo rastlin (European and
Mediterranean Plant Protection Organization, EPPO; v nadaljnjem besedilu: EPPO
certifikacijske sheme). EPPO certifikacijske sheme so dostopne na Upravi ter na
spletni strani Uprave (http://www.furs.si, v nadaljnjem besedilu: spletna stran
Uprave) in organizacije EPPO (http://www.eppo.org).
(5) Razmnoževalni material, pridobljen
od odbranih rastlin, se posadi posamično v lonce v steriliziran rastni
substrat. V primeru sorte se ta razmnoževalni material cepi na podlage, ki
morajo biti uradno potrjene v kategorijo izvorni material. Na ta način pridobljene
rastline so rastline kandidatke za izvorne matične rastline (v nadaljnjem
besedilu: rastline kandidatke), ki se posamično označijo.
13. člen
(pridobivanje izvornih matičnih rastlin)
(1) Rastline kandidatke se posamično
testira na viruse in virusom podobne organizme, navedene v EPPO certifikacijskih
shemah. Pred testiranjem se lahko na rastlinah kandidatkah izvedejo postopki za
odstranitev (eliminacijo) škodljivih organizmov (npr. termo terapija).
(2) Rastline kandidatke se ves čas
testiranja vzdržuje v izoliranem rastlinjaku, ločeno od izvornega materiala v
pogojih, v katerih ni mogoča okužba preko stikov korenin, s cvetnim prahom, z
zračnimi ali talnimi vektorji (rastlinjak mora imeti zaščito pred insekti).
Testiranje na viruse in virusom podobne organizme prejšnjega odstavka se izvede
v skladu z metodami, določenimi v EPPO certifikacijskih shemah. Testiranja
morajo biti opravljena v imenovanem laboratoriju.
(3) Pri rastlinah kandidatkah se v
času testiranja izvajajo redni vizualni pregledi na karantenske škodljive
organizme ter na škodljive organizme, ki pomembno vplivajo na kakovost
razmnoževalnega materiala in sadik sadnih rastlin in so navedeni v prilogi k
Direktivi 93/48/EGS (v nadaljnjem besedilu: gospodarsko pomembni škodljivi
organizmi), zlasti:
-      
pri jablani (Malus Mill.), hruški (Pyrus L.) in
kutini (Cydonia oblonga Mill.) na: Agrobacterium tumefaciens [Rhizobium
radiobacter (Beijerinck & van Delden 1902) Young et al. 2001], Erwinia
amylovora (Burril)Winslow et al., Pseudomonas spp., Armillariella
mellea (Vahl) P. Kumm., Chondrostereum purpureum (Pers.) Pouzar, Glomerella
cingulata (Stonem.) Spauld. & Schrenk, Pezicula malicorticis (H.Jackson)
Nannf., Pezicula alba Guthrie, Nectria galligena Bres., Phytophthora
cactorum (Lebert & Cohn) Schröter, Roessleria pallida, Verticillium
spp., Quadraspidiotus perniciosus [Diaspidiotus perniciosus (Comstock,
1881)] in Eriosoma lanigerum (Hausmann, 1802);
-      
pri češnji (Prunus avium L), višnji (Prunus cerasus L.),
breskvi in nektarini (Prunus persica (L.) Batsch), slivi in
češplji (Prunus domestica L.), mandljevcu (Prunus amygdalus Batsch)
in kitajsko-japonski slivi (Prunus salicina Lindl.) na: Agrobacterium
tumefaciens [Rhizobium radiobacter (Beijerinck & van Delden
1902) Young et al. 2001], Pseudomonas syringae pv. morsprunorum (Wormald
1931) Young et al. 1978, Xantomonas arboricola pv. pruni (Smith
1903) Vauterin et al. 1995, Phytophthora cactorum (Lebert & Cohn)
Schröter in Quadraspidiotus perniciosus [Diaspidiotus perniciosus (Comstock,
1881)];
-      
pri marelici (Prunus armeniaca L.) na: Agrobacterium
tumefaciens [Rhizobium radiobacter (Beijerinck & van Delden
1902) Young et al. 2001], Pseudomonas syringae pv. morsprunorum (Wormald
1931) Young et al. 1978, Pseudomonas syringae pv. syringae van
Hall 1902, Pseudomonas viridiflava (Burkholder 1930) Dowson 1939, Xantomonas
arboricola pv. pruni (Smith 1903) Vauterin et al. 1995, Phytophthora
cactorum (Lebert & Cohn) Schröter in Quadraspidiotus perniciosus [Diaspidiotus
perniciosus (Comstock, 1881)].
(4) Rastline kandidatke, za katere se
s testiranjem ugotovi, da so brez virusov in virusom podobnih škodljivih organizmov,
navedenih v EPPO certifikacijskih shemah in ki so tudi brez drugih škodljivih
organizmov iz prejšnjega odstavka, se vključijo v kolekcijo izvornih matičnih
rastlin.
14. člen
(vzdrževanje izvornih matičnih rastlin)
(1) Izvorne matične rastline se, razen
rastlin za pridobivanje semena za vzgojo podlag iz semena, vzdržujejo v
rastlinjaku v steriliziranem rastnem substratu v posodah, izolirano od tal, in
v pogojih, v katerih ni mogoča okužba preko korenin, s cvetnim prahom, z
zračnimi ali talnimi vektorji. Vzdržuje se omejeno število izvornih matičnih
rastlin vsake sorte. Vsaka izvorna matična rastlina mora biti označena, da se
zagotovi sledljivost.
(2) Rastlinjak, v katerem se
vzdržujejo izvorne matične rastline, mora imeti zaščito, ki onemogoča vstop
insektom, prenašalcem virusov in virusom podobnih škodljivih organizmov.
Opremljen mora biti s predprostorom oziroma z dvojnim vhodom ter varen pred
površinskimi in meteornimi vodami.
(3) Vsaka izvorna matična rastlina
mora biti preverjena glede sortne pristnosti, ki se izvede tako, da se od vsake
izvorne matične rastline vegetativno razmnoži najmanj tri rastline, ki se jih
med vegetacijo opazuje v referenčnem kolekcijskem nasadu, ločenem od lokacije,
kjer se vzdržujejo izvorne matične rastline.
(4) Izvorne matične rastline je
potrebno stalno vizualno pregledovati na prisotnost karantenskih škodljivih
organizmov, škodljivih organizmov, določenih v EPPO certifikacijskih shemah in
drugih gospodarsko pomembnih škodljivih organizmov ter na morebitne mutacije.
Matične rastline se redno vzorči in ponovno testira na določene viruse in
virusom podobne škodljive organizme v skladu z EPPO certifikacijskimi shemami.
(5) Če se pri vizualnih pregledih
oziroma na podlagi rezultatov testiranja odvzetih vzorcev ugotovi, da izvorna
matična rastlina kaže znake okužb ali da je okužena s karantenskim škodljivim
organizmom ali z virusom ali virusom podobnim škodljivim organizmom, določenim
v EPPO certifikacijski shemi, jo je treba nemudoma odstraniti iz rastlinjaka,
kjer se vzdržujejo izvorne matične rastline. V primeru okužbe ali suma na
okužbo s karantenskim škodljivim organizmom, je treba tako izvorno matično
rastlino izolirati in o tem nemudoma obvestiti pristojnega fitosanitarnega
inšpektorja.
(6) Del razmnoževalnega materiala
vsake izvorne matične rastline se lahko shrani v laboratoriju v 'in vitro'
pogojih kot rezervni izvorni material. V tem primeru je treba ta material,
potem ko zapusti 'in vitro' pogoje, ponovno preveriti glede sortne
pristnosti.
15. člen
(pridobivanje in vzdrževanje osnovnih
matičnih rastlin)
(1) Za vzgojo osnovnih matičnih
rastlin se praviloma uporabi uradno potrjen material, pridobljen od izvornih
matičnih rastlin. Če se za vzgojo uporabi uradno potrjen material, pridobljen
od osnovnih matičnih rastlin, se tako vzgojene osnovne matične rastline obvezno
označijo tudi s stopnjo množitve, in sicer kot osnovne matične rastline II.
stopnje.
(2) Če se osnovne matične rastline
pridobijo s cepljenjem, mora biti razmnoževalni material cepljen na uradno
potrjene podlage, ki so najmanj kategorije osnovni material. V primeru rastlin
iz rodu Prunus L. se lahko za vzgojo osnovnih matičnih rastlin kot
podlage uporabijo sejanci, vzgojeni iz uradno potrjenega certificiranega semena
iz 17. člena tega pravilnika, če so bili sejanci vzgojeni najmanj v
pogojih, v katerih se vzdržujejo osnovne matične rastline.
(3) Osnovne matične rastline se posadi
na zemljišču, na katerem najmanj 4 leta niso rasle sadne rastline. Zemljišče,
na katerem bo nasad, ter pripadajoči varovalni pas morata izpolnjevati pogoje
in zahteve v skladu s predpisi, ki urejajo zdravstveno varstvo rastlin. Pri
vrstah iz rodu Prunus L. mora biti z uradnimi testi potrjeno, da
zemljišče, na katerem se posadijo osnovne matične rastline, ni okuženo z
ogorčicami, prenašalkami virusnih bolezni, iz rodov Longidorus in Xiphinema.
(4) Nasad osnovnih matičnih rastlin
mora biti homogeno zasajen. Nasad osnovnih matičnih rastlin mora obkrožati
najmanj 3 m čistega pasu, brez rastlinskega pokrova; če je 3-metrski pas
zatravljen, mora biti stalno košen. Nasad osnovnih matičnih rastlin se mora
vzdrževati tako, da je mogoče preverjanje zdravstvenega stanja rastlin in
sortne pristnosti.
(5) V matičnem nasadu so lahko
posajene osnovne matične rastline in osnovne matične rastline II. stopnje, pod
pogojem, da so posajene v ločenih delih nasada, ki morata biti med seboj ločena
s pasom, katerega širina je najmanj dvojna medvrstna razdalja sajenja. V
nasprotnem primeru se tak matični nasad šteje za nasad osnovnih matičnih
rastlin II. stopnje. Vsaka osnovna matična rastlina mora biti v nasadu označena.
(6) Ne glede na prejšnji odstavek
morajo biti v osnovnem matičnem nasadu za pridelavo podlag ali semena sadne
vrste in sorte oziroma tipi podlag sajeni v ločenih vrstah, ki morajo biti
označene. Če je v posamezni vrsti posajenih več različnih sadnih vrst ali sort
oziroma tipov podlag, mora biti razdalja med njimi vsaj 2 m.
(7) V nasadu osnovnih matičnih rastlin
se morajo izvajati ukrepi, ki preprečujejo pojav oziroma širjenje škodljivih
organizmov. Vse osnovne matične rastline se mora stalno vizualno pregledovati
na prisotnost karantenskih škodljivih organizmov, virusov in virusom podobnih
škodljivih organizmov, navedenih v EPPO certifikacijskih shemah, ter ostalih
gospodarsko pomembnih škodljivih organizmov. Poleg vizualnih pregledov se vsako
leto odvzame vzorce rastlin za ponovno testiranje na prisotnost virusov in
virusom podobnih organizmov, navedenih v prilogi 3, ki je sestavni del tega
pravilnika:
-      
v osnovnem matičnem nasadu, namenjenem za pridelavo cepičev: od največ
10% matičnih rastlin,
-      
v osnovnem matičnem nasadu, namenjenem za pridelavo podlag in semena:
reprezentativni vzorec od največ 5% posajenih matičnih podlag.
(8) Vzorčenja in testiranja zemlje in
osnovnih matičnih rastlin v skladu s tem členom morajo biti izvedena v postopku
uradne potrditve.
(9) V osnovnem matičnem nasadu se
vsako leto opravi tudi pregled fenotipskih lastnosti sorte zaradi morebitnih
mutacij. Pri osnovnih matičnih rastlinah za pridobivanje cepičev se za
preveritev sortne pristnosti vsaj enkrat, čim prej v življenjski dobi rastline,
izvede tudi pomološka kontrola pridelka. Pri jablani (Malus
Mill.) in hruški (Pyrus L.), pri katerih se rastline v matičnem nasadu
praviloma vzdržujejo tako, da se prepreči cvetenje, se lahko pomološko kontrolo
pridelka opravi v osnovnem matičnem nasadu. V tem primeru se eno leto dopusti,
da rastline normalno cvetijo in rodijo. Lahko pa se od vsakega izvora (partije)
osnovnih matičnih rastlin vegetativno razmnoži najmanj tri rastline, ki se jih
med vegetacijo opazuje v referenčnem kolekcijskem nasadu, ločenem od lokacije,
kjer se vzdržujejo osnovne matične rastline. V primeru genetsko nestabilnih
sort se pomološko kontrolo pridelka opravlja vsako leto.
(10) Če se pri vizualnih pregledih
oziroma na podlagi rezultatov testiranja odvzetih vzorcev ugotovi, da osnovna
matična rastlina ni sortno pristna, oziroma da kaže znake okužb ali da je
okužena s karantenskim škodljivim organizmom ali z virusom ali virusom podobnim
škodljivim organizmom, navedenim v EPPO certifikacijski shemi, jo je treba
nemudoma odstraniti iz nasada, kjer se vzdržujejo osnovne matične rastline. V
primeru okužbe ali suma na okužbo s karantenskim škodljivim organizmom je treba
o tem nemudoma obvesti pristojnega fitosanitarnega inšpektorja.
(11) Če so bile matične rastline
odstranjene zaradi zdravstvenih razlogov, na prazna mesta dve rastni dobi ni
mogoče nasaditi novih matičnih rastlin.
16. člen
(pridelava certificiranih sadik)
(1) Certificirane sadike se pridelajo
v drevesnici iz razmnoževalnega materiala, pridobljenega od osnovnih matičnih
rastlin. Če se pridelujejo certificirane sadike, ki se cepijo, se razmnoževalni
material cepi na uradno potrjene vegetativno razmnožene podlage, ki so najmanj
enake kategorije, ali na podlage, ki so bile pridelane iz uradno potrjenega
certificiranega semena iz drugega odstavka 17. člena tega pravilnika.
(2) Zemljišče, na katerem bo
drevesnica, ter pripadajoči varovalni pas morata izpolnjevati pogoje in zahteve
v skladu s predpisi, ki urejajo zdravstveno varstvo rastlin. Pri vrstah iz rodu
Prunus L. morajo biti uradno odvzeti vzorci zemlje za testiranje na
prisotnost ogorčic, prenašalk virusnih bolezni, iz rodov Longidorus in Xiphinema
in s testi mora biti potrjeno, da zemljišče ni okuženo s temi ogorčicami.
Vzorčenja in testiranja zemlje morajo biti izvedena v postopku uradne
potrditve.
(3) Zemljišče, kjer se pridelujejo
certificirane sadike, mora biti ločeno od zemljišč, na katerih se pridelujejo
sadike kategorije CAC material. Obkrožati ga mora najmanj 2 m čistega pasu, brez rastlinskega pokrova. V primeru, da je 2-metrski pas zatravljen, mora biti
stalno košen.
(4) V drevesnici morajo biti sadike
homogeno zasajene. Sadne vrste ali sorte morajo biti posajene v ločenih vrstah.
Če je v posamezni vrsti posajenih več različnih sadnih vrst ali sort, mora biti
vsak začetek nove sadne vrste ali sorte označen.
(5) Sadike se v drevesnici med rastjo
in ob izkopu vizualno pregledujejo na prisotnost karantenskih škodljivih organizmov,
virusov in virusom podobnih škodljivih organizmov, navedenih v EPPO
certifikacijskih shemah, in ostalih gospodarsko pomembnih škodljivih
organizmov. Rastline, ki kažejo znake okužbe ali ki so okužene s karantenskim
škodljivim organizmom oziroma z virusom ali virusom podobnim organizmom iz EPPO
certifikacijske sheme, je treba nemudoma odstraniti iz drevesnice. Ob izkopu je
potrebno odstraniti tudi rastline, ki kažejo znake okužbe z Agrobacterium
tumefaciens. V primeru okužbe ali suma na okužbo s karantenskim škodljivim
organizmom je treba o tem nemudoma obvestiti pristojnega fitosanitarnega
inšpektorja.
(6) Sadike se v drevesnici med rastjo
vizualno pregledujejo tudi glede sortne pristnosti na podlagi fenotipskih
lastnosti. Sortno netipične sadike se odstranijo.
17. člen
(pridobivanje certificiranega semena)
(1) Certificirano seme za vzgojo
podlag sadnih rastlin iz rodu Prunus L. se lahko pridobi le v osnovnem
matičnem nasadu od osnovnih matičnih rastlin, ki so bile pridobljene in se vzdržujejo
v skladu s 15. členom tega pravilnika, pod pogojem, da so od drugih
rastlin iz rodu Prunus L. oddaljene najmanj 300 m.
(2) Osnovne matične rastline za
pridelavo certificiranega semena se morajo med rastjo pregledovati, kot je
določeno v 15. členu tega pravilnika. S testiranjem mora biti ugotovljeno,
da niso okužene z virusi, ki se prenašajo s semenom.
3. Uradna potrditev razmnoževalnega
materiala in sadik
18. člen
(uradna potrditev izvornih matičnih
rastlin)
(1) Dobavitelj, ki je pridobil izvorne
matične rastline in namerava od njih pridobivati razmnoževalni material, mora
najpozneje do 30. aprila v letu pred nameravanim prvim pridobivanjem
razmnoževalnega materiala vložiti pri organu za potrjevanje prijavo za uradno
potrditev izvornih matičnih rastlin. V prijavi navede vsaj naslednje podatke:
-      
o dobavitelju: ime, priimek in naslov ali firmo in sedež ter
neponovljivo registrsko številko dobavitelja;
-      
o mestu pridelave: naziv, naslov ter KMG-MID številko mesta pridelave;
-      
o enoti pridelave: o objektu v katerem vzdržuje izvorne matične
rastline;
-      
o izvornih matičnih rastlinah: o številu matičnih rastlin posameznega
izvora po vrstah in sortah, v primeru cepljenih matičnih rastlin tudi podatke o
uporabljenih podlagah za cepljenje (izvor, sorta oziroma klon podlage in
kategorija).
(2) Organ za potrjevanje opravi na
podlagi prijave iz prejšnjega odstavka:
-      
pregled zapisov in dokazil o postopkih in metodah, uporabljenih pri
pridobivanju izvornih matičnih rastlin, ki jih hrani dobavitelj. Iz njih mora
biti razvidno vsaj, da so bile izvorne matične rastline pridobljene v skladu z 12. in 13. členom tega pravilnika, da so bila pri tem opravljena predpisana testiranja in da je
bila preverjena sortna pristnost izvornih matičnih rastlin v skladu s
14. členom tega pravilnika;
-      
pregled zapisov o vizualnih pregledih izvornih matičnih rastlin in o
ukrepih za preprečevanje pojava in širjenja škodljivih organizmov v objektih, v
katerih se izvorne matične rastline vzdržujejo, ki jih dobavitelj izvaja v
skladu s 14. členom tega pravilnika;
-      
vizualni pregled zdravstvenega stanja izvornih matičnih rastlin na
prisotnost škodljivih organizmov iz tretjega odstavka 13. člena tega
pravilnika. Pri tem preveri tudi, ali se matične rastline vzdržujejo v pogojih
iz prvega in drugega odstavka 14. člena tega pravilnika;
-      
v primeru suma na prisotnost karantenskega škodljivega organizma ali
virusa ali virusom podobnega škodljivega organizma, navedenega v EPPO
certifikacijskih shemah, odvzame vzorce za testiranje v imenovanem
laboratoriju. O najdbi ali o sumu na prisotnost karantenskega škodljivega
organizma takoj obvesti pristojnega fitosanitarnega inšpektorja.
(3) Organ za potrjevanje uradno potrdi
izvorne matične rastline, če na podlagi pregledov in morebitnih testiranj iz
prejšnjega odstavka ugotovi, da so bile pridobljene v skladu z 12. in 13. členom tega pravilnika, da so brez karantenskih škodljivih organizmov in virusov ali
virusom podobnih organizmov, navedenih v EPPO certifikacijskih shemah, da so
sortno pristne in da se vzdržujejo v objektu, ki izpolnjuje pogoje iz prvega in
drugega odstavka 14. člena tega pravilnika. Obenem za največ eno leto
dovoli pridobivanje razmnoževalnega materiala od teh matičnih rastlin.
(4) Če želi dobavitelj še nadalje
pridobivati razmnoževalni material od uradno potrjenih izvornih matičnih
rastlin iz prejšnjega odstavka, mora vsako leto do 30. aprila vložiti pri
organu za potrjevanje letno prijavo pridelave razmnoževalnega materiala. V
prijavi na obrazcu, ki ga pridobi pri organu za potrjevanje, navede podatke iz
prve, druge in tretje alinee prvega odstavka tega člena. Na podlagi prijave
izvede organ za potrjevanje uradne preglede v skladu z drugim odstavkom tega
člena ter vzorčenja in testiranja na prisotnost virusov in virusom podobnih
organizmov v skladu z EPPO certifikacijskimi shemami, da preveri, ali so še
izpolnjeni pogoji za uradno potrditev izvornih matičnih rastlin. Če pogoji za
uradno potrditev posamezne izvorne matične rastline niso več izpolnjeni,
prepove pridobivanje razmnoževalnega materiala od te matične rastline oziroma
prekliče uradno potrditev izvornih matičnih rastlin.
19. člen
(uradna potrditev nasada osnovnih matičnih
rastlin)
(1) Dobavitelj lahko zasadi nov nasad
osnovnih matičnih rastlin samo na zemljišču, ki izpolnjuje pogoje in zahteve iz
tretjega odstavka 15. člena tega pravilnika in za katerega je pridobil
ustrezna dovoljenja za zasaditev matičnega nasada v skladu s predpisi, ki
urejajo zdravstveno varstvo rastlin.
(2) Dobavitelj, ki namerava v nasadu
iz prejšnjega odstavka pridobivati uradno potrjen razmnoževalni material, mora
od zasaditve matičnega nasada dalje vsako leto najpozneje do 30. aprila
pri organu za potrjevanje vložiti prijavo osnovnega matičnega nasada v uradno
potrditev oziroma letno prijavo pridelave. V prijavi na obrazcu, ki ga pridobi
pri organu za potrjevanje, dobavitelj navede vsaj naslednje podatke:
-      
o dobavitelju: ime, priimek in naslov ali firmo in sedež ter
neponovljivo registrsko številko dobavitelja;
-      
o mestu pridelave: naziv, naslov ter KMG-MID številko mesta pridelave;
-      
o enoti pridelave: vrsta objekta (matični nasad za pridelavo cepičev,
podlag, certificiranega semena), katastrska občina, parcelne številke ter
površina zemljišča, na katerem je matični nasad;
-      
o izvoru razmnoževalnega materiala, uporabljenega za postavitev
matičnega nasada (vrsta, sorta oziroma podlaga, kategorija, dobavitelj oziroma
država porekla) ter o številu rastlin posameznega izvora.
(3) Na podlagi prijave iz prejšnjega
odstavka izvede organ za potrjevanje preglede, s katerimi:
-      
v prvem letu po zasaditvi na podlagi dokazil o uporabljenem
razmnoževalnem materialu preveri, ali uporabljeni razmnoževalni material
izpolnjuje zahteve iz prvega oziroma drugega odstavka 15. člena tega
pravilnika;
-      
v prvem letu po zasaditvi preveri, ali zemljišče, na katerem je nasad
osnovnih matičnih rastlin, izpolnjuje pogoje in zahteve iz tretjega odstavka
15. člena tega pravilnika; v primeru rastlin iz rodu Prunus preveri
tudi analizni izvid imenovanega laboratorija, iz katerega mora biti razvidno,
da v vzorcih zemlje, ki so bili uradno odvzeti na zemljišču, kjer je osnovni
matični nasad, niso bile ugotovljene ogorčice, prenašalke virusov in virusom
podobnih škodljivih organizmov iz rodov Longidorus in Xiphinema;
-      
preveri zapise in evidence, ki jih vodi dobavitelj in iz katerih mora
biti razvidno, da dobavitelj redno opravlja predpisane vizualne preglede in
izvaja ukrepe za preprečevanje pojava in širjenja škodljivih organizmov v
nasadu, v katerem se vzdržujejo osnovne matične rastline. V nasadu osnovnih
matičnih rastlin ugotavlja tudi morebitna prazna mesta oziroma nove zasaditve
ter razloge zanje;
-      
preveri, ali se matične rastline vzdržujejo v pogojih iz četrtega,
petega in šestega odstavka 15. člena tega pravilnika;
-      
preveri sortno pristnost osnovnih matičnih rastlin v skladu z devetim
odstavkom 15. člena tega pravilnika;
-      
opravi vsako leto najmanj dva vizualna pregleda zdravstvenega stanja
osnovnih matičnih rastlin na prisotnost škodljivih organizmov ter predpisana
vzorčenja za ponovno testiranje v skladu s sedmim odstavkom 15. člena tega
pravilnika;
-      
v primeru suma na prisotnost karantenskega škodljivega organizma ali
virusa ali virusom podobnega škodljivega organizma, navedenega v EPPO
certifikacijskih shemah, odvzame vzorce za testiranje v imenovanem
laboratoriju. O najdbi ali o sumu na prisotnost karantenskega škodljivega
organizma takoj obvesti pristojnega fitosanitarnega inšpektorja.
(4) Organ za potrjevanje uradno potrdi
nasad osnovnih matičnih rastlin in obenem dovoli pridobivanje razmnoževalnega
materiala od osnovnih matičnih rastlin iz tega nasada v naslednji rastni dobi
oziroma za največ eno leto, če na podlagi pregledov in testiranj iz prejšnjega
odstavka ugotovi, da so osnovne matične rastline:
-      
pridobljene v skladu s prvim oziroma drugim odstavkom 15. člena
tega pravilnika;
-      
posajene na zemljišču, ki izpolnjuje pogoje in zahteve za matične
nasade, določene s predpisi, ki urejajo zdravstveno varstvo rastlin, in se
vzdržujejo v pogojih iz tretjega, četrtega, petega in šestega odstavka
15. člena tega pravilnika;
-      
sortno pristne oziroma, da so iz nasada odstranjene sortno netipične
matične rastline v skladu z 9. odstavkom 15. člena;
-      
brez karantenskih škodljivih organizmov in virusov ali virusom podobnih
organizmov, navedenih v EPPO certifikacijskih shemah, da so bili v primeru drugih
gospodarsko pomembnih škodljivih organizmov uspešno izvedeni ukrepi za
zatiranje in da so bile iz nasada odstranjene matične rastline, za katere je
bilo ugotovljeno, da jih je potrebno odstraniti iz nasada zaradi zdravstvenih
razlogov v skladu z desetim odstavkom 15. člena tega pravilnika.
(5) Uradno potrjene osnovne matične
rastline iz prejšnjega odstavka se lahko uporabljajo za pridobivanje uradno
potrjenega razmnoževalnega materiala največ:
-      
20 let od leta uradne potrditve pri jablani (Malus Mill.),
hruški (Pyrus L.) in kutini (Cydonia oblonga Mill.),
-      
15 let od leta uradne potrditve pri sadnih vrstah iz rodu Prunus
L..
(6) Če pogoji za uradno potrditev
nasada osnovnih matičnih rastlin niso več izpolnjeni, organ za potrjevanje
prepove pridobivanje razmnoževalnega materiala od osnovnih matičnih rastlin iz
tega nasada ter prekliče uradno potrditev iz četrtega odstavka tega člena.
20. člen
(uradna potrditev razmnoževalnega
materiala in izdaja uradnih etiket)
(1) Cepiče, podlage za cepljenje, seme
in druge vrste razmnoževalnega materiala, ki so bili pridobljeni od uradno
potrjenih izvornih matičnih rastlin v skladu z 18. členom tega pravilnika
ali v uradno potrjenem nasadu osnovnih matičnih rastlin iz prejšnjega člena,
uradno potrdi organ za potrjevanje na podlagi zahteve dobavitelja, na obrazcu,
ki ga dobavitelj pridobi pri organu za potrjevanje. V zahtevi dobavitelj navede
poleg podatkov iz prve, druge in tretje alinee prvega odstavka 18. člena
oziroma prve, druge in tretje alinee drugega odstavka prejšnjega člena tudi
podatek o načinu pakiranja razmnoževalnega materiala in zahtevano količino
uradnih etiket po vrstah, sortah in partijah.
(2) Organ za potrjevanje uradno potrdi
razmnoževalni material iz prejšnjega odstavka ter izda ustrezno število uradnih
etiket, če:
-      
je organ za potrjevanje v skladu z 18. členom tega pravilnika
oziroma v skladu s prejšnjim členom ugotovil, da so pogoji za uradno potrditev
izvornih matičnih rastlin oziroma osnovnih matičnih rastlin še izpolnjeni, in
je dovolil pridobivanje razmnoževalnega materiala od teh matičnih rastlin;
-      
je količina razmnoževalnega materiala, na katero se nanaša zahteva iz
prejšnjega odstavka, ustrezna glede na stanje izvornih oziroma osnovnih
matičnih rastlin;
-      
so izpolnjeni pogoji za izdajo rastlinskega potnega lista v skladu s
predpisi, ki urejajo pogoje za izdajo rastlinskih potnih listov.
(3) Organ za potrjevanje uradno potrdi
razmnoževalni material:
-      
ki je bil pridobljen od uradno potrjenih izvornih matičnih rastlin, kot
osnovni material;
-      
ki je bil pridobljen od uradno potrjenih osnovnih matičnih rastlin, kot
certificiran material, ali v primeru, da gre za množitev osnovnih matičnih
rastlin v skladu s prvim odstavkom 15. člena, kot osnovni material II
stopnje;
-      
ki je bil pridobljen od uradno potrjenih osnovnih matičnih rastlin ali
od osnovnih matičnih rastlin II stopnje, kot certificiran material.
(4) Uradne etikete, ki jih izda organ
za potrjevanje za uradno potrjen razmnoževalni material in ki so obenem rastlinski
potni list, vsebujejo poleg obveznih podatkov za rastlinski potni list v skladu
s predpisi, ki urejajo pogoje za izdajanje rastlinskih potnih listov, še
naslednje podatke iz 4.2. in 4.4. točke priloge 2 tega pravilnika:
-      
»ES kakovost«,
-      
ime sorte oziroma podlage,
-      
kategorijo oziroma stopnjo množitve,
-      
(črtana).
(5) Organ za potrjevanje ali
dobavitelj, ki ima dovoljenje za označevanje pod uradnim nadzorom iz
22. člena tega pravilnika, označi uradno potrjen razmnoževalni material z
uradnimi etiketami iz prejšnjega odstavka.
21. člen
(uradna potrditev certificiranih sadik)
(1) Dobavitelj lahko zasadi novo
drevesnico za pridelavo certificiranih sadik samo na zemljišču, ki izpolnjuje
pogoje in zahteve iz drugega odstavka 16. člena tega pravilnika in za
katerega je pridobil ustrezna dovoljenja za zasaditev drevesnice v skladu s
predpisi, ki urejajo zdravstveno varstvo rastlin.
(2) Dobavitelj vloži pri organu za
potrjevanje prijavo za uradno potrditev certificiranih sadik oziroma letno
prijavo pridelave vsako leto najpozneje do 30. aprila. V prijavi na
obrazcu, ki ga pridobi pri organu za potrjevanje, navede podatke iz prve, druge
in tretje alinee drugega odstavka 19. člena tega pravilnika ter vrste in
količine sadik, ki so posajene oziroma pocepljene v drevesnici. Kot podatek o
enoti pridelave navede, da je prijavljeni objekt drevesnica.
(3) Na podlagi prijave iz prejšnjega
odstavka izvede organ za potrjevanje v drevesnici najmanj dva vizualna pregleda
v rastni dobi, s katerimi preveri, ali se certificirane sadike pridelujejo v
pogojih, določenih v 16. členu tega pravilnika in ali glede zdravstvenega
stanja ter sortnosti izpolnjujejo pogoje in zahteve iz 16. člena tega
pravilnika. Pri pregledu oceni tudi stanje in splošni videz vegetativnega
razvoja sadik, zlasti tistih delov, od katerih je odvisna kakovost sadik, preveri
morebitna prazna mesta v drevesnici in morebitne nove zasaditve ter ugotovi
razloge zanje. Pri uradnih pregledih preveri tudi evidence in dokazila, ki jih
vodi dobavitelj, zlasti o poreklu razmnoževalnega materiala, uporabljenega pri
cepljenju, ter o izvedenih ukrepih za preprečevanje pojava in širjenja
škodljivih organizmov v drevesnici.
(4) Po opravljenih pregledih iz
prejšnjega odstavka, najpozneje 10 dni pred načrtovanim izkopom, lahko
dobavitelj pri organu za potrjevanje zahteva izdajo uradnih etiket za
certificirane sadike. V zahtevi na obrazcu, ki ga pridobi pri organu za
potrjevanje, navede poleg podatkov iz prve, druge in tretje alinee drugega
odstavka 19. člena tega pravilnika še zahtevano količino uradnih etiket za
certificirane sadike po vrstah in sortah.
(5) Na podlagi zahteve iz prejšnjega
odstavka izda organ za potrjevanje potrdilo o uradni potrditvi certificiranih
sadik in ustrezno število uradnih etiket, ki vsebujejo podatke iz četrtega
odstavka prejšnjega člena, če je bilo s pregledi iz tretjega odstavka tega
člena ugotovljeno:
-      
da so bile sadike pridelane v skladu s 16. členom tega pravilnika;
-      
da so sadike brez karantenskih škodljivih organizmov in virusov ali
virusom podobnih škodljivih organizmov, navedenih v EPPO certifikacijski shemi,
oziroma da so bili v primeru drugih gospodarsko škodljivih organizmov uspešno
izvedeni ukrepi za zatiranje, ter da so sortno pristne in glede kakovosti
izpolnjujejo zahteve iz 3. točke priloge 2 tega pravilnika;
-      
da so izpolnjeni pogoji za izdajo rastlinskega potnega lista v skladu s
predpisi, ki urejajo pogoje za izdajo rastlinskih potnih listov.
(6) Organ za potrjevanje ali
dobavitelj, ki ima dovoljenje za označevanje pod uradnim nadzorom iz
22. člena tega pravilnika, označi uradno potrjene certificirane sadike z
uradnimi etiketami iz prejšnjega odstavka.
22. člen
(označevanje pod uradnim nadzorom)
Organ za potrjevanje lahko dovoli, da
dobavitelj sam uradno označi razmnoževalni material in sadike z uradnimi
etiketami, ki jih je izdal organ za potrjevanje, če zagotovi uradni nadzor nad
označevanjem uradno potrjenega razmnoževalnega materiala in sadik.
23. člen
(uradna potrditev osnovnih matičnih
rastlin in sadik, pridobljenih od razmnoževalnega materiala, ki je bil uradno
potrjen v drugi državi)
(1) Ne glede na določbo prve alinee
drugega odstavka 11. člena tega pravilnika se lahko v postopek uradne
potrditve v skladu s tem pravilnikom sprejme razmnoževalni material, ki je bil
pridelan v eni od držav članic Skupnosti ali v tretji državi, ki ji je priznana
enakovrednost v skladu z zakonom, ki ureja semenski material kmetijskih
rastlin, če je bil pridobljen v skladu z EPPO certifikacijskimi shemami in ga
je organ te države, pristojen za uradno potrditev, uradno potrdil kot izvorni,
osnovni ali certificiran material.
(2) Organ za potrjevanje na podlagi
prijave dobavitelja iz drugega odstavka 21. člena tega pravilnika kot
certificirane sadike potrdi sadike, pridelane iz razmnoževalnega materiala, ki
je bil v drugi državi pridelan in uradno potrjen kot certificiran razmnoževalni
material, če organ za potrjevanje ugotovi, da ta material izpolnjuje pogoje iz
prvega odstavka tega člena in da so izpolnjene zahteve za uradno potrditev,
določene s tem pravilnikom za certificirane sadike.
4. Obveščanje
24. člen
(obveščanje)
(1) O prejetih prijavah za uradno
potrditev v skladu s tem pravilnikom mora organ za potrjevanje vsako leto,
najpozneje do 31. maja obvestiti pristojnega fitosanitarnega inšpektorja.
(2) Organ za potrjevanje vsako leto,
najpozneje do 1. februarja pošlje Upravi poročilo o postopkih uradne
potrditve, ki so bili izvedeni v preteklem koledarskem letu, vključno s podatki
o količinah uradno potrjenega razmnoževalnega materiala in sadik, po vrstah,
sortah in kategorijah.
V. NADZOR DOBAVITELJEV TER NAKNADNA KONTROLA
25. člen
(splošno)
Za zagotavljanje skladnosti razmnoževalnega
materiala in sadik z zahtevami tega pravilnika se v skladu z zakonom, ki ureja
semenski material kmetijskih rastlin, s predpisi, ki urejajo zdravstveno
varstvo rastlin, in s tem pravilnikom izvajajo:
-      
nadzor dobaviteljev, ki pridelujejo razmnoževalni material in sadike
sadnih rastlin kategorije CAC material in imajo dovoljenje za izdajo etiket in
potrdil dobavitelja,
-      
naključni nadzor dobaviteljev, ki pridelujejo uradno potrjen razmnoževalni
material in sadike,
-      
naključni pregledi vseh ostalih dobaviteljev, ki so vpisani v register
dobaviteljev za pridelavo, pripravo za trg oziroma trženje razmnoževalnega in
sadilnega materiala,
-      
naknadna kontrola razmnoževalnega in sadilnega materiala, ki je na trgu.
26. člen
(nadzor dobaviteljev)
(1) Nadzor dobaviteljev
razmnoževalnega materiala in sadik kategorije CAC iz prve alinee prejšnjega
člena izvaja pristojni fitosanitarni inšpektor na podlagi letne prijave pridelave,
ki jo vloži dobavitelj vsako leto najpozneje do 30. aprila na obrazcu, ki
je dostopen na Upravi in na spletni strani Uprave. Fitosanitarni inšpektor
izvede nadzor obenem z uradnimi zdravstvenimi pregledi v skladu s predpisi o
zdravstvenem varstvu rastlin, v rastni dobi v času, ki je najprimernejši glede
na vrsto, za katere je dobavitelj pridobil dovoljenje za izdajo etiket in
potrdil dobavitelja. Pri nadzoru preveri evidence in dokazila, ki jih vodi in
hrani dobavitelj, in izvede najmanj vizualne preglede razmnoževalnega materiala
in sadik ter objektov za pridelavo, skladiščenje oziroma pripravo za trg.
Podrobnejši postopek nadzora iz prve alinee prejšnjega odstavka je opredeljen v
prilogi 4, ki je sestavni del tega pravilnika.
(2) Naključni nadzor dobaviteljev
uradno potrjenega razmnoževalnega materiala in sadik iz druge alinee prejšnjega
člena izvede pristojni fitosanitarni inšpektor na podlagi obvestila o prejetih
prijavah v uradno potrditev iz prvega odstavka 24. člena tega pravilnika.
Nadzor izvede pri določenem deležu dobaviteljev, ki so v tem letu prijavili
razmnoževalni material oziroma sadike sadnih rastlin v uradno potrditev v
skladu s tem pravilnikom, in sicer v obsegu in na način, ki je določen v
navodilih v priročniku fitosanitarne inšpekcije.
(3) Pri nadzoru iz tretje alinee prejšnjega
člena izvede pristojni fitosanitarni inšpektor naključne preglede dobaviteljev,
ki so vpisani v register dobaviteljev za pridelavo, pripravo za trg oziroma
trženje razmnoževalnega materiala in sadik sadnih rastlin, v obsegu in na
način, kot je določen v navodilih v priročniku fitosanitarne inšpekcije.
27. člen
(naknadna kontrola)
(1) Za naknadno kontrolo iz četrte
alinee 25. člena tega pravilnika odvzame pristojni fitosanitarni inšpektor
vzorce od določenega deleža partij razmnoževalnega materiala in sadik sadnih
rastlin, ki so dane na trg, ne glede na državo pridelave. Odvzeti vzorci se
preverijo v poskusih na polju in z laboratorijskimi testi, ki jih opravita
izvajalec preizkušanja sort in laboratorij, imenovana v skladu s predpisom, ki
ureja semenski material kmetijskih rastlin.
(2) Vrste sadnih rastlin, pri katerih
se izvede naknadna kontrola, ter obseg vzorčenj iz prejšnjega odstavka se določijo
z letnim programom dela za fitosanitarno področje, ki ga sprejme minister,
pristojen za kmetijstvo. Način odvzema vzorcev ter metode preizkušanja in
laboratorijskih testov določi predstojnik Uprave v skladu z navodili in
protokoli, ki jih za izvedbo primerjalnih poskusov in testov Skupnosti sprejme
pristojni organ Skupnosti in so dosegljivi na Upravi in spletni strani Uprave.

Priloga
1: Seznam rodov in vrst sadnih rastlin
Priloga
2: Podrobnejše zahteve, ki jih morajo izpolnjevati razmnoževalni material in
sadike sadnih rastlin, namenjeni za pridelavo sadja
Priloga
3:Virusi in virusom podobni organizmi, na katere se ponovno testirajo osnovne
matične rastline
Priloga
4: Postopki nadzora in spremljanja dobaviteljev ter njihovih mest pridelave

Pravilnik o trženju razmnoževalnega materiala
in sadik sadnih rastlin, namenjenih za pridelavo sadja (Uradni list RS, št. 17/06)
vsebuje naslednje prehodne in končne določbe:
»IV. PREHODNE IN KONČNE DOLOČBE
28. člen
(prehodne
določbe)
(1) Izvorne in osnovne matične
rastline, ki so bile do uveljavitve tega pravilnika uradno potrjene v skladu s
Pravilnikom o trženju razmnoževalnega materiala in sadik sadnih rastlin,
namenjenih za pridelavo sadja (Uradni list RS, št. 31/04), se šteje, da so bile
uradno potrjene v skladu s tem pravilnikom. Dovoljena za pridobivanje
razmnoževalnega materiala od izvornih in osnovnih matičnih rastlin, izdana na
podlagi pravilnika iz prejšnjega stavka, veljajo tudi po uveljavitvi tega
pravilnika, in sicer najpozneje do roka, navedenega v posameznem dovoljenju.
(2) Za razmnoževalni material in
sadike, ki so bili do uveljavitve tega pravilnika pridelani v skladu s
Pravilnikom o trženju razmnoževalnega materiala in sadik sadnih rastlin, namenjenih
za pridelavo sadja (Uradni list RS, št. 31/04), se šteje, da izpolnjuje zahteve
po tem pravilniku.
(3) Za razmnoževalni material in
sadike, ki so bili do uveljavitve tega pravilnika označeni in dani na trg v
skladu s pravilnikom iz prejšnjega odstavka se šteje, da so bili označeni in
dani na trg v skladu s tem pravilnikom.
29. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o trženju razmnoževalnega materiala in sadik sadnih rastlin,
namenjenih za pridelavo sadja (Uradni list RS, št. 31/04).
30. člen
(začetek
veljavnosti)
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o trženju razmnoževalnega materiala in sadik sadnih rastlin,
namenjenih za pridelavo sadja (Uradni list RS, št. 107/09) vsebuje naslednjo prehodno in
končno določbo:
»14. člen
(1) Ne glede na določbe tega
pravilnika se lahko od 1. oktobra 2012 do najpozneje 31. decembra
2018 na območju Republike Slovenije trži tudi razmnoževalni material in sadike
sadnih rastlin, ki se v skladu s Pravilnikom o trženju razmnoževalnega
materiala in sadik sadnih rastlin, namenjenih za pridelavo sadja (Uradni list
RS, št. 17/06):
-      
pridobijo od matičnih rastlin, ki se pred uveljavitvijo tega pravilnika
uradno potrdijo ali se zanje z uradnimi pregledi ugotovi, da izpolnjujejo
zahteve za CAC material, in
-      
uradno potrdijo ali se zanje ugotovi, da izpolnjujejo zahteve za CAC
material.
(2) Razmnoževalni material in sadike
sadnih rastlin iz prejšnjega odstavka morajo biti posebej označene, in sicer
tako, da je na uradni etiketi ali na etiketi oziroma potrdilu dobavitelja
dodatno navedeno ''Trženje v skladu s Pravilnikom o trženju razmnoževalnega
materiala in sadik sadnih rastlin, namenjenih za pridelavo sadja (Uradni list
RS, št. 17/06)''.
15. člen
Ta pravilnik začne veljati 1. oktobra
2012.«.