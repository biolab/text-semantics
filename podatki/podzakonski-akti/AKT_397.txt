1. člen
(1) Sklad Republike Slovenije za sukcesijo, ki je bil
ustanovljen z Zakonom o Skladu Republike Slovenije za sukcesijo (Uradni list
RS, št. 10/93, 38/94, 40/97 in 7/03 – odl. US; v nadaljnjem besedilu: ZSSuk) se
na podlagi Zakona o Skladu Republike Slovenije za nasledstvo in visokem
predstavniku Republike Slovenije za nasledstvo (Uradni list RS, št. 29/06, v
nadaljnjem besedilu: ZSNVPN) in tega akta o ustanovitvi preoblikuje v Sklad
Republike Slovenije za nasledstvo, javni sklad (v nadaljnjem besedilu: sklad). 
(2) Sklad deluje kot javni sklad v skladu z določbami zakona,
ki ureja področje javnih skladov, ZSNVPN in tem aktom o ustanovitvi.
2. člen
Sklad je javni sklad, ustanovljen z namenom izvajanja
Sporazuma o vprašanjih nasledstva (Uradni list RS – mednarodne pogodbe, št.
20/02) in s tem v zvezi za uveljavljanje pravic in poravnavanje obveznosti
Republike Slovenije v postopku delitve premoženja, pravic in obveznosti
nekdanje Socialistične federativne republike Jugoslavije (v nadaljnjem
besedilu: SFRJ) ter opravljanje drugih nalog, povezanih z vprašanji nasledstva
nekdanje SFRJ.
3. člen
(1) Ustanovitelj sklada je Republika Slovenija (v nadaljnjem
besedilu: ustanovitelj).
(2) Ministrstvo, pristojno za področje delovanja sklada, je
ministrstvo, pristojno za finance.
3.a člen
(1) Sklad odgovarja upnikom za svoje obveznosti z vsem svojim
premoženjem.
(2) Ustanovitelj ne odgovarja za obveznosti sklada, če zakon
ali ta akt ne določa drugače.
4. člen
(1) Ime sklada je: Sklad Republike Slovenije za nasledstvo,
javni sklad. 
(2) Sedež sklada je v Ljubljani. 
(3) Naslov sklada je: Župančičeva 3, Ljubljana. 
(4) Sprememba naslova ne pomeni spremembe akta o ustanovitvi.
5. člen
Sklad skrbi za izvajanje Sporazuma o vprašanjih nasledstva in
s tem v zvezi za uveljavljanje pravic in poravnavanje obveznosti Republike
Slovenije v postopku delitve premoženja, pravic in obveznosti nekdanje SFRJ ter
opravlja druge naloge, povezane z vprašanji nasledstva nekdanje SFRJ.
6. člen
Sklad opravlja dejavnost iz prejšnjega člena tako, da:
-       
upravlja namensko premoženje in razpolaga z njim,
-       
skrbi za uveljavljanje pravic in poravnavanje obveznosti Republike
Slovenije v postopku delitve premoženja, pravic in obveznosti nekdanje SFRJ, 
-       
koordinira sodelovanje državnih organov in drugih institucij, ki so
pooblaščene za izvajanje Sporazuma o vprašanjih nasledstva, glede spornih
vprašanj, ki nastanejo ob njegovem izvrševanju, 
-       
koordinira pripravo izhodišč za pogajanja, poročil in predlogov
odločitev v zvezi z izvajanjem Sporazuma o vprašanjih nasledstva, ki jih
sprejema Vlada Republike Slovenije, 
-       
koordinira delo delegacij Republike Slovenije o pogajanjih v zvezi z
izvajanjem Sporazuma o vprašanjih nasledstva in drugimi vprašanji, povezanimi z
nasledstvom nekdanje SFRJ, 
-       
koordinira delo delovnih skupin za nasledstvena vprašanja, ki jih
imenuje Vlada Republike Slovenije, 
-       
zagotavlja ustrezno strokovno podporo za zavarovanje interesov Republike
Slovenije v postopkih uveljavljanja terjatev in poravnavanja obveznosti,
-       
v skladu z Zakonom o načinu izvršitve sodbe Evropskega sodišča za
človekove pravice v zadevi številka 60642/08 (Uradni list RS, št. 48/15, v
nadaljnjem besedilu: ZNISESČP) v imenu in za račun Republike Slovenije odloča v
postopku verifikacije in opravlja druge naloge v skladu z določbami ZNISESČP,
-       
v skladu z Zakonom za zaščito vrednosti kapitalske naložbe Republike
Slovenije v Novi Ljubljanski banki d.d., Ljubljana (Uradni list RS,
št. 52/18, v nadaljnjem besedilu: ZVKNNLB), skrbi za nadomestitev
negativnih finančnih posledic, ki nastanejo Novi Ljubljanski banki d.d.,
Ljubljana, zaradi prisilne izpolnitve na podlagi pravnomočnih sodnih odločb
sodišč Republike Hrvaške, ki se nanašajo na prenesene devizne vloge, in
opravlja druge naloge v skladu z določbami ZVKNNLB.
6.a člen
(1) Za izpolnitev obveznosti sklada iz devete alineje
prejšnjega člena poleg sklada odgovarja ustanovitelj, ki v ta namen namensko
premoženje sklada poveča tako, da lahko sklad v roku poravna te obveznosti.
(2) Za zagotovitev pravočasnega povečanja namenskega
premoženja iz prejšnjega odstavka se sklad in ministrstvo, pristojno za
finance, dogovorita o aktivnostih in rokih za njihovo izvedbo.
7. člen
Dejavnosti sklada po standardni klasifikacijski dejavnosti
so:
O / 84.11    Splošna dejavnost javne uprave,
O / 84.13    Urejanje gospodarskih področij
za učinkovitejše poslovanje.
8. člen
(1) Namensko premoženje sklada je premoženje, ki ga
sklad prevzame s preoblikovanjem Sklada Republike Slovenije za sukcesijo,
premoženje, ki ga pridobi Republika Slovenija na podlagi Sporazuma o vprašanjih
nasledstva, razen stvarnega premoženja, in drugo premoženje, ki ga na sklad
prenese ustanovitelj.
(2) Namensko premoženje, ki ga sklad prevzame s
preoblikovanjem Sklada Republike Slovenije za sukcesijo, so denarna sredstva
ter naložbe v Ljubljansko banko d. d., Ljubljana in Kreditno banko Maribor
d. d., Ljubljana.
(3) Vrednost namenskega premoženja sklada, ki ga je
sklad prevzel s preoblikovanjem Sklada Republike Slovenije za sukcesijo, to je
denarnih sredstev ter naložbe v Ljubljansko banko d. d., Ljubljana in
Kreditno banko Maribor d. d., Ljubljana, ter iz naslova denarnih sredstev
in naložbe v JUBMES banko A.G., Beograd, pridobljenih na osnovi Sporazuma o
vprašanjih nasledstva, na dan 30. 11. 2017 znaša 218.706.746 EUR.
9. člen
(1) Namensko premoženje in kapital sklada se sočasno
povečata:
-       
z ustanoviteljevim vplačilom dodatnega namenskega premoženja v kapital
sklada,
-       
z razporeditvijo presežka prihodkov nad odhodki v kapital sklada,
-       
z vplačilom zneskov, ki jih sklad prejme vrnjene v skladu z določbami
ZVKNNLB.
(2) Namensko premoženje in kapital sklada se zmanjšata:
-       
z izplačilom dela namenskega premoženja ustanovitelju in sočasnim
zmanjšanjem kapitala sklada v enaki vrednosti,
-       
s pokritjem presežka odhodkov nad prihodki v rezultatu poslovanja
sklada,
-       
z izplačilom nadomestitve negativnih finančnih posledic v skladu z
določbami ZVKNNLB.
10. člen
(1) Vrednost namenskega premoženja se vpiše v sodni
register.
(2) Sprememba vrednosti namenskega premoženja se vpiše v
sodni register najmanj enkrat letno.
11. člen
Sredstva za delo sklada se zagotavljajo: 
-       
iz prejemkov od upravljanja namenskega premoženja, 
-       
v proračunu Republike Slovenije, 
-       
iz drugih prejemkov.
12. člen
(1) Denarna sredstva namenskega premoženja in sredstev za
delo se vodijo ločeno. 
(2) Sklad loči namensko premoženje od sredstev za delo tako,
da: 
-       
odpre podračun enotnega zakladniškega računa države, ki se uporablja kot
poseben denarni račun namenskega premoženja izključno za spremljanje vplačil in
opravljanje izplačil iz poslov v zvezi z namenskim premoženjem, in 
-       
odpre podračun enotnega zakladniškega računa države za poslovanje s
sredstvi za delo.
13. člen
Organa sklada sta nadzorni svet in direktor.
14. člen
(1) Nadzorni svet ima predsednika in štiri člane. Člani
nadzornega sveta ne morejo biti osebe, zaposlene v javnem skladu, in druge
osebe, katerih funkcija ali dejavnost je po zakonu nezdružljiva s članstvom v
nadzornem svetu.
(2) Predsednik nadzornega sveta je minister, pristojen za
finance. Predsednika nadzornega sveta v njegovi odsotnosti zamenjuje eden izmed
članov nadzornega sveta, ki ga določi predsednik. 
(3) Člane nadzornega sveta na predlog ministra, pristojnega
za finance, imenuje Vlada Republike Slovenije, in sicer: 
-       
dva predstavnika ministrstva, pristojnega za finance, 
-       
enega predstavnika ministrstva, pristojnega za zunanje zadeve, in 
-       
enega predstavnika Banke Slovenije.
15. člen
Mandat članom nadzornega sveta traja pet let. Po poteku
mandata so lahko člani nadzornega sveta ponovno imenovani.
16. člen
(1) Nadzorni svet: 
-       
nadzira zakonitost dela sklada ter finančno poslovanje sklada, 
-       
skrbi za zagotavljanje namenskega delovanja sklada, 
-       
sprejema finančni načrt in letno poročilo, ki ju predloži v soglasje
Vladi Republike Slovenije, 
-       
daje predhodno soglasje k imenovanju in razrešitvi direktorja oziroma
vršilca dolžnosti direktorja, 
-       
daje soglasje k sistemizaciji delovnih mest, 
-       
daje predloge in mnenja direktorju v zvezi s posameznimi vprašanji, 
-       
pregleduje poslovne knjige in poslovno dokumentacijo sklada, ter 
-       
odloča o drugih zadevah, za katere je tako določeno z drugimi akti
sklada ali drugimi predpisi. 
(2) Nadzorni svet lahko zahteva revizijo poslovanja sklada. 
(3) Direktor mora nadzornemu svetu na njegovo zahtevo
predložiti poročilo o posameznih poslih v zvezi z upravljanjem namenskega
premoženja oziroma drugimi zadevami, povezanimi s poslovanjem sklada.
17. člen
Nadzorni svet sprejme poslovnik o svojem delu, s katerim
podrobneje določi način dela, sklicevanje in vodenje sej ter druga vprašanja,
vezana na delovanje nadzornega sveta.
18. člen
(1) Direktorja imenuje in razrešuje Vlada Republike Slovenije
na predlog ministra, pristojnega za finance, ob predhodnem soglasju nadzornega
sveta. 
(2) Direktor je imenovan za dobo štirih let in je lahko
ponovno imenovan. 
(3) Javni natečaj za izbiro direktorja pripravi ministrstvo,
pristojno za finance, najmanj šest mesecev pred potekom mandata obstoječemu
direktorju. 
(4) Na podlagi sklepa o imenovanju sklene z direktorjem
pogodbo o zaposlitvi predsednik nadzornega sveta.
19. člen
Za direktorja je lahko imenovana oseba, ki je poslovno
popolnoma sposobna in izpolnjuje najmanj naslednje pogoje: 
-       
ima državljanstvo Republike Slovenije, 
-       
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti in ni obsojena na pogojno kazen zapora v trajanju
več kot šest mesecev, 
-       
zoper njo ni vložena pravnomočna obtožnica zaradi naklepnega kaznivega
dejanja, ki se preganja po uradni dolžnosti, 
-       
ima najmanj univerzitetno izobrazbo, 
-       
ima najmanj deset let delovnih izkušenj, 
-       
izpolnjuje druge pogoje, ki jih določajo akti sklada.
20. člen
Direktor: 
-       
predstavlja in zastopa sklad, 
-       
določa, organizira in vodi delo in poslovanje sklada, 
-       
pripravlja finančni načrt in letno poročilo, ki ju predlaga nadzornemu
svetu v sprejem, 
-       
v soglasju z nadzornim svetom določa sistemizacijo delovnih mest sklada,
-       
poroča nadzornemu svetu o poslovanju sklada, 
-       
na zahtevo nadzornega sveta poroča o posameznih poslih v zvezi z
upravljanjem namenskega premoženja oziroma drugimi zadevami, povezanimi s
poslovanjem sklada, 
-       
daje predloge in uresničuje sklepe nadzornega sveta, 
-       
pripravlja gradiva in sodeluje na sejah nadzornega sveta, 
-       
opravlja druge naloge, določene z ZSNVPN in tem aktom o ustanovitvi.
21. člen
(1) Sklad prične poslovati z dnem vpisa v sodni register. 
(2) S tem dnem preneha delovati Sklad Republike Slovenije za
sukcesijo.
22. člen
Stroški, vezani na preoblikovanje sklada za vpis v sodni
register, se določijo v skladu s predpisi, ki urejajo sodne takse.
23. člen
(1) Vršilka dolžnosti direktorja Sklada Republike Slovenije
za sukcesijo Andreja Kert nadaljuje delo kot vršilka dolžnosti direktorja
sklada do imenovanja direktorja v skladu z 21. členom ZSNVPN. 
(2) Vršilka dolžnosti direktorja sklada ima naslednja
pooblastila: 
-       
zastopa in predstavlja sklad, 
-       
odpre podračune iz 12. člena tega akta o ustanovitvi pri Upravi
Republike Slovenije za javna plačila, 
-       
poskrbi za vpis sklada v sodni register, 
-       
pripravi strokovne podlage, predloge sklepov oziroma aktov, ki so v
pristojnosti nadzornega sveta, 
-       
opravlja druga dejanja za začetek delovanja sklada.
24. člen
Do sprejema finančnega načrta za leto 2006 se bo sklad
financiral iz proračunskih sredstev, in sicer iz razpoložljivih sredstev, ki so
bile načrtovane za financiranje Sklada Republike Slovenije za sukcesijo.

Akt o ustanovitvi Sklada Republike Slovenije
za nasledstvo, javnega sklada (Uradni list RS, št. 40/06) vsebuje naslednjo prehodno in
končni določbi:
»25. člen
(1) Do pričetka uporabe Zakona o sistemu plač v javnem
sektorju (Uradni list RS, št. 32/06 – uradno prečiščeno besedilo) se za
določanje in izplačevanje plač in drugih prejemkov javnih uslužbencev v skladu
uporabljajo predpisi, ki se uporabljajo za javne uslužbence v organih državne
uprave. 
(2) Za urejanje pravic in obveznosti iz delovnih razmerij za
javne uslužbence v skladu se uporabljajo določbe zakona, ki ureja sistem javnih
uslužbencev v državnih organih in v upravah lokalnih skupnosti.
26. člen
Z dnem začetka veljavnosti tega akta o ustanovitvi sklad kot
pravni naslednik Sklada Republike Slovenije za sukcesijo prevzame vse njegovo
premoženje, pravice in obveznosti ter zaposleno javno uslužbenko.
27. člen
Ta akt se objavi v Uradnem listu Republike Slovenije, veljati
pa začne z dnem sprejetja.«.

Akt o spremembah Akta o ustanovitvi Sklada
Republike Slovenije za nasledstvo, javnega sklada (Uradni list RS, št. 3/18) vsebuje naslednjo končno določbo:
»3. člen
Ta akt začne veljati naslednji dan po objavi v Uradnem listu
Republike Slovenije.«.

Akt o spremembah in dopolnitvah Akta o
ustanovitvi Sklada Republike Slovenije za nasledstvo, javnega sklada (Uradni
list RS, št. 83/18) vsebuje naslednjo končno določbo:
»KONČNA DOLOČBA
11. člen
Ta akt začne veljati naslednji dan po objavi v Uradnem listu
Republike Slovenije.«.