1. člen
S tem pravilnikom se sprejme gozdnogospodarski načrt gozdnogospodarske
enote Metlika (2008–2017), št. 07-17/08 z dne 4. 9. 2008, ki ga je za obdobje
od 1. januarja 2008 do 31. decembra 2017 izdelal Zavod za gozdove Slovenije,
Območna enota Novo mesto.
2. člen
Gozdnogospodarska enota Metlika, ki meri 10.937,52 ha, se
nahaja v Gozdnogospodarskem območju Novo mesto, v občini Metlika, oziroma v
katastrskih občinah Dole, Sekuliči, Hrast pri Jugorju, Bušinja vas, Lokvica, Grabrovec,
Bojanja vas, Radovica, Slamna vas, Drašiči, Božakovo, Radoviči, Rosalnice, Metlika,
Primostek, Dobravice, Gradac, Podzemelj in Krasinec.
3. člen
V gozdnogospodarski enoti Metlika je s 1. januarjem 2008 ugotovljeno
naslednje stanje gozdov:
A)    
lastništvo: 90,30% zasebnih gozdov v lasti fizičnih ali pravnih oseb,
9,20% državnih gozdov in 0,50% gozdov lokalnih skupnosti;
B)    
površina: 5.505,65 ha, od katere je 5.490,74 ha večnamenskih gozdov in
14,91 ha varovalnih gozdov;
C)   
lesna zaloga: 242,3 m3/ha, od tega 66,6 m3/ha
iglavcev in 175,7 m3/ha listavcev;
D)   
tekoči letni prirastek: 7,50 m3/ha, od tega 2,13 m3/ha
iglavcev in 5,37 m3/ha listavcev.
4. člen
(1) V gozdnogospodarskem načrtu gozdnogospodarske enote
Metlika (2008–2017) je ob upoštevanju usmeritev iz gozdnogospodarskega načrta
Gozdnogospodarskega območja Novo mesto, izdelanega za obdobje od 1. januarja
2001 do 31. decembra 2010, ugotovljenega stanja gozdov, analize preteklega
gospodarjenja, zakonitosti razvoja gozdov ter pridobljenih spoznanj pri
spremljanju razvoja gozdov v gozdnogospodarski enoti Metlika določeno, da so
najbolj poudarjene funkcije gozdov, ki določajo način gospodarjenja z gozdom:
-       
 proizvodne funkcije na površini 5.269,12 ha,
-       
ekološke funkcije na površini 412,33 ha ter
-       
socialne funkcije na površini 149,93 ha.
(2) Na podlagi funkcij gozdov in njihovega ovrednotenja so v
gozdnogospodarskem načrtu gozdnogospodarske enote Metlika (2008–2017) določeni
cilji gospodarjenja z gozdom in gozdnim prostorom ter usmeritve za njihovo
doseganje.
5. člen
(1) Na podlagi ciljev in usmeritev iz drugega odstavka prejšnjega
člena so v gozdnogospodarski enoti Metlika za obdobje od 1. januarja 2008 do
31. decembra 2017 določeni naslednji ukrepi:
-       
najvišji možni posek v višini 243.944 m3, od tega 74.319 m3 iglavcev
in 169.625 m3 listavcev,
-       
gojitvena dela, potrebna za ohranitev in razvoj gozdov, na površini
1.384,50 ha,
-       
nega drogovnjaka na površini 107,14 ha,
-       
nega habitatov prosto živečih živali, in sicer vzdrževanje travinj na
površini 3,99 ha, vzdrževanje vodnih površin v obsegu 15 delovnih dni.
(2) V gozdnogospodarskem načrtu gozdnogospodarske enote
Metlika (2008–2017) so določeni ukrepi in načini njihove izvedbe tudi na ravneh
rastiščnogojitvenih razredov in odsekov.
6. člen
Pri izdelavi gozdnogojitvenih načrtov za posamezne ekosisteme
in njihove dele v gozdnogospodarski enoti Metlika, v obdobju od uveljavitve
tega pravilnika do 31. decembra 2017, se morajo upoštevati cilji, usmeritve in
ukrepi, določeni v gozdnogospodarskem načrtu gozdnogospodarske enote Metlika (2008–2017).
7. člen
Po en izvod gozdnogospodarskega načrta gozdnogospodarske enote
Metlika (2008–2017) je na vpogled na sedežu Zavoda za gozdove Slovenije,
Območne enote Novo mesto, Gubčeva 15, Novo mesto, na sedežu Zavoda za gozdove
Slovenije, Krajevne enote Črnomelj, Pod smreko 10, Črnomelj in na Ministrstvu
za kmetijstvo, gozdarstvo in prehrano, Dunajska 58, Ljubljana, kjer se hrani
tudi dokumentacija v zvezi s postopkom sprejemanja gozdnogospodarskega načrta
gozdnogospodarske enote Metlika (2008–2017).
8. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 322-01-07-15/2002/9
Ljubljana, dne 9. decembra 2008
EVA 2008-2311-0039
dr. Milan Pogačnik l.r.
Minister
za kmetijstvo,
gozdarstvo in prehrano