1. člen
Regres za potovanja otrok in mladine je
namenjen spodbujanju mobilnosti in možnosti udeležbe otrok in mladine na
izobraževalnih, vzgojnih, kulturnih in športnih aktivnostih.
Regres je namenjen vsem mladim do 27. leta
starosti kot posebno znižanje cene prevoza povezanega z aktivnostmi iz
prejšnjega odstavka.
UPRAVIČENCI
2. člen
Pravico do regresa za potovanja otrok in
mladine imajo vse osebe, ki niso starejše od 27 let, in sicer:
a)     organizirane skupine otrok in mladine (v šolah, vzgojno-varstvene
organizacije, mladinske organizacije, društva, sindikati itd.) tudi, če vključujejo
begunske otroke in mladino;
b)     mladina v okviru neorganiziranih skupin;
c)     skupina mladih pripadnikov slovenske narodne manjšine, ki živijo v
Republiki Avstriji, Republiki Italiji ali Republiki Madžarski;
d)     posamezniki.
Skupine (pod a), b) in c)) iz prejšnjega
odstavka morajo šteti najmanj 5 oseb.
Izjemoma so upravičene do regresa tudi
osebe, ki spremljajo posamezno skupino, in sicer:
-       
pri predšolskih otrocih: en spremljevalec na 5 otrok;
-       
pri invalidnih ali razvojno prizadetih osebah: število spremljevalcev je
odvisno od prizadetosti;
-       
pri ostalih: en spremljevalec na 10 otrok/mladine.
3. člen
Regres znaša 20% cene prevoza z avtobusom,
vlakom, gondolsko žičnico ali ladjo.
Pri prevozih na rednih linijah je osnova za
regres praviloma znižana cena vozovnice za otroke in mladino. 
Pri posebej naročenih prevozih z avtobusi
znaša osnova za regres v letu 1996 110 SIT za dejansko prevoženi kilometer
oziroma dogovorjena cena, če je nižja od 110 SIT. 
Pri prevozih z izrednimi vlaki je osnova za
regres posebna cena za izredne vlake. 
Od dodatnih stroškov prevoza (davek,
cestnina, tunelnina, dnevnice itd.) se regres ne obračunava.
4. člen
Regres se priznava za prevoze na
aktivnosti, ki so izven kraja ali občine stalnega bivanja oziroma sedeža
organizacije ali ustanove, in sicer:
-       
na ozemlju Republike Slovenije;
-       
na narodnostno mešanih območjih v Avstriji, Italiji in na Madžarskem,
kjer živijo pripadniki slovenske manjšine;
-       
v slovenskih objektih za letovanje otrok in mladine, ki so na ozemlju
Republike Hrvaške (v Istri in hrvaškem Primorju).
Upravičencem iz točke c) prvega odstavka 2.
člena tega pravilnika se prizna regres le za prevoze na ozemlju Republike
Slovenije.
NAČIN UVELJAVLJANJA REGRESA
5. člen
Regres lahko upravičenci uveljavljajo
izključno preko posameznih društev Počitniške zveze Slovenije (v nadaljevanju
PZS), in sicer:
-       
v Ljubljani: CMT »Mladi turist«, Celovška 49;
-       
v Mariboru: Društvo za počitniško dejavnost, Orožnova 2;
-       
v Celju: društvo »Popotnik«, Kocenova 2;
-       
v Murski Soboti: društvo »Putra«, Trg zmage 4;
-       
v Novem mestu: Počitniško društvo, Novi trg 4;
-       
v Velenju: društvo »Kažipot«, Šaleška 19 A;
-       
v Kranju: društvo »Vodnik«, Tavčarjeva 5.
Do sredine decembra tekočega leta, morajo
upravičenci pod alineo a) prvega odstavka 2. člena, oddati društvom PZS plan
voženj za naslednje koledarsko leto.
Če se ustanovi novo društvo, bodo
upravičenci regres lahko uveljavili tudi preko teh društev PZS.
6. člen
Skupinam iz točke a) in c) točke prvega
odstavka 2. člena tega pravilnika se regres prizna, če pred pričetkom potovanja
organizacije oziroma ustanove, v okviru katerih je potovanje organizirano,
posameznemu društvu PZS dostavijo:
-       
naročilnico za prevoz, ki mora vsebovati: številko naročilnice, datum
izstavitve, podatke o odhodu (datum, ura, točen kraj odhoda), število avtobusov
ali število oseb (pri drugih prevoznih sredstvih), relacijo prevoza, žig in,
podpis odgovorne osebe. Na naročilnici so lahko vpisane tudi posebne želje
glede prevoza. Prevoz mora biti naročen najmanj 7 dni pred izvedbo, če ni
drugače dogovorjeno,
-       
zahtevek za uveljavitev regresa za potovanja otrok in mladine (tiskovina
DZS, obrazec 4.1) v treh izvodih, kjer morajo biti čitljivo izpolnjene vse
rubrike. Dva izvoda zahtevka hrani Počitniška zveza Slovenije. V posamezne
rubrike se vpiše naslednje podatke:
1.     
skupno število oseb, ki potuje – ločeno število otrok in mladine ter
ločeno imena vseh spremljevalcev (če ima skupina več kot tri spremljevalce, se
vpišejo le ime vodje potovanja);
2.     
označiti ali vpisati prevozno sredstvo za potovanja;
3.     
datum odhoda in datum povratka;
4.     
kraj odhoda in vse večje kraje na relaciji potovanja;
5.     
povzetek programa potovanja v obsegu največ A4 formata; To ne velja za
vzgojno-izobraževalne zavode.
6.     
polno ime (naziv) in naslov organizacije ali ustanove, ki daje zahtevek
za regres;
7.     
podpis odgovorne osebe in žig (pečat) organizacije ali ustanove, ki daje
zahtevek, s čemer se potrjuje resničnost vpisanih podatkov in sprejme obvezo,
da bodo regresa deležni izključno upravičenci.
8.     
Organizacija, ki vlaga zahtevek, mora poleg naročilnice in zahtevka
priložiti tudi z žigom potrjen poimenski seznam udeležencev potovanja z
letnicami njihovega rojstva.
To ne velja za
vzgojno-izobraževalne zavode in organizacije s statusom nacionalne mladinske
organizacije.
7. člen
Če zahtevek izpolnjuje pogoje, določene s
tem pravilnikom, se regres prizna. Društvo PZS naročniku prevoza izstavi račun,
ki je zmanjšan za znesek regresa.
Odgovorne osebe v organizacijah ali ustanovah
(v okviru katerih je skupina otrok ali mladine potovala), so dolžne poskrbeti,
da bodo regresa deležni izključno upravičenci ali posamezniki.
Znesek regresa mora biti pri računu za
opravljen prevoz natančno naveden. Račun z upoštevanim regresom mora naročnik
prevoza plačati v zakonitem roku.
Upravičenci do regresa iz b) in d) točke
prvega odstavka 2. člena tega pravilnika lahko regres uveljavljajo praviloma
pred potovanjem oziroma največ 7 dni po opravljenem potovanju tako, da:
-       
izpolnijo na sedežu društva PZS poseben zahtevek za regres v dveh
izvodih;
-       
predložijo dokument, ki bo dokazoval upravičenost do regresa (uradno
vabilo za udeležbo na posamezni aktivnosti ali uraden program aktivnosti, ki
mora biti skladen z namenom regresa);
-       
predložijo originalne vozne karte (in fotokopijo vozne karte, če regres
uveljavljajo pred potovanjem).
Če zahtevek za regres izpolnjuje pogoje,
določene s tem pravilnikom, se upravičencem regres izplača v gotovini na sedežu
društva PZS.

Pravilnik za uveljavljanje regresa za
potovanja otrok in mladine (Uradni list RS, št. 23/94) vsebuje naslednje končne določbe:
»KONČNE DOLOČBE
8. člen
Zagotavljanje regresa za potovanja otrok in
mladine se lahko prekine, če je začasno prekinjen dotok namenskih sredstev ali
če so le-ta izčrpana za tekoče leto. Sklep o prekinitvi sprejme minister za
šolstvo in šport.
Za posredovanje informacij v zvezi z
regresom za potovanja otrok in mladine so pooblaščena vsa društva Počitniške
zveze Slovenije.
Za preverjanje namenske porabe za regres je
imenovana Mešana komisija (ki jo sestavljajo predstavniki Ministrstva za
šolstvo in šport RS, Urada RS za mladino in PZS). Komisija bo preverjanje
opravljala pri društvih PZS, upravičencih in prevoznikih, ki so ji dolžni
preverjanje omogočiti.
Kršitve tega pravilnika, in dajanje
neresničnih podatkov bodo sankcionirana s sklepi Mešane komisije.
9. člen
Ta pravilnik začne veljati z dnem objave v
Uradnem listu Republike Slovenije.«.

Pravilnik o spremembah in dopolnitvah
pravilnika za uveljavljanje regresa za potovanja otrok in mladine (Uradni list
RS, št. 16/95) vsebuje naslednjo končno določbo: 
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika za uveljavljanje regresa za potovanja otrok in mladine (Uradni list
RS, št. 36/96) spreminja 8. člen pravilnika tako,
da se glasi:
»8. člen
Zagotavljanje regresa za potovanja otrok in
mladine se lahko prekine, če je začasno prekinjen dotok namenskih sredstev ali
če so le-ta izčrpana za tekoče leto. Sklep o prekinitvi sprejme minister za
šolstvo in šport.
Zagotavljanje regresa za potovanja otrok in
mladine v osnovnih šolah, v letu 1996 preneha s 1. septembrom.
Za posredovanje informacij v zvezi z
regresom za potovanja otrok in mladine so pooblaščena vsa društva Počitniške
zveze Slovenije.
Za preverjanje namenske porabe za regres je
imenovana Mešana komisija (ki jo sestavljajo predstavniki Ministrstva za
šolstvo in šport RS, Urada RS za mladino in PZS). Komisija bo preverjanje
opravljala pri društvih PZS, upravičencih in prevoznikih, ki so ji dolžni
preverjanje omogočiti.
Kršitve tega pravilnika, in dajanje
neresničnih podatkov bodo sankcionirana s sklepi Mešane komisije.«;
ter vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu RS.«.