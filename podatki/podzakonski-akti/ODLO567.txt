1. člen
Služba družbenega knjigovodstva v Republiki Sloveniji (v
nadaljnjem besedilu: služba) enkrat mesečno opravi pobotanje obveznosti in
terjatev pravnih oseb s sedežem v Republiki Sloveniji iz dejavnosti 1-13 odloka
o enotni klasifikaciji dejavnosti (v nadaljevanju: pravne osebe). 
Pobotanje obveznosti in terjatev (večstranski pobot) je
obvezno za vse pravne osebe iz prejšnjega odstavka.
2. člen
Pravne osebe prijavijo službi svoje obveznosti do pravnih
oseb v Republiki Sloveniji iz dolžniško upniških razmerij na podlagi prometa
blaga in storitev, obveznosti iz naslova zavarovanja oseb in premoženja in
obveznosti na podlagi odplačil kreditov, ki dospevajo do dneva predložitve
prijave, pa do tega dne niso poravnane.
3. člen
Pravne osebe ne prijavijo v večstranski pobot obveznosti, ki
do ene pravne osebe znašajo manj kot 1.000,00 dinarjev, obveznosti, katerih
plačilo je zavarovano z instrumenti za zavarovanje plačil iz 16. člena zakona o
finančnem poslovanju in obveznosti, v zvezi s katerimi se vodi spor pri
pristojnem sodišču (sporne obveznosti).
4. člen
Pravne osebe so dolžne svoje obveznosti iz 2. člena tega
odloka prijaviti službi, pri kateri vodijo svoj žiro račun.
5. člen
Pravne osebe, ki nimajo dospelih obveznosti, ki so predmet
večstranskega pobota, morajo o tem obvestiti pristojno službo.
6. člen
Služba knjiži pobotane zneske prek žiro računov pravnih oseb
v večstranskem pobotu in o tem pisno obvesti pravne osebe.
7. člen
Podrobnejša navodila za izvedbo tega odloka in terminski plan
aktivnosti za izvedbo večstranskih pobotov predpiše generalni direktor službe.
8. člen
Ta odlok začne veljati naslednji dan po objavi v Uradnem
listu Republike Slovenije.
Št. 401-01/91-5/2-8
Ljubljana, dne 27. septembra 1991.
Izvršni svet 
Skupščine Republike Slovenije 
Podpredsednik 
Matija Malešič l. r.
 