1. člen
(vsebina pravilnika)
Ta pravilnik določa: 
-       
obliko in vsebino obrazca vloge za podelitev pooblastila nadzornika
smučišča, 
-       
obliko, vsebino in ceno službene izkaznice nadzornika smučišča ter 
-       
oznake nadzornika smučišča.
2. člen
(vloga)
(1) Vloga za podelitev pooblastila nadzorniku smučišča (v
nadaljnjem besedilu: nadzornik) se vloži na obrazcu iz priloge 1, ki je
sestavni del tega pravilnika in je objavljena skupaj z njim. 
(2) Prosilec vlogo za podelitev pooblastila vloži pri
ministrstvu, pristojnem za notranje zadeve. 
(3) K vlogi iz prvega odstavka tega člena mora prosilec poleg
dokazil, navedenih v vlogi, predložiti še fotografijo, ki kaže njegovo pravo
podobo in ni retuširana. Fotografija mora biti izdelana na belem tankem
sijajnem fotografskem papirju, velikosti 3,5 x 4,5 cm v barvni tehniki.
Fotografija ne sme biti izdelana z napravo za samopostrežno fotografiranje. 
(4) Prosilec mora biti fotografiran od spredaj, z odkritim
čelom in obrazom, brez klobuka, čepice ali rute. 
(5) Ne glede na določbo prejšnjega odstavka smejo pripadnice
oziroma pripadniki verskih skupnosti ter druge osebe, ki po svoji ljudski
navadi kot sestavni del svojega oblačila oziroma kot sestavni del oblačila
verske skupnosti nosijo čepico, ruto ali drugo pokrivalo, priložiti
fotografijo, na kateri so fotografirani s čepico, ruto ali drugim pokrivalom,
če imajo odkrito čelo in obraz.
3. člen
(izdaja službene izkaznice)
(1) Službena izkaznica se izda prosilcu, ki pridobi
pooblastilo in izpolnjuje pogoje v skladu s prvim odstavkom 23. člena Zakona o
varnosti na smučiščih (v nadaljnjem besedilu: zakon). 
(2) S službeno izkaznico se izkazuje pooblaščenost za
opravljanje nalog za vzdrževanje reda in varnosti na smučiščih v skladu z
drugim odstavkom 22. člena zakona. 
(3) Službeno izkaznico izda ministrstvo, pristojno za
notranje zadeve, na prosilčeve stroške, določene s tem pravilnikom. 
(4) Pri opravljanju nalog mora imeti nadzornik službeno
izkaznico vedno pri sebi in jo na zahtevo policista ali inšpektorja izročiti na
vpogled. 
(5) Nadzornik mora osebi, zoper katero izvaja postopek, na
njeno zahtevo na kraju pokazati službeno izkaznico.
4. člen
(oblika službene izkaznice)
(1) Službena izkaznica nadzornika se izda na obrazcu iz
posebnega papirja z zaščitnimi elementi v velikosti 8,5 × 5,5 cm. 
(2) Na prednji strani službene izkaznice je v levem zgornjem
kotu fotografija nadzornika. Desno od fotografije je napis »SLUŽBENA IZKAZNICA«
in izpisano ime in priimek nadzornika. Pod fotografijo je izpisan datum izdaje
in številka službene izkaznice. V spodnjem desnem delu je podpis pristojne
osebe Ministrstva za notranje zadeve. Med številko službene izkaznice in
podpisom je žig Ministrstva za notranje zadeve. 
(3) Sprednja stran službene izkaznice je rumena, hrbtna
(zadnja) pa bela. Napis »NADZORNIK SMUČIŠČA« je v temno modri barvi, drugi
napisi so črni. Grafična oblika in podoba službene izkaznice iz prvega odstavka
tega člena je vsebovana v prilogi 2, ki je sestavni del tega pravilnika in je
objavljena skupaj z njim. 
(4) Službena izkaznica vsebuje na hrbtni strani naslednje
besedilo: »Imetnik te izkaznice zagotavlja varnost in spoštovanje reda na
smučišču oziroma nadzira ravnanje smučarjev in drugih oseb na smučišču v okviru
dolžnosti in pooblastil na podlagi Zakona o varnosti na smučiščih.« Na hrbtni
strani službene izkaznice je spodaj napis: »Izdajatelj: Ministrstvo za notranje
zadeve Republike Slovenije«, in je črne barve.
5. člen
(menjava službene izkaznice)
(1) Službena izkaznica se zamenja: 
-       
če je poškodovana, tako da ni uporabna; 
-       
če je imetnik spremenil osebno ime; 
-       
če so se spremenili drugi podatki iz službene izkaznice. 
(2) V primeru pogrešitve, izgube ali tatvine službene
izkaznice se izda nova izkaznica. 
(3) Nadzornik mora v primerih iz prvega in drugega odstavka
tega člena tako dejstvo nemudoma naznaniti pristojnemu organu iz 23. člena
zakona, ki izda imetniku službene izkaznice začasno potrdilo do pridobitve nove
izkaznice. 
(4) V primerih iz prvega in drugega odstavka tega člena se na
podlagi vloge in po plačilu cene izkaznice, določene v tem pravilniku, izda
nova izkaznica. K vlogi za izdajo nove izkaznice ni treba prilagati dokazil.
6. člen
(veljavnost službene izkaznice)
(1) Veljavnost službene izkaznice je vezana na veljavnost podeljenega
pooblastila. 
(2) Službene izkaznice ni dovoljeno posojati, odtujiti,
zastavljati ali uporabljati po tem, ko je imetniku pooblastilo odvzeto. 
(3) Če je nadzorniku pooblastilo odvzeto zaradi katerega od
razlogov iz sedmega odstavka 23. člena zakona, mora imetnik službeno izkaznico
takoj vrniti ministrstvu, pristojnemu za notranje zadeve.
7. člen
(cena službene izkaznice)
Cena službene izkaznice za nadzornika znaša 7,10 eurov.
8. člen
(oznake nadzornika)
(1) Nadzornik je med opravljanjem nalog na smučišču oblečen v
oblačilo fluorescenčne rumene barve, kot je razvidno iz priloge 3, ki je
sestavni del tega pravilnika in je objavljena skupaj z njim. Oblačila vsebujejo
oznake, iz katerih je razvidno, da gre za nadzornika smučišča. 
(2) V prsni in pasni višini oblačil spredaj in zadaj sta
našita dva horizontalna odsevna trakova srebrne barve. Od zgornjega odsevnega
traku, na sprednjem delu oblačila, ki je našit v prsni višini, se dvigata na
levi in desni strani poševno proti ramenom našita odsevna trakova v srebrni
barvi, ki se od ramena navzdol nadaljujeta navpično in zaključita v hrbtnem
delu horizontalnega traku, ki je našit v prsni višini. 
(3) Na sprednjem levem delu oblačila je v spodnji rob prsnega
horizontalnega odsevnega traku našit napis »NADZORNIK SMUČIŠČA« črne barve.
Višina črk je 5 cm. Napis je našit 6 cm od roba sprednjega dela. Na sprednjem
desnem delu oblačila je pod spodnjim robom prsnega horizontalnega odsevnega
traku našit ježek, na katerega se pritrdi ime in priimek nadzornika smučišča. 
(4) Na hrbtnem delu, nad zgornjim robom prsnega odsevnega
traku, je na sredini napis »NADZORNIK SMUČIŠČA« črne barve. Višina črk je 15
cm. Poleg napisa v slovenskem jeziku je lahko tudi mednarodna oznaka za
nadzornika smučišča »SKI PATROL«.
9. člen
(prehodne določbe)
(1) Ministrstvo, pristojno za notranje zadeve, službene
izkaznice, ki so bile izdane na podlagi Pravilnika o obrazcu službene izkaznice
in oznakah nadzornika smučišča (Uradni list RS, št. 69/03), zamenja z
izkaznicami, določenimi s tem pravilnikom, ob podaljšanju pooblastila. 
(2) Službene izkaznice, izdane na podlagi pravilnika iz
prejšnjega odstavka, ostanejo do zamenjave v veljavi.
10. člen
(prenehanje veljavnosti)
Z dnem, ko začne veljati ta pravilnik, se preneha uporabljati
Pravilnik o obrazcu službene izkaznice in oznakah nadzornika smučišča (Uradni
list RS, št. 69/03).
11. člen
(uveljavitev pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-175/2010/20
Ljubljana, dne 2. septembra 2010
EVA 2010-1711-0029
Katarina Kresal l.r. 
Ministrica 
za notranje zadeve

Priloga
1: Vloga za podelitev/podaljšanje pooblastila nadzornika smučišča
Priloga
2: Grafični prikaz službene izkaznice nadzornika smučišča
Priloga
3: Grafični prikaz smučarskega površnika za nadzornika smučišča