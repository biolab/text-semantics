I. SPLOŠNE DOLOČBE
1. člen
(vsebina in področje uporabe)
(1) Ta pravilnik določa zahteve za dostopnost radijske
opreme na trgu in njeno dajanje v uporabo v skladu z Direktivo 2014/53/EU
Evropskega parlamenta in Sveta z dne 16. aprila 2014 o harmonizaciji
zakonodaj držav članic v zvezi z dostopnostjo radijske opreme na trgu in
razveljavitvi Direktive 1999/5/ES (UL L št. 153 z dne 22. 5. 2014,
str. 62), zadnjič spremenjeno z Uredbo (EU) 2018/1139 Evropskega parlamenta in
Sveta z dne 4. julija 2018 o skupnih pravilih na področju civilnega letalstva
in ustanovitvi Agencije Evropske unije za varnost v letalstvu ter spremembi
uredb (ES) št. 2111/2005, (ES) št. 1008/2008, (EU) št. 996/2010,
(EU) št. 376/2014 ter direktiv 2014/30/EU in 2014/53/EU Evropskega
parlamenta in Sveta ter razveljavitvi uredb (ES) št. 552/2004 in (ES)
št. 216/2008 Evropskega parlamenta in Sveta ter Uredbe Sveta (EGS)
št. 3922/91 (UL L št. 212 z dne 22. 8. 2018, str. 1; v
nadaljnjem besedilu: Uredba 2018/1139/EU), (v nadaljnjem besedilu: Direktiva
2014/53/EU).
(2) Ta pravilnik se ne uporablja za opremo, našteto v
Prilogi 1, ki je sestavni del tega pravilnika.
(3) Ta pravilnik se ne uporablja za radijsko opremo, ki
se uporablja izključno v dejavnostih v zvezi z javno varnostjo, obrambo,
državno varnostjo (vključno z gospodarskim blagostanjem države v primeru
dejavnosti, ki se nanašajo na zadeve državne varnosti) in dejavnosti države na
področju kazenskega prava.
(4) Radijska oprema, ki jo opredeljuje ta pravilnik mora
biti izdelana tako, da dosega raven varnosti v skladu s prvo alinejo prvega odstavka
3. člena tega pravilnika.
2. člen
(pomen izrazov)
Posamezni izrazi, uporabljeni v tem pravilniku, pomenijo
naslednje:
1.     
„radijska oprema“ je električni ali elektronski proizvod, ki oddaja
oziroma sprejema radijske valove za namene radijske komunikacije oziroma
radijske determinacije, ali električni ali elektronski proizvod, ki z dodatno
opremo, kot je na primer antena, lahko oddaja oziroma sprejema radijske valove
za namene radijske komunikacije oziroma radijske determinacije;
2.     
„radijska komunikacija“ je komunikacija po radijskih valovih;
3.     
„radijska determinacija“ je ugotavljanje položaja, hitrosti oziroma
drugih značilnosti predmeta, ali pridobivanje informacij glede na tiste
parametre, ki so dostopni po radijskih valovih;
4.     
„radijski valovi“ so elektromagnetni valovi s frekvencami, ki so nižje
od 3 000 GHz in se razširjajo po prostoru brez umetnega vodila;
5.     
„radijski vmesnik“ pomeni specifikacijo regulirane uporabe radijskega
spektra;
6.     
„razred radijske opreme“ je razred, ki določa posebne kategorije radijske
opreme, ki po tem pravilniku veljajo za podobne, in tiste radijske vmesnike, za
katere je radijska oprema zasnovana;
7.     
„škodljivo motenje“ je škodljivo motenje, kot je opredeljeno v 65. točki
3. člena Zakona o elektronskih komunikacijah (Uradni list RS, št. 109/12,
110/13, 40/14 – ZIN-B, 54/14 – odl. US in 81/15);
8.     
„elektromagnetna motnja“ je elektromagnetna motnja, kot je opredeljena v
5. točki prvega odstavka 3. člena Direktive 2014/30/EU z dne
26. februarja 2014 o harmonizaciji zakonodaj držav članic v zvezi z
elektromagnetno združljivostjo (prenovitev) (UL L št. 96 z dne 29. 3.
2014, str. 79);
9.     
„omogočanje dostopnosti na trgu“ je vsaka dobava radijske opreme za
distribucijo, porabo ali uporabo na trgu Evropske unije v okviru gospodarske
dejavnosti, bodisi proti plačilu bodisi brezplačno;
10.  
„dajanje na trg“ pomeni, da je radijska oprema prvič dostopna na trgu
Evropske unije;
11.  
„dajanje v uporabo“ je prva uporaba radijske opreme v Evropski uniji s
strani končnega uporabnika;
12.  
„proizvajalec“ je vsaka fizična ali pravna oseba, ki proizvaja radijsko
opremo ali za katero se taka radijska oprema načrtuje ali proizvaja in ki to
opremo trži pod svojim imenom ali blagovno znamko;
13.  
„pooblaščeni zastopnik“ je vsaka fizična ali pravna oseba s sedežem v
Evropski uniji, ki je prejela pisno pooblastilo, da v zvezi s posebnimi
nalogami nastopa v njegovem imenu;
14.  
„uvoznik“ je vsaka fizična ali pravna oseba s sedežem v Evropski uniji,
ki da radijsko opremo iz tretje države na trg v Evropski uniji;
15.  
„distributer“ je vsaka fizična ali pravna oseba v dobavni verigi, razen
proizvajalca ali uvoznika, ki omogoči dostopnost radijske opreme na trgu;
16.  
„gospodarski subjekti“ so proizvajalci, pooblaščeni zastopniki, uvozniki
in distributerji;
17.  
„tehnična specifikacija“ je dokument, s katerim so predpisane tehnične
zahteve, ki jih mora izpolnjevati radijska oprema;
18.  
„harmonizirani standard“ je harmonizirani standard, kakor je opredeljen
v točki (c) 1. točke 2. člena Uredbe 1025/2012/EU Evropskega parlamenta in
Sveta z dne 25. oktobra 2012 o evropski standardizaciji, spremembi direktiv
Sveta 89/686/EGS in 93/15/EGS ter direktiv 94/9/ES, 94/25/ES, 95/16/ES,
97/23/ES, 98/34/ES, 2004/22/ES, 2007/23/ES, 2009/23/ES in 2009/105/ES
Evropskega parlamenta in Sveta ter razveljavitvi Sklepa Sveta 87/95/EGS in
Sklepa št. 1673/2006/ES Evropskega parlamenta in Sveta (UL L št. 316
z dne 14. 11. 2012, str. 12);
19.  
„akreditacija“ je akreditacija, kakor je opredeljena v 10. točki
2. člena Uredbe 765/2008/ES Evropskega parlamenta in Sveta z dne
9. julija 2008 o določitvi zahtev za akreditacijo in nadzor trga v zvezi s
trženjem proizvodov ter razveljavitvi Uredbe (EGS) št. 339/93/EGS (UL L
218 z dne 13. 8. 2008, str. 30; v nadaljnjem besedilu: Uredba 765/2008/ES);
20.  
„nacionalni akreditacijski organ“ je nacionalni akreditacijski organ,
kakor je opredeljen v 11. točki 2. člena Uredbe 765/2008/ES;
21.  
„ugotavljanje skladnosti“ je proces, s katerim se ugotavlja, ali so
izpolnjene bistvene zahteve iz tega pravilnika, ki se nanašajo na radijsko
opremo;
22.  
„organ za ugotavljanje skladnosti“ je organ, ki izvaja dejavnosti
ugotavljanja skladnosti;
23.  
„odpoklic“ je vsak ukrep za vrnitev radijske opreme, ki je že dostopna
končnemu uporabniku;
24.  
„umik“ je vsak ukrep, ki preprečuje, da bi bila radijska oprema iz
dobavne verige dostopna na trgu;
25.  
„zakonodaja Evropske unije o harmonizaciji“ pomeni vsako zakonodajo
Evropske unije, ki harmonizira pogoje za trženje proizvodov;
26.  
„oznaka CE“ je oznaka, s katero proizvajalec izjavlja, da je radijska
oprema v skladu z veljavnimi zahtevami iz zakonodaje Evropske unije o
harmonizaciji, ki določa njeno namestitev.
3. člen
(bistvene zahteve)
(1) Radijska oprema je izdelana tako, da zagotavlja:
-       
varovanje zdravja ter varnost ljudi in domačih živali ter zaščito
premoženja, vključno s cilji v zvezi z varnostnimi zahtevami iz predpisa, ki
ureja dostopnost na trgu za električno opremo, ki je načrtovana za uporabo
znotraj določenih napetostnih mej, vendar brez uporabe napetostne meje;
-       
ustrezno raven elektromagnetne združljivosti v skladu s predpisom, ki
ureja zahteve za elektromagnetno združljivost opreme.
(2) Radijska oprema je izdelana tako, da optimalno
uporablja in podpira učinkovito izrabo radijskega spektra, z namenom
preprečevanja škodljivega motenja.
(3) Radijska oprema je izdelana tako, da izpolnjuje
naslednje bistvene zahteve:
1.     
radijska oprema medsebojno deluje z dodatno opremo, zlasti z
univerzalnimi polnilniki;
2.     
radijska oprema prek omrežij medsebojno deluje z drugo radijsko opremo;
3.     
radijsko opremo je mogoče povezati z vmesniki ustreznega tipa po vsej
Evropski uniji;
4.     
radijska oprema ne škoduje omrežju ali njegovemu delovanju ter ne
zlorablja sredstev omrežja in s tem ne povzroča nesprejemljivega poslabšanja
storitev;
5.     
radijska oprema ima vgrajeno zaščito za zagotavljanje varstva osebnih
podatkov ter zasebnosti uporabnikov in naročnikov;
6.     
radijska oprema podpira določene funkcije za zaščito pred goljufijami;
7.     
radijska oprema podpira določene funkcije za dostop do storitev
reševanja;
8.     
radijska oprema podpira določene funkcije, ki invalidom olajšujejo
uporabo;
9.     
radijska oprema podpira določene funkcije, ki zagotavljajo, da se v
radijsko opremo lahko naloži programska oprema, kadar je kombinacija radijske
opreme in programske opreme dokazano skladna.
4. člen
(zagotavljanje informacij o skladnosti kombinacij radijske
in programske opreme)
Proizvajalci radijske in programske opreme za predvideno uporabo
Agenciji za komunikacijska omrežja in storitve Republike Slovenije in Evropski
komisiji (v nadaljnjem besedilu: Komisija) preko centralnega sistema iz
5. člena tega pravilnika predložijo informacije o skladnosti načrtovanih
kombinacij radijske in programske opreme z bistvenimi zahtevami iz
3. člena tega pravilnika. Informacije izhajajo iz ocene o skladnosti,
opravljene v skladu s 17. členom tega pravilnika, in se podajo v obliki iz
izjave o skladnosti, ki vključuje elemente iz Priloge 6, ki je sestavni del
tega pravilnika, se redno posodabljajo in so odvisne od posebnih kombinacij
radijske in programske opreme ter natančno opredeljujejo radijsko in programsko
opremo, katerih skladnost je bila ocenjena.
5. člen
(registracija tipov radijske opreme iz nekaterih kategorij)
Proizvajalci pred dajanjem na trg registrirajo tipe radijske
opreme iz kategorij z nizko stopnjo skladnosti z bistvenimi zahtevami iz
3. člena tega pravilnika v centralni sistem, ki ga vzpostavi Komisija v
skladu s četrtim odstavkom 5. člena Direktive 2004/53/EU. Proizvajalci pri
registraciji teh tipov radijske opreme zagotovijo posamezne ali vse dele
tehnične dokumentacije iz točk a), d), e), f), g), h) in i) Priloge 5, ki je
sestavni del tega pravilnika. Proizvajalci na radijsko opremo namenjeno na trg,
namestijo registrsko številko, ki jo dodeli Komisija.
6. člen
(omogočanje dostopnosti na trgu)
Radijska oprema je lahko dostopna na trgu le, če je skladna s
tem pravilnikom.
7. člen
(dajanje v uporabo in uporaba)
Radijska oprema se lahko da v uporabo in se uporablja, če je
skladna s tem pravilnikom in tehničnimi specifikacijami, navedenimi v načrtu
uporabe radijskih frekvenc sprejetimi na podlagi zakona, ki ureja elektronske
komunikacije, je ustrezno nameščena in vzdrževana ter se uporablja za namene,
za katere je bila predvidena.
8. člen
(priglasitev specifikacij radijskih vmesnikov in dodelitev
razredov radijske opreme)
Agencija za komunikacijska omrežja in storitve Republike
Slovenije v skladu s predpisom, ki ureja postopke notificiranja na področju
standardov, tehničnih predpisov in postopkov za ugotavljanje skladnosti
priglasi predpise o radijskih vmesnikih, ki jih regulira, razen:
1.     
radijskih vmesnikov, ki so v celoti skladni s sklepi Komisije o
harmonizirani uporabi radijskega spektra, sprejetimi na podlagi Odločbe št. 676/2002/ES
z dne 7. marca 2002 o pravnem okviru za politiko radijskega spektra v
Evropski skupnosti (Odločba o radijskem spektru), (UL L št. 108, z dne
24. 4. 2002, str. 1), in
2.     
radijskih vmesnikov, ki v skladu z izvedbenimi akti, ki jih sprejme
Komisija na podlagi drugega odstavka 8. člena Direktive 2014/53/EU,
ustrezajo radijski opremi, ki jo je mogoče dati v uporabo in uporabljati v
Evropski uniji brez omejitev.
9. člen
(prost pretok radijske opreme)
Na strokovnih sejmih, razstavah, in podobnih dogodkih se
lahko razstavlja tudi radijska oprema, ki ni skladna z zahtevami tega
pravilnika, če viden znak jasno opozarja, da bo dostopnost te opreme na trgu
ali njena uporaba mogoča šele, ko bo skladna s tem pravilnikom. Predstavitev
radijske opreme je dovoljena le, če so sprejeti ukrepi za preprečitev
škodljivega elektromagnetnega motenja, ki pomeni tveganje za zdravje ali
varnost ljudi ali domačih živali ali za premoženje.
II. OBVEZNOSTI GOSPODARSKIH SUBJEKTOV
10. člen
(obveznosti proizvajalcev)
(1) Pri dajanju radijske opreme na trg proizvajalci
zagotovijo, da je bila načrtovana in izdelana v skladu z bistvenimi zahtevami
iz 3. člena tega pravilnika.
(2) Proizvajalci zagotovijo, da je radijska oprema
izdelana tako, da se lahko v vsaj eni državi članici Evropske unije uporablja brez
kršenja veljavnih zahtev o uporabi radijskega spektra.
(3) Proizvajalci pripravijo tehnično dokumentacijo iz
21. člena tega pravilnika in izvedejo ustrezen postopek ugotavljanja skladnosti
iz 17. člena tega pravilnika ali pa ga dajo izvesti. Kadar je bilo s
postopkom ugotavljanja skladnosti dokazano, da je radijska oprema skladna z
veljavnimi zahtevami, proizvajalci pripravijo izjavo EU o skladnosti in
namestijo oznako CE.
(4) Proizvajalci hranijo tehnično dokumentacijo in
izjavo EU o skladnosti še deset let po tem, ko je bila radijska oprema dana na
trg.
(5) Proizvajalci zagotovijo, da se pri serijski
proizvodnji izvajajo postopki za ohranjanje skladnosti s tem pravilnikom.
Ustrezno je treba upoštevati spremembe pri načrtovanju radijske opreme ali
njenih lastnosti in spremembe harmoniziranih standardov ali drugih tehničnih
specifikacij, na podlagi katerih je deklarirana skladnost radijske opreme. Če
je to potrebno zaradi tveganj, ki jih pomeni radijska oprema, proizvajalci
zaradi varovanja zdravja in varnosti končnih uporabnikov pregledujejo vzorce
radijske opreme, ki je dostopna na trgu, preverjajo pritožbe in vodijo knjigo
pritožb, register neustrezne radijske opreme in odpoklicev radijske opreme ter
o vsem tovrstnem spremljanju obveščajo distributerje.
(6) Proizvajalci zagotovijo, da so na radijski opremi,
ki so jo dali na trg, označeni tip, serija ali serijska številka ali kateri
koli drug identifikacijski element, ali da v primeru, kadar velikost ali narava
radijske opreme tega ne dopušča, navedejo zahtevane informacije na embalaži ali
v dokumentu, ki je priložen radijski opremi.
(7) Proizvajalci na radijski opremi navedejo svoje ime
oziroma firmo ali registrirano blagovno znamko ter sedež in poslovni naslov, na
katerem so dosegljivi, kadar pa to ni mogoče zaradi velikosti ali narave
radijske opreme, podatke navedejo na embalaži ali v dokumentu, ki je priložen
radijski opremi. V naslovu se navede center za stike, na katerem je
proizvajalec dosegljiv. Kontaktni podatki so v jeziku, ki je končnim
uporabnikom in organom za nadzor nad trgom zlahka razumljiv.
(8) Proizvajalci zagotovijo, da so radijski opremi
priložena navodila in varnostne informacije v slovenskem jeziku. Navodila
vključujejo informacije, potrebne za uporabo radijske opreme v skladu z njeno
predvideno uporabo. Te informacije vključujejo opis dodatne opreme in
komponent, vključno s programsko opremo, ki so potrebni za delovanje radijske
opreme v skladu z njeno predvideno uporabo. Taka navodila in varnostne informacije,
ter vsako označevanje so jasni, razumljivi in nedvoumni. Navedene so tudi
naslednje informacije, če gre za radijsko opremo, ki za izpolnjevanje svojega
namena uporabe oddaja radijske valove:
a)    
frekvenčni pas ali pasovi, na katerih deluje radijska oprema;
b)    
največja energija za radijsko frekvenco, preneseno po frekvenčnem pasu
ali pasovih, na katerih deluje radijska oprema.
(9) Proizvajalci zagotovijo, da je vsakemu kosu radijske
opreme priložena kopija celotne izjave EU o skladnosti ali poenostavljena
izjava EU o skladnosti. Kadar je priložena poenostavljena izjava EU o
skladnosti, vsebuje točen internetni naslov, na katerem je dostopno celotno
besedilo izjave EU o skladnosti.
(10) V primerih, ko je dajanje v uporabo omejeno ali če
morajo biti za dovoljenje za uporabo izpolnjene nekatere zahteve, informacije,
navedene na embalaži, omogočajo identifikacijo države članice Evropske unije
ali geografskega območja države članice Evropske unije, na katerem je dajanje v
uporabo omejeno ali morajo biti za dovoljenje za uporabo izpolnjene nekatere
zahteve. Take informacije so dopolnjene v navodilih, ki so priložena radijski
opremi.
(11) Proizvajalci, ki menijo ali upravičeno domnevajo,
da radijska oprema, ki so jo dali na trg, ni skladna s tem pravilnikom, nemudoma
izvedejo potrebne korektivne ukrepe, da zagotovijo skladnost radijske opreme,
ali pa jo umaknejo ali odpokličejo. Poleg tega, kadar radijska oprema pomeni
tveganje, proizvajalci o tem takoj obvestijo pristojni organ za nadzor nad
trgom iz 39. člena tega pravilnika in predložijo podrobne podatke, zlasti
o neskladnosti ter vseh izvedenih korektivnih ukrepih in o njihovih rezultatih.
(12) Na podlagi zahteve pristojnega organa za nadzor nad
trgom ali organa za nadzor nad proizvodi v uporabi iz 39. člena tega
pravilnika, mu proizvajalci predložijo vse informacije in dokumentacijo, v
papirni ali elektronski obliki, ki so potrebne za dokazovanje skladnosti
radijske opreme s tem pravilnikom, v jeziku, ki ga ta organ zlahka razume. Na
zahtevo organa proizvajalci z njim sodelujejo pri vseh dejavnostih za odpravo
tveganj, ki jih povzroča radijska oprema, ki so jo dali na trg ali v uporabo.
11. člen
(pooblaščeni zastopniki)
(1) Proizvajalec lahko s pisnim pooblastilom imenuje
pooblaščenega zastopnika. Obveznosti iz prvega odstavka 10. člena tega
pravilnika in obveznost priprave tehnične dokumentacije iz tretjega odstavka
10. člena tega pravilnika niso del nalog pooblaščenega zastopnika.
(2) Pooblaščeni zastopnik opravlja naloge, določene v
pooblastilu, ki ga prejme od proizvajalca. Pooblastilo pooblaščenemu zastopniku
omogoča, da opravlja vsaj naslednje naloge:
a)    
hrani izjavo EU o skladnosti in tehnično dokumentacijo ter omogoči
organoma iz 39. člena tega pravilnika dostop do nje še deset let po tem,
ko je bila radijska oprema dana na trg;
b)    
na podlagi utemeljene zahteve organov iz 39. člena tega pravilnika
zagotovi vse informacije in dokumentacijo, potrebne za dokazovanje skladnosti
radijske opreme;
c)    
na zahtevo organov iz 39. člena tega pravilnika sodeluje z njima, v
okviru pooblastil pooblaščenega zastopnika, pri vseh dejavnostih, katerih cilj
je odpraviti tveganja, ki jih pomeni radijska oprema.
12. člen
(obveznosti uvoznikov)
(1) Uvozniki dajejo na trg le radijsko opremo, ki je v
skladu s tem pravilnikom.
(2) Preden uvozniki dajo radijsko opremo na trg,
zagotovijo, da je proizvajalec izvedel ustrezen postopek ugotavljanja
skladnosti iz 17. člena tega pravilnika in da je radijska oprema izdelana
tako, da se lahko v vsaj eni državi članici Evropske unije upravlja brez
kršenja veljavnih zahtev o uporabi radijskega spektra. Zagotovijo, da je
proizvajalec pripravil tehnično dokumentacijo, da ima radijska oprema nameščeno
oznako CE, da so ji priložene informacije in dokumenti iz osmega, devetega in
desetega odstavka 10. člena tega pravilnika ter da je proizvajalec
upošteval zahteve iz šestega in sedmega odstavka 10. člena tega
pravilnika. Kadar uvoznik meni ali upravičeno domneva, da radijska oprema ni
skladna z bistvenimi zahtevami iz 3. člena tega pravilnika, radijske
opreme ne da na trg, dokler ne zagotovi njene skladnosti. Poleg tega, kadar
radijska oprema pomeni tveganje, uvoznik o tem obvesti proizvajalca in organ za
nadzor nad trgom iz 39. člena tega pravilnika.
(3) Uvozniki na radijski opremi navedejo svoje ime,
oziroma firmo ali registrirano blagovno znamko ter sedež in poslovni naslov, na
katerem so dosegljivi, kadar pa to ni mogoče, podatke navedejo na embalaži ali
v dokumentu, ki je priložen radijski opremi. To vključuje primere, kadar zaradi
velikosti radijske opreme to ni mogoče ali kadar bi morali uvozniki odpreti
ovitek, da bi lahko na radijski opremi navedli svoje ime in naslov. Kontaktni
podatki so v jeziku, ki ga končni uporabniki in organi za nadzor nad trgom
zlahka razumejo.
(4) Uvozniki zagotovijo, da so radijski opremi priložena
navodila in varnostne informacije v slovenskem jeziku.
(5) Uvozniki zagotovijo, da medtem, ko je radijska
oprema pod njihovo odgovornostjo, pogoji njenega skladiščenja ali prevoza ne
ogrožajo njene skladnosti z bistvenimi zahtevami iz 3. člena tega pravilnika.
(6) Če je to potrebno zaradi tveganj, ki jih pomeni
radijska oprema, uvozniki zaradi varovanja zdravja in varnosti končnih
uporabnikov pregledujejo vzorce radijske opreme, ki je dostopna na trgu,
raziskujejo pritožbe in vodijo knjigo pritožb, register neustrezne radijske
opreme in odpoklicev radijske opreme ter o vsem tovrstnem spremljanju obveščajo
distributerje.
(7) Uvozniki, ki menijo ali upravičeno domnevajo, da
radijska oprema, ki so jo dali na trg, ni skladna s tem pravilnikom, nemudoma
izvedejo potrebne korektivne ukrepe, da zagotovijo skladnost radijske opreme,
ali pa jo umaknejo ali odpokličejo. Poleg tega, kadar radijska oprema pomeni
tveganje, uvozniki o tem takoj obvestijo organa iz 39. člena tega
pravilnika in jima predložijo podrobne podatke, zlasti o neskladnosti in vseh
izvedenih korektivnih ukrepih.
(8) Uvozniki še deset let po tem, ko je bila radijska
oprema dana na trg, hranijo kopijo izjave EU o skladnosti za potrebe organov za
nadzor nad trgom in zagotovijo, da je tehnična dokumentacija na voljo tem
organom na njihovo zahtevo.
(9) Na podlagi utemeljene zahteve pristojnega organa iz
39. člena tega pravilnika mu uvozniki predložijo vse informacije in
dokumentacijo, v papirni ali elektronski obliki, ki so potrebne za dokazovanje
skladnosti radijske opreme, v jeziku, ki ga ta organ zlahka razume. Na zahtevo
tega organa uvozniki z njim sodelujejo pri kateri koli dejavnosti za odpravo
tveganj, ki jih povzroča radijska oprema, ki so jo dali na trg ali v uporabo.
13. člen
(obveznosti distributerjev)
(1) Ko distributerji omogočajo dostopnost radijske
opreme na trgu, delujejo s potrebno skrbnostjo, da zagotovijo njeno skladnost z
zahtevami iz tega pravilnika.
(2) Preden distributerji omogočijo dostopnost radijske
opreme na trgu, preverijo, da ima nameščeno oznako CE, da je opremljena z
zahtevanimi dokumenti iz tega pravilnika ter navodili in varnostne
informacijami v slovenskem jeziku, ter da sta proizvajalec in uvoznik izpolnila
zahteve iz drugega in šestega do desetega odstavka 10. člena tega pravilnika
oziroma tretjega odstavka 12. člena tega pravilnika. Kadar distributer
meni ali upravičeno domneva, da radijska oprema ni skladna z bistvenimi
zahtevami iz 3. člena tega pravilnika, dostopnost radijske opreme na trgu
omogoči šele, ko je zagotovljena njena skladnost. Kadar radijska oprema pomeni
tveganje, distributer o tem obvesti proizvajalca ali uvoznika in organe za
nadzor nad trgom.
(3) Distributerji zagotovijo, da medtem, ko je radijska
oprema pod njihovo odgovornostjo, pogoji skladiščenja ali prevoza ne ogrožajo
njene skladnosti z bistvenimi zahtevami iz 3. člena tega pravilnika.
(4) Distributerji, ki menijo ali upravičeno domnevajo,
da radijska oprema, katere dostopnost na trgu so omogočili, ni skladna s tem
pravilnikom, zagotovijo izvedbo ustreznih korektivnih ukrepov, da zagotovijo
skladnost te radijske opreme ali pa jo umaknejo ali odpokličejo. Poleg tega,
kadar radijska oprema pomeni tveganje, distributerji o tem takoj obvestijo
pristojni organ za nazor nad trgom iz 39. člena tega pravilnika in
predložijo podrobne podatke, zlasti o neskladnosti in vseh izvedenih
korektivnih ukrepih.
(5) Na podlagi zahteve pristojnega organa iz
39. člena tega pravilnika mu distributerji predložijo vse potrebne
informacije in dokumentacijo v papirni ali elektronski obliki za dokazovanje skladnosti
radijske opreme. Na zahtevo tega organa distributerji z njim sodelujejo pri
vseh dejavnostih za odpravo tveganja, ki ga povzroča radijska oprema, katere
dostopnost na trgu ali uporabo so omogočili.
14. člen
(primeri, ko se obveznosti proizvajalcev uporabljajo
za uvoznike in distributerje)
Uvoznik ali distributer se za namene tega pravilnika
obravnava kot proizvajalec in zanj veljajo obveznosti za proizvajalca iz
10. člena tega pravilnika, kadar da radijsko opremo na trg pod svojim
imenom ali blagovno znamko ali spremeni radijsko opremo, ki je že bila dana na
trg, tako, da to lahko vpliva na skladnost s tem pravilnikom.
15. člen
(identifikacija gospodarskih subjektov)
(1) Gospodarski subjekti organu za nadzor nad trgom iz
39. člena tega pravilnika na zahtevo identificirajo:
-       
vsak gospodarski subjekt, ki jim je dobavil radijsko opremo;
-       
vsak gospodarski subjekt, ki so mu dobavili radijsko opremo.
(2) Gospodarski subjekti morajo biti sposobni predložiti
informacije iz prvega odstavka še deset let po tem, ko jim je bila radijska
oprema dobavljena, oziroma še deset let po tem, ko so radijsko opremo dobavili.
III. SKLADNOST RADIJSKE OPREME
16. člen
(domneva o skladnosti radijske opreme)
Za radijsko opremo, ki je v skladu s harmoniziranimi
standardi ali njihovim delom, katerih seznam je objavljen na spletnih straneh
ministrstva, pristojnega za trg (v nadaljnjem besedilu: ministrstvo), se
domneva, da je skladna z bistvenimi zahtevami iz 3. člena tega pravilnika,
zajetimi v teh standardih ali njihovih delih.
17. člen
(postopki ugotavljanja skladnosti)
(1) Proizvajalec opravi oceno skladnosti radijske
opreme, da izpolni bistvene zahteve iz 3. člena tega pravilnika. Pri oceni
skladnosti upošteva vse predvidene pogoje delovanja, pri bistveni zahtevi iz 1.
točke prvega odstavka 3. člena tega pravilnika pa upošteva tudi razumno
predvidljive pogoje. Kadar radijska oprema lahko deluje v različnih
konfiguracijah, se z oceno skladnosti potrdi, ali izpolnjuje bistvene zahteve
iz 3. člena tega pravilnika v vseh možnih konfiguracijah.
(2) Skladnost radijske opreme z bistvenimi zahtevami,
določenimi v prvem odstavku 3. člena tega pravilnika, se dokazuje po enem
od naslednjih postopkov ugotavljanja skladnosti:
a)    
notranja kontrola proizvodnje, določena v Prilogi 2, ki je sestavni del
tega pravilnika;
b)    
EU-pregled tipa, ki mu sledi skladnost s tipom, na podlagi notranje
kontrole proizvodnje, določene v Prilogi 3, ki je sestavni del tega pravilnika;
c)    
skladnost na podlagi popolnega zagotavljanja kakovosti iz Priloge 4, ki
je sestavni del tega pravilnika.
(3) Kadar proizvajalec pri ugotavljanju skladnosti
radijske opreme z bistvenimi zahtevami iz drugega in tretjega odstavka
3. člena tega pravilnika uporabi harmonizirane standarde iz 16. člena
tega pravilnika, uporabi enega od naslednjih postopkov:
a)    
notranja kontrola proizvodnje iz Priloge 2 tega pravilnika;
b)    
EU-pregled tipa, ki mu sledi skladnost s tipom, na podlagi notranjega
nadzora nad proizvodnjo iz Priloge 3 tega pravilnika;
c)    
skladnost na podlagi popolnega zagotavljanja kakovosti iz Priloge 4 tega
pravilnika.
(4) Kadar proizvajalec pri ugotavljanju skladnosti
radijske opreme z bistvenimi zahtevami iz drugega in tretjega odstavka
3. člena tega pravilnika ne uporabi harmoniziranih standardov iz
16. člena tega pravilnika ali jih uporabi samo delno ali kadar takih
harmoniziranih standardov ni, se za radijsko opremo glede navedenih bistvenih
zahtev uporabi eden od naslednjih postopkov:
a)    
EU-pregled tipa, ki mu sledi skladnost s tipom, na podlagi notranjega
nadzora nad proizvodnjo iz Priloge 3 tega pravilnika;
b)    
skladnost na podlagi popolnega zagotavljanja kakovosti iz Priloge 4 tega
pravilnika.
18. člen
(izjava EU o skladnosti)
(1) Z izjavo EU o skladnosti proizvajalec ali pooblaščeni
zastopnik potrjuje, da je bilo dokazano izpolnjevanje bistvenih zahtev iz
3. člena tega pravilnika.
(2) Izjava EU o skladnosti ima vzorčno strukturo,
določeno v Prilogi 6 tega pravilnika, vsebuje elemente, opredeljene v tej
prilogi, se stalno posodablja in mora biti v slovenskem jeziku. Poenostavljena
izjava EU o skladnosti iz devetega odstavka 10. člena tega pravilnika
vsebuje elemente, določene v Prilogi 7, ki je sestavni del tega pravilnika, se
posodablja in mora biti v slovenskem jeziku. Celotno besedilo izjave EU o
skladnosti v slovenskem jeziku mora biti dostopno na spletnem naslovu, ki je
naveden v poenostavljeni izjavi EU o skladnosti.
(3) Kadar se za radijsko opremo uporablja več kot en akt
Evropske unije, ki zahteva izjavo EU o skladnosti, se pripravi enotna izjava EU
o skladnosti v zvezi z vsemi temi akti Evropske unije. Ta izjava mora vsebovati
identifikacijo zadevnih aktov Unije, vključno z navedbo objave.
(4) S pripravo izjave EU o skladnosti proizvajalec
prevzame odgovornost za to, da je radijska oprema skladna z zahtevami iz tega
pravilnika.
19. člen
(splošna načela za oznako CE)
(1) Za oznako CE veljajo splošna načela iz
30. člena Uredbe 765/2008/ES.
(2) Glede na naravo radijske opreme je višina oznake CE,
nameščene na radijsko opremo, lahko manj kot 5 mm, če ob tem ostane vidna in
čitljiva.
20. člen
(pravila in pogoji za namestitev oznake CE in
identifikacijske številke priglašenega organa)
(1) Oznaka CE mora biti vidno, čitljivo in neizbrisno
nameščena na radijsko opremo ali njeno tablico s podatki, razen kadar to ni
mogoče ali upravičeno zaradi narave radijske opreme. Oznaka CE mora biti vidno,
čitljivo in neizbrisno nameščena tudi na embalažo.
(2) Oznaka CE se namesti, preden je radijska oprema dana
na trg.
(3) Oznaki CE sledi identifikacijska številka
priglašenega organa, če se uporabi postopek ugotavljanja skladnosti iz Priloge 4
tega pravilnika. Višina identifikacijske številke priglašenega organa je enaka
višini oznake CE. Identifikacijsko številko priglašenega organa namesti organ
sam ali, po njegovih navodilih, proizvajalec ali njegov pooblaščeni zastopnik.
21. člen
(tehnična dokumentacija)
(1) Tehnična dokumentacija mora vključevati vse pomembne
podatke ali podrobnosti o sredstvih, ki jih je proizvajalec uporabil za
zagotovitev skladnosti radijske opreme z bistvenimi zahtevami iz 3. člena
tega pravilnika. Vsebuje najmanj elemente iz Priloge 5 tega pravilnika.
(2) Tehnična dokumentacija mora biti pripravljena,
preden je radijska oprema dana na trg, in se posodablja.
(3) Tehnična dokumentacija in korespondenca, ki se
nanašata na postopek EU-pregleda tipa, morata biti sestavljeni v uradnem jeziku
države članice Evropske unije, v kateri je sedež priglašenega organa, ali v
jeziku, sprejemljivem za ta organ.
(4) Kadar tehnična dokumentacija ni skladna s prvim,
drugim ali tretjim odstavkom tega člena in tako ne vključuje dovolj pomembnih
podatkov ali sredstev za zagotavljanje skladnosti radijske opreme z bistvenimi
zahtevami iz 3. člena tega pravilnika, lahko organ za nadzor nad trgom iz
39. člena tega pravilnika od proizvajalca ali uvoznika zahteva, da organ,
ki je zanj sprejemljiv, na stroške proizvajalca ali uvoznika v določenem obdobju
opravi preizkus, da preveri skladnost z bistvenimi zahtevami iz 3. člena
tega pravilnika.
IV. ORGANI ZA UGOTAVLJANJE SKLADNOSTI IN PRIGLASITEV
22. člen
(priglasitveni organ)
Priglasitveni organ za namene tega pravilnika je ministrstvo (v
nadaljnjem besedilu: priglasitveni organ).
23. člen
(obveznosti obveščanja za priglasitveni organ)
Priglasitveni organ obvesti Komisijo o svojih postopkih v
zvezi z ocenjevanjem, določitvijo in priglasitvijo organov za ugotavljanje
skladnosti ter o spremljanju priglašenih organov in vsaki spremembi v zvezi s
tem.
24. člen
(zahteve za organe za ugotavljanje skladnosti)
(1) Organ za ugotavljanje skladnosti je pravna oseba, ki
izpolnjuje pogoje iz zakona, ki ureja tehnične zahteve za proizvode in
ugotavljanje skladnosti in so podrobneje določeni s tem pravilnikom.
(2) Organ za ugotavljanje skladnosti v postopku
ugotavljanja skladnosti kot tretja stranka zagotavlja neodvisnost in
nepristranskost do organizacije ali radijske opreme, ki jo ocenjuje. Organ, ki
je del poslovnega združenja ali strokovnih zvez, ki zastopajo podjetja,
vključena v načrtovanje, proizvodnjo, dobavo, sestavljanje, uporabo ali
vzdrževanje radijske opreme, katere skladnost ugotavlja, se lahko šteje kot tak
organ pod pogojem, da je zagotovljena njegova samostojnost in da ni navzkrižja
interesov.
(3) Organ za ugotavljanje skladnosti, njegovo najvišje
vodstvo in osebje, odgovorno za izvajanje nalog ugotavljanja skladnosti, ne
smejo biti niti načrtovalci, proizvajalci, dobavitelji, monterji, kupci,
lastniki, uporabniki ali vzdrževalci radijske opreme, katere skladnost
ugotavljajo, niti zastopniki katere od teh strani. To ne izključuje uporabe
ocenjevalne radijske opreme, nujne za delovanje organa za ugotavljanje
skladnosti, ali uporabe take radijske opreme v zasebne namene. Organ za
ugotavljanje skladnosti, njegovo najvišje vodstvo in osebje, odgovorno za izvajanje
nalog ugotavljanja skladnosti, neposredno ne smejo sodelovati pri načrtovanju,
proizvodnji ali konstrukciji, trženju, montaži, uporabi ali vzdrževanju
navedene radijske opreme, ne smejo zastopati strani, ki sodelujejo pri teh
dejavnostih. Ne smejo sodelovati pri nobenih dejavnostih, ki bi lahko
nasprotovale njihovi neodvisni presoji in integriteti v zvezi z dejavnostmi
ugotavljanja skladnosti, za katere so priglašeni. To zlasti velja za svetovalne
storitve. Organi za ugotavljanje skladnosti zagotavljajo, da dejavnosti
odvisnih družb ali podizvajalcev ne vplivajo na zaupnost, objektivnost ali
nepristranskost njihovih dejavnosti ugotavljanja skladnosti.
(4) Organi za ugotavljanje skladnosti in njihovo osebje
izvajajo dejavnosti ugotavljanja skladnosti z največjo poklicno integriteto in
potrebno strokovno usposobljenostjo na določenem področju, brez pritiskov in
spodbud, zlasti finančnih, ki bi lahko vplivali na njihovo presojo ali
rezultate njihovih dejavnosti ugotavljanja skladnosti, zlasti kar zadeva osebe
ali skupine oseb, za katere so rezultati teh dejavnosti pomembni.
(5) Organ za ugotavljanje skladnosti je sposoben
izvajati vse naloge ugotavljanja skladnosti v skladu s tem pravilnikom, za
katere je bil priglašen, bodisi da navedene naloge izvaja sam, bodisi da so
izvedene v njegovem imenu in na njegovo odgovornost. Organ za ugotavljanje
skladnosti ima vedno in za vsak postopek ugotavljanja skladnosti ter za vsako
vrsto ali kategorijo aparatov, za katere je priglašen, na razpolago:
1.     
osebje s strokovnim znanjem in izkušnjami za izvajanje nalog
ugotavljanja skladnosti;
2.     
opise postopkov, v skladu s katerimi se izvaja ugotavljanje skladnosti,
ki zagotavljajo preglednost in zmožnost ponovitve teh postopkov. Imeti mora
politiko in postopke za razlikovanje med nalogami, ki jih izvaja kot priglašeni
organ, in drugimi dejavnostmi;
3.     
postopke za izvajanje dejavnosti, pri katerih so ustrezno upoštevani
velikost podjetja, sektor, v katerem deluje, njegova struktura, stopnja
zahtevnosti tehnologije zadevne radijske opreme ter množična ali serijska
narava proizvodnega postopka. Organ za ugotavljanje skladnosti ima na voljo
potrebna sredstva za izvajanje strokovnih in upravnih nalog, povezanih z
dejavnostmi ugotavljanja skladnosti na primeren način.
(6) Osebje, odgovorno za izvajanje nalog ugotavljanja
skladnosti, ima:
1.     
tehnično in poklicno usposobljenost, ki zajema vse dejavnosti
ugotavljanja skladnosti, za katere je bil organ za ugotavljanje skladnosti
priglašen;
2.     
znanje o zahtevah glede ugotavljanja skladnosti, ki ga izvaja, in
ustrezna pooblastila za izvedbo teh ugotavljanj skladnosti;
3.     
znanje in razumevanje bistvenih zahtev iz 3. člena tega pravilnika,
uporabljenih harmoniziranih standardov ter ustreznih določb zakonodaje Evropske
unije o harmonizaciji in nacionalne zakonodaje;
4.     
sposobnost za pripravo certifikatov o EU-pregledu tipa ali odobritev
sistema kakovosti, zapisov in poročil, ki dokazujejo, da je bilo ugotavljanje
skladnosti izvedeno.
(7) Zagotovljena je nepristranskost organa za
ugotavljanje skladnosti, njegovega najvišjega vodstva in osebja, odgovornega za
izvajanje nalog ugotavljanja skladnosti. Plačilo najvišjega vodstva in osebja,
odgovornega za izvajanje nalog ugotavljanja skladnosti organa za ugotavljanje
skladnosti, ne sme biti odvisno od števila izvedenih ugotavljanj ali rezultatov
navedenih ugotavljanj.
(8) Organ za ugotavljanje skladnosti ima sklenjeno
zavarovanje odgovornosti.
(9) Osebje organa za ugotavljanje skladnosti je zavezano
k poklicni molčečnosti v zvezi z vsemi informacijami, pridobljenimi med izvajanjem
nalog po tem pravilniku, razen pred pristojnimi organi države članice Evropske
unije, v kateri izvaja svoje dejavnosti. Lastninske pravice vseh udeleženih
subjektov v postopku ugotavljanja skladnosti morajo biti zaščitene.
(10) Organi za ugotavljanje skladnosti sodelujejo pri
ustreznih dejavnostih standardizacije, regulativnih dejavnostih na področju
radijske opreme in načrtovanja frekvence ter dejavnostih koordinacijske skupine
priglašenih organov, ustanovljene v skladu z ustrezno zakonodajo Evropske unije
o harmonizaciji, ali zagotovijo, da je njihovo osebje, pristojno za izvajanje
nalog ugotavljanja skladnosti, obveščeno o teh dejavnostih, upravne odločbe in
dokumente, ki izhajajo iz rezultatov dela navedene skupine, pa uporabljajo kot
splošne smernice.
25. člen
(domneva o skladnosti organov za ugotavljanje skladnosti)
Kadar organ za ugotavljanje skladnosti dokaže svojo skladnost
s kriteriji, določenimi v zadevnih harmoniziranih standardih za akreditacijo
ali njihovih delih, se domneva, da izpolnjuje zahteve iz 24. člena tega
pravilnika, če veljavni harmonizirani standardi zajemajo te zahteve.
26. člen
(odvisne družbe in podizvajalci)
(1) Kadar organ za ugotavljanje skladnosti za določene
naloge, povezane z ugotavljanjem skladnosti, sklene pogodbo s podizvajalci ali
jih prenese na odvisno družbo, zagotovi, da podizvajalec ali odvisna družba
izpolnjuje zahteve iz 24. člena tega pravilnika. Priglašeni organ o
sklenitvi pogodbe s podizvajalci ali prenosu na odvisno družbo obvesti
priglasitveni organ.
(2) Organi za ugotavljanje skladnosti prevzamejo celotno
odgovornost za naloge, ki jih izvajajo podizvajalci ali odvisne družbe, ne
glede na njihov sedež.
(3) Dejavnosti se lahko prenesejo na podizvajalca ali
odvisno družbo samo, če stranka s tem soglaša.
(4) Organi za ugotavljanje skladnosti hranijo ustrezne
dokumente v zvezi z ocenjevanjem usposobljenosti podizvajalca ali odvisne
družbe in nalogami, ki jih izvaja v skladu s tem pravilnikom, ter
priglasitvenim organom omogočajo dostop do teh dokumentov.
27. člen
(zahtevek za priglasitev)
(1) Organ za ugotavljanje skladnosti predloži zahtevek
za priglasitev priglasitvenemu organu.
(2) Zahtevku za priglasitev se priložijo opis dejavnosti
ugotavljanja skladnosti, opis modula ali modulov za ugotavljanje skladnosti in
opis radijske opreme, za katero navedeni organ trdi, da je pristojen, ter
akreditacijska listina, ki jo izda Slovenska akreditacija in ki potrjuje, da
organ za ugotavljanje skladnosti izpolnjuje zahteve iz 24. člena tega
pravilnika.
(3) Kadar zadevni organ za ugotavljanje skladnosti ne
more predložiti akreditacijske listine, priglasitvenemu organu predloži vse
listinske dokaze, potrebne za preverjanje, priznavanje in redno spremljanje
njegove skladnosti z zahtevami iz 24. člena tega pravilnika.
28. člen
(priglasitveni postopek)
(1) Priglasitveni organ lahko priglasi samo tiste organe
za ugotavljanje skladnosti, ki izpolnjujejo zahteve iz 24. člena tega
pravilnika.
(2) Priglasitveni organ o priglasitvi in vseh njenih
naknadnih spremembah obvesti Komisijo in druge države članice Evropske unije po
elektronskem orodju za priglasitev, ki ga upravlja Komisija. Priglasitev
vključuje vse podrobnosti o dejavnostih ugotavljanja skladnosti, modulu ali
modulih za ugotavljanje skladnosti in zadevni radijski opremi ter
akreditacijsko listino.
(3) Kadar priglasitev ne temelji na akreditacijski
listini iz drugega odstavka 27. člena tega pravilnika, priglasitveni organ
Komisiji in drugim državam članicam predloži listinske dokaze, ki potrjujejo
usposobljenost organa za ugotavljanje skladnosti in uvedene ukrepe, s katerimi
se zagotovi, da bo organ pod rednim nadzorom in da bo stalno izpolnjeval
zahteve iz 24. člena tega pravilnika. Organ za ugotavljanje skladnosti
lahko opravlja dejavnosti priglašenega organa le, če Komisija ali druge države
članice Evropske unije ne predložijo ugovora v dveh tednih od priglasitve v
primeru uporabe akreditacijske listine iz drugega odstavka 27. člena tega
pravilnika oziroma v dveh mesecih od priglasitve v primeru uporabe listinskih
dokazov iz tretjega odstavka 27. člena tega pravilnika.
29. člen
(spremembe priglasitev)
V primeru omejitve, začasnega preklica ali umika priglasitve ali
če je priglašeni organ prenehal z dejavnostjo, priglasitveni organ izvede
ustrezne ukrepe za zagotovitev, da gradivo in dokumente tega organa prevzame v
obravnavo drug priglašeni organ, bodisi da so na voljo priglasitvenim organom
in organu za nadzor nad trgom iz 39. člena tega pravilnika na njihovo
zahtevo.
30. člen
(izpodbijanje usposobljenosti priglašenih organov)
Priglasitveni organ na zahtevo Komisije predloži vse
informacije v zvezi s podlago za priglasitev ali ohranjanje usposobljenosti
zadevnega priglašenega organa, če Komisija dvomi oziroma je bila seznanjena z
dvomom o pristojnosti priglašenega organa ali njegovem stalnem izpolnjevanju
zahtev in obveznosti, ki veljajo zanj.
31. člen
(obveznosti priglašenih organov v zvezi z njihovim delom)
(1) Priglašeni organi skladnosti izvajajo ugotavljanje
skladnosti v skladu s postopki za ugotavljanje skladnosti iz Priloge 3 in
Priloge 4 tega pravilnika.
(2) Ugotavljanje skladnosti se izvaja sorazmerno, tako
da se prepreči nepotrebna obremenitev gospodarskih subjektov. Priglašeni organi
in organi za ugotavljanje skladnosti pri izvajanju svojih postopkov upoštevajo
velikost podjetja, sektor, v katerem deluje, njegovo strukturo, stopnjo
zahtevnosti zadevne tehnologije radijske opreme ter množično ali serijsko
naravo proizvodnega postopka. Pri tem v vsakem primeru spoštujejo stopnjo
zahtevnosti in nivo zaščite, ki sta potrebna za to, da je radijska oprema
skladna s tem pravilnikom.
(3) Kadar priglašeni organ ugotovi, da proizvajalec ne
izpolnjuje bistvenih zahtev iz 3. člena tega pravilnika ali ustreznih
harmoniziranih standardov ali drugih tehničnih specifikacij, od proizvajalca
zahteva, da izvede ustrezne korektivne ukrepe, in ne izda certifikata o
EU-pregledu tipa ali odobritve sistema kakovosti.
(4) Kadar med postopkom spremljanja skladnosti po izdaji
certifikata o EU-pregledu tipa ali odobritve sistema kakovosti priglašeni organ
ugotovi, da radijska oprema ni več skladna, od proizvajalca zahteva, da izvede
ustrezne korektivne ukrepe, in po potrebi začasno prekliče ali umakne
certifikat o EU-pregledu tipa ali odobritev sistema kakovosti.
(5) Kadar korektivni ukrepi niso izvedeni ali nimajo
zahtevanega učinka, priglašeni organ po potrebi omeji, začasno prekliče ali
umakne vse certifikate o EU-pregledu tipa ali odobritve sistema kakovosti.
32. člen
(pritožba zoper odločitve priglašenih organov)
Priglašeni organ zagotovi, da je zoper njegove odločitve iz
tretjega, četrtega in petega odstavka prejšnjega člena na voljo pritožbeni
postopek.
33. člen
(obveznosti obveščanja za priglašene organe)
(1) Priglašeni organi obveščajo priglasitveni organ o:
a)    
vsaki zavrnitvi, omejitvi, začasnem preklicu ali umiku certifikata o
EU-pregledu tipa ali odobritve sistema kakovosti v skladu z zahtevami iz Prilog
3 in 4 tega pravilnika;
b)    
vseh okoliščinah, ki vplivajo na obseg ali pogoje za priglasitev;
c)    
vsakem zaprosilu za informacije v zvezi z dejavnostmi ugotavljanja
skladnosti, ki so ga prejeli od organa za nadzor nad trgom;
d)    
na zahtevo, o vseh dejavnostih ugotavljanja skladnosti, izvedenih v
obsegu njihove priglasitve, in o vseh drugih izvedenih dejavnostih, vključno s
čezmejnimi dejavnostmi in sklepanjem pogodb s podizvajalci.
(2) Priglašeni organi v skladu z zahtevami iz Prilog 3
in 4 tega pravilnika zagotavljajo drugim organom, ki so priglašeni na podlagi
tega pravilnika in izvajajo podobne dejavnosti ugotavljanja skladnosti ter
pokrivajo enake kategorije radijske opreme, zadevne informacije o vprašanjih v
zvezi z negativnimi in na zahtevo s pozitivnimi rezultati ugotavljanja
skladnosti.
(3) Priglašeni organi izpolnjujejo obveznosti obveščanja
iz Prilog 3 in 4 tega pravilnika.
34. člen
(koordinacija priglašenih organov)
Priglašeni organi neposredno ali prek pooblaščenih
zastopnikov sodelujejo pri delu koordinacije za sodelovanje med priglašenimi
organi in sektorske skupine priglašenih organov v okviru Komisije.
V. NADZOR NAD TRGOM, NADZOR NAD RADIJSKO OPREMO, KI VSTOPA NA
TRG EVROPSKE UNIJE, IN ZAŠČITNI POSTOPEK
35. člen
(nadzor nad trgom in nadzor nad radijsko opremo, ki vstopa
na trg Evropske unije)
Za radijsko opremo, ki jo opredeljuje ta pravilnik, se
uporabljajo tretji odstavek 15. člena in 16. do 29. člen Uredbe
765/2008/ES.
36. člen
(postopek za ravnanje z radijsko opremo, ki pomeni tveganje
na nacionalni ravni)
Kadar organ za nadzor nad trgom iz 39. člena tega
pravilnika meni, da neskladnost ni omejena na njegovo nacionalno ozemlje, o
rezultatih vrednotenja in ukrepih, ki jih zahteva od gospodarskega subjekta,
obvesti Komisijo in druge države članice Evropske unije v skladu s predpisom,
ki ureja način mednarodne izmenjave informacij o ukrepih in dejanjih, ki
omejujejo trgovanje s proizvodi.
37. člen
(zaščitni postopek)
Kadar Komisija ugotovi, da je nacionalni ukrep iz 36. člena
tega pravilnika upravičen, organ za nadzor nad trgom iz 39. člena tega
pravilnika sprejme ukrepe, potrebne za umik ali odpoklic neskladnega proizvoda
s trga v skladu s predpisom, ki ureja način mednarodne izmenjave informacij o
ukrepih in dejanjih, ki omejujejo trgovanje s proizvodi. Če se ugotovi, da je
nacionalni ukrep neupravičen, organ za nadzor nad trgom ukrep umakne.
38. člen
(formalna neskladnost)
Organ za nadzor nad trgom iz 39. člena tega pravilnika
od zadevnega gospodarskega subjekta zahteva, da zadevno neskladnost odpravi,
kadar ugotovi katero od naslednjih dejstev:
1.     
oznaka CE je bila nameščena tako, da je kršen 30. člen Uredbe
765/2008/ES ali 20. člen tega pravilnika;
2.     
oznaka CE ni bila nameščena;
3.     
identifikacijska številka priglašenega organa, če se uporablja postopek
ugotavljanja skladnosti iz Priloge 4 tega pravilnika, je bila nameščena tako,
da krši 20. člen tega pravilnika, ali ni nameščena;
4.     
izjava EU o skladnosti ni bila pripravljena;
5.     
izjava EU o skladnosti ni bila pravilno pripravljena;
6.     
tehnična dokumentacija ni na voljo ali ni popolna;
7.     
informacije iz šestega in sedmega odstavka 10. člena tega
pravilnika ali tretjega odstavka 12. člena tega pravilnika manjkajo, so
napačne ali nepopolne;
8.     
informacije o predvideni uporabi radijske opreme, izjavi EU o skladnosti
in omejitvah uporabe iz osmega, devetega in desetega odstavka 10. člena
tega pravilnika niso priloženi radijski opremi;
9.     
zahteve o identifikaciji gospodarskih subjektov iz 15. člena tega
pravilnika niso izpolnjene;
10.  
neskladnost s 5. členom tega pravilnika.
39. člen
(nadzor)
Nadzor nad izvajanjem tega pravilnika, v skladu z zakonom, ki
ureja tehnične zahteve za proizvode in ugotavljanje skladnosti, zakonom, ki ureja
elektronske komunikacije in s predpisi, ki določajo pristojnosti in naloge
inšpekcijskih organov, opravljata:
-       
Tržni inšpektorat Republike Slovenije za proizvode na trgu in
-       
Agencija za komunikacijska omrežja in storitve Republike Slovenije za
proizvode v uporabi.

Priloga
1: Oprema, ki je ta pravilnik ne zajema
Priloga
2: Modul A za ugotavljanje skladnosti
Priloga
3: Modula B in C za ugotavljanje skladnosti 
Priloga
4: Modul H za ugotavljanje skladnosti
Priloga
5: Vsebina tehnične dokumentacije
Priloga
6: Izjava EU o skladnosti
Priloga
7: Poenostavljena izjava EU o skladnosti

Pravilnik o radijski opremi (Uradni list RS,
št. 3/16) vsebuje naslednjo prehodno in
končno določbo:
»VI. PREHODNA IN KONČNA DOLOČBA
40. člen
(prenehanje veljavnosti in
uporaba)
(1) Z uveljavitvijo tega pravilnika preneha veljati
Pravilnik o radijski opremi in telekomunikacijski terminalski opremi (Uradni list
RS, št. 17/09, 17/11 – ZTZPUS-1 in 54/12), uporablja pa se še do
12. junija 2016.
(2) Radijska oprema in telekomunikacijska terminalska
oprema, ki je skladna s pravilnikom iz prejšnjega odstavka, je lahko dostopna
na trgu ali dana v uporabo še do 12. junija 2017.
41. člen
(začetek veljavnosti in
uporaba)
Ta pravilnik začne veljati petnajsti dan po objavi v Uradnem listu
Republike Slovenije, uporabljati pa se začne 13. junija 2016, razen določb
5. člena tega pravilnika, ki se začnejo uporabljati 12. junija 2018.«.

Pravilnik o spremembah Pravilnika o radijski
opremi (Uradni list RS, št. 9/20) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.