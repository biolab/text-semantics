1. člen
S tem pravilnikom se ureja splošno obliko službene izkaznice
in značke inšpektorja in postopek za njihovo izdajo, če ni s posebnim zakonom
določeno drugače.
2. člen
Službena izkaznica inšpektorja (v nadaljnjem besedilu:
izkaznica) se izda v obliki izkaznice.
3. člen
Značka inšpektorja se izda v obliki kovinskega znaka.
4. člen
(1) Obrazec izkaznice inšpektorja je izdelan iz polikarbonata
z zaščitnimi elementi v velikosti 85,6 x 54 mm in debeline 0,76 mm. Obrazec
izkaznice mora biti v skladu z uredbo, ki ureja celostno grafično podobo Vlade
Republike Slovenije in drugih organov državne uprave. 
(2) Na prednji strani izkaznice je zgoraj grb Republike
Slovenije in poleg njega napis »Republika Slovenija« in pod njim naziv
inšpektorata oziroma inšpekcije. Na spodnji levi strani je fotografija
inšpektorja, na desni strani pa ime in priimek inšpektorja, registrska številka
izkaznice (enaka na znački inšpektorja), datum izdaje ter žig in podpis
ministra, ki izda izkaznico. 
(3) Posamezen inšpektorat oziroma inšpekcija lahko pod imenom
in priimkom inšpektorja doda vrstico s podrobnejšim poimenovanjem delovnega
mesta. 
(4) Vzorec službene izkaznice inšpektorja je določen v
prilogi 1, ki je sestavni del tega pravilnika.
5. člen
(1) Značka inšpektorja je kovana iz 1,5–2,0 mm bakrene
pločevine, ki se jo galvansko obdela. 
(2) Velikost značke je 5,0 x 6,5 cm (oval). 
(3) V ovalu značke je v zgornjem delu napis »Republika
Slovenija«. V sredini značke je apliciran slovenski grb v predpisanih barvah v
izvedbi z žganim emajlom (steklovina). Levo in desno od grba so stilizirani
lipovi listi. Spodnji del značke se zaključuje z napisom inšpektor in prostorom
za številčenje značke inšpektorja. 
(4) Značka je dvonivojska z apliciranim barvnim grbom
Slovenije. Obroba značke, napis »Republika Slovenija«, napis inšpektor in
prostor za zaporedno številko je dvignjen poliran. Ozadje značke je puncirano
in galvansko zlateno. 
(5) Na hrbtni strani značke je priponka za pripenjanje znaka
na ležišče iz usnja. 
(6) Podoba značke je določena v prilogi 2, ki je sestavni del
tega pravilnika.
6. člen
(1) Izkaznica in značka se hranita v usnjenem preklopnem
ovitku. 
(2) Ovitek je izdelan iz črnega govejega usnja v velikosti
7,0 x 10,5 cm (zaprti format). 
(3) Ovitek ima štiri strani: 
-       
na prvi strani je slepi odtis grba Republike Slovenije in napis
»Republika Slovenija«; 
-       
na drugi strani je odprtina za shranjevanje službene izkaznice z izrezom
za izvleko, ki je zaščitena z obstojno prozorno plastiko, ki omogoča vidnost
izkaznice. Cela druga stran je podložena z usnjem in prehaja na tretjo stran
brez zaseka v notranjem hrbtu; 
-       
na tretji strani izkaznice je izrez za vpetje kovinskega znaka, ki je na
usnjeni podlagi in omogoča ločitev od usnjenega ovitka izkaznice. Na hrbtni
strani usnjene podlage je vzmet in usnjena zaponka, ki omogočata zatikanje
znaka za žep ali pripetje za pas; 
-       
robovi usnjenega ovitka in usnjena podlaga so šivani z nitjo in vsi
robovi lepljeni z lepilom.
7. člen
(1) Imetniku izkaznice in značke, ki opravlja inšpekcijsko
nadzorstvo na območjih občin, v katerih živita avtohtoni italijanska in
madžarska narodna skupnost, se izda izkaznica tudi z besedilom v italijanskem
oziroma madžarskem jeziku, in sicer tako, da se na hrbtni strani izkaznice
ponovijo elementi iz drugega odstavka 4. člena tega pravilnika v italijanskem
oziroma madžarskem jeziku. 
(2) V skladu z drugim predpisom ali mednarodno pogodbo se
prejšnji odstavek smiselno uporabi tudi v primeru, če se izdaja izkaznica v
angleškem jeziku.
8. člen
(1) Izkaznico in značko izda minister, pristojen za področje,
na katerem deluje inšpektor (v nadaljnjem besedilu: pristojni minister). 
(2) Pristojno ministrstvo vodi register izdanih izkaznic in
značk s podatki o: 
1.     
osebnem imenu imetnika izkaznice in značke; 
2.     
datumu izdaje izkaznice; 
3.     
registrski številki izkaznice in značke; 
4.     
datumu prenehanja veljavnosti ali zamenjave izkaznice in značke; 
5.     
razlogu za prenehanje veljavnosti oziroma zamenjavo izkaznice in značke
ter 
6.     
o izkaznicah in značkah v hranjenju v primerih iz 11. člena tega
pravilnika. 
(3) Pristojni minister lahko za vodenje registra izdanih
izkaznic in značk pooblasti inšpektorat oziroma organ v sestavi, ki opravlja
inšpekcijski nadzor.
9. člen
(1) Veljavnost izkaznice in značke preneha z dnem: 
1.     
prenehanja delovnega razmerja imetnika izkaznice in značke; 
2.     
premestitve imetnika izkaznice in značke na delovno mesto, za katero ni
predpisanih inšpektorskih pooblastil, 
3.     
premestitve inšpektorja v drug državni organ na delovno mesto, za katero
so predpisana inšpektorska pooblastila. 
(2) V primerih iz prejšnjega odstavka mora imetnik izkaznico
in značko takoj vrniti pristojnemu ministrstvu.
10. člen
(1) Izkaznica in značka se izdata na novo ali se zamenjata,
če: 
1.     
imetnik izgubi izkaznico oziroma značko; 
2.     
je izkaznica oziroma značka poškodovana; 
3.     
je imetnik spremenil osebno ime. 
(2) V primerih iz 2. in 3. točke prejšnjega odstavka mora
imetnik izkaznico in značko takoj vrniti pristojnemu ministrstvu.
11. člen
Izkaznica in značka se inšpektorju odvzameta za čas prepovedi
opravljanja dela za primere ugotavljanja odgovornosti inšpektorja za kršenje
pogodbene ali druge obveznosti iz delovnega razmerja.
12. člen
(1) Vrnjene izkaznice in značke po 9. in 10. členu tega
pravilnika se komisijsko uničijo. Komisijo za uničenje izkaznic in značk določi
pristojni minister. 
(2) Za uničenje se šteje večkratno preluknjanje izkaznice in
značke.
PREHODNE IN KONČNE DOLOČBE
13. člen
Izkaznice in značke, ki jih uporabljajo inšpektorji do
uveljavitve tega pravilnika, ostanejo v veljavi in uporabi.
14. člen
Z dnem uveljavitve tega pravilnika preneha veljati Pravilnik
o službeni izkaznici in znački inšpektorja ter izkaznici inšpektorja za sistem
javnih uslužbencev (Uradni list RS, št. 88/03 in 31/09).
15. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-441/2011
Ljubljana, dne 6. julija 2011
EVA 2011-3111-0022
Irma Pavlinič Krebs l.r. 
Ministrica za javno upravo

Priloga 1: Izkaznica
Priloga 2: Značka