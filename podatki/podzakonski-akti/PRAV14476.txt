I. SPLOŠNE DOLOČBE
1. člen
(vsebina in uporaba)
(1) Ta pravilnik ureja pogoje in postopke za pridobitev
vojaškega izkaza letalsko tehničnega osebja (v nadaljnjem besedilu: vojaški
izkaz), pripadajočih kategorij, ratingov in pooblastil, vrste in nosilce
usposabljanj ter opravljanje izpitov za pridobitev vojaškega izkaza, pogoje za
podaljšanje vojaškega izkaza, zdravniško spričevalo in druge pogoje, ki jih
mora izpolnjevati vojaško letalsko tehnično osebje.
(2) Glede na stopnjo in smer izobrazbe se vojaško
letalsko tehnično osebje deli na:
-       
letalske inženirje in
-       
letalske tehnike.
(3) Vojaško letalsko tehnično osebje se glede na smer
izobrazbe deli na:
-       
vojaško letalsko tehnično osebje, ki izvaja dela na konstrukciji,
motorju ali mehanskih sistemih zrakoplova in opremi zrakoplova;
-       
vojaško letalsko tehnično osebje, ki izvaja dela na sistemih avionike
zrakoplova, kot so instrumenti, pitot-statična oprema, navigacijska oprema in
komunikacijska oprema, ali na električni opremi oziroma sistemih zrakoplova.
(4) Za vprašanja ureditve splošnih pogojev, načinov in
postopkov licenciranja in usposabljanja se uporablja pravilnik, ki ureja
licenciranje vojaškega letalskega in drugega strokovnega osebja vojaškega
letalstva.
(5) Za vprašanja ureditve zdravstvene sposobnosti se
uporabljajo predpisi, ki urejajo zdravstveno sposobnost letalskega in drugega
strokovnega osebja.
2. člen
(pomen izrazov)
Izrazi, uporabljeni v tem pravilniku, pomenijo enako kot
izrazi, določeni v pravilniku, ki ureja licenciranje vojaškega letalskega in
drugega strokovnega osebja vojaškega letalstva, v zakonu, ki ureja letalstvo,
podzakonskih predpisih in drugih predpisih ter aktih, ki veljajo oziroma se
uporabljajo v Republiki Sloveniji za vojaško letalstvo.
3. člen
(osnovni pogoji za vojaško letalsko tehnično osebje)
Kandidat za vojaško letalsko tehnično osebje mora poleg
pogojev, določenih s pravilnikom, ki ureja licenciranje vojaškega letalskega in
drugega strokovnega osebja vojaškega letalstva, izpolnjevati naslednje pogoje o
izobrazbi tehniške smeri:
-       
vojaški letalski tehnik: najmanj izobrazba, pridobljena po
izobraževalnih programih za pridobitev srednje izobrazbe, ki je po zakonu, ki
ureja slovensko ogrodje kvalifikacij, uvrščena v 5. raven slovenskega ogrodja
kvalifikacij, smeri strojništva, elektrotehnike ali kombinacije obeh,
-       
vojaški letalski inženir: najmanj izobrazba, pridobljena po študijskem
programu prve stopnje, oziroma izobrazba, ki ustreza ravni izobrazbe,
pridobljene po študijskih programih prve stopnje, in je v skladu z zakonom, ki
ureja slovensko ogrodje kvalifikacij, uvrščena na 7. raven slovenskega ogrodja
kvalifikacij, tehniške smeri strojništva, elektrotehnike ali kombinacije obeh.
4. člen
(pogoji za opravljanje del)
(1) V procesu vzdrževanja in uporabe zrakoplova lahko
samostojno opravlja dela vojaško letalsko tehnično osebje, ki ima veljaven
vojaški izkaz z vpisano ustrezno kategorijo, interno pooblastilo in veljavno
zdravniško spričevalo.
(2) Za samostojno izvajanje vzdrževalnih del na tipu
zrakoplova ali motorja mora imeti vojaško letalsko tehnično osebje opravljeno
teoretično in praktično usposabljanje pri nosilcu tipskega certifikata ali
ustrezni pooblaščeni organizaciji.
(3) V skladu s predpisi, ki veljajo oziroma se
uporabljajo v Republiki Sloveniji na področju letalstva, mora vojaško letalsko
tehnično osebje za samostojno izvedbo del izkazovati tudi ustrezne delovne
izkušnje.
(4) Osebje, ki ne izpolnjuje pogojev iz tega člena,
lahko opravlja dela le pod nadzorom ustrezno usposobljenega vojaškega letalsko
tehničnega osebja.
II. KATEGORIJE, RATINGI IN POOBLASTILA
5. člen
(kategorije)
(1) Kategorija, vpisana v vojaški izkaz, opredeljuje
nivo zahtevnosti del, za katere je imetnik vojaškega izkaza usposobljen. Izdaja
vojaškega izkaza brez vpisane kategorije ni mogoča.
(2) Ustrezna kategorija se vpiše v vojaški izkaz glede
na:
-       
vrsto izobrazbe;
-       
ustrezen program osnovnega šolanja iz 9. člena tega pravilnika v
skladu s predpisi, ki veljajo oziroma se uporabljajo v Republiki Sloveniji za
letalstvo;
-       
praktično usposabljanje vojaškega letalsko tehničnega osebja na delovnem
mestu, ki je izvedeno v skladu s predpisi, ki veljajo oziroma se uporabljajo v
Republiki Sloveniji na področju letalstva.
(3) Glede na stopnje strokovne vojaško letalsko tehnične
usposobljenosti ločimo naslednje kategorije vojaške letalsko tehnične
usposobljenosti:
-       
kategorija A,
-       
kategorija B1,
-       
kategorija B2,
-       
kategorija C.
(4) Kategorija A vojaškemu letalsko tehničnemu osebju
dovoljuje:
-       
izvajanje linijskega vzdrževanja;
-       
izvajanje enostavnih vzdrževalnih del v skladu z odobrenimi programi
vzdrževanja zrakoplovov;
-       
izdajo potrdila o sprostitvi v uporabo po manjšem načrtovanem linijskem
vzdrževanju in odpravljanju manjših napak. Potrdilo o sprostitvi v uporabo se
lahko izda samo za delo, ki ga je imetnik vojaškega izkaza osebno opravil;
-       
izvedbo pregledov zrakoplovov pred letenjem, med njim in po njem.
(5) Kategorija B1 vojaškemu letalsko tehničnemu osebju
dovoljuje:
-       
izvedbo vzdrževalnih del na strukturi zrakoplova in na pogonskih,
mehanskih in električnih sistemih ter na letalskih elektronskih sistemih, za
katere so potrebni le preprosti preizkusi za izkazovanje njihove sposobnosti,
ne pa tudi odpravljanje napak;
-       
sprostitev zrakoplova v uporabo po izvedbi linijskega vzdrževanja
zrakoplova;
-       
pridobljena kategorija B1 vključuje vse privilegije kategorije A.
(6) Kategorija B2 vojaškemu letalsko tehničnemu osebju
dovoljuje:
-       
izvedbo vzdrževalnih del na elektronskih in električnih sistemih in na
elektronskih in električnih sistemih znotraj pogonskih in mehanskih sistemov,
za katere so potrebni le preprosti preizkusi za izkazovanje njihove
sposobnosti;
-       
sprostitev zrakoplova v uporabo po izvedenih vzdrževalnih delih iz
prejšnje alineje v linijskem vzdrževanju;
-       
izdajo potrdila o sprostitvi v uporabo po manjšem načrtovanem linijskem
vzdrževanju in odpravljanju manjših napak. Potrdilo o sprostitvi v uporabo se
lahko izda samo za delo, ki ga je imetnik vojaškega izkaza osebno opravil;
-       
pridobljena kategorija B2 ne vključuje privilegijev kategorije A –
osebje s pridobljeno kategorijo B2 mora pred izvedbo pregledov zrakoplovov pred
letenjem, med njim in po njem opraviti ustrezno specialistično usposabljanje.
(7) Kategorija C vojaškemu letalsko tehničnemu osebju
dovoljuje:
-       
načrtovanje in pripravo tehnične dokumentacije vzdrževanja zrakoplovov;
-       
izdajo certifikata sprostitve v uporabo zrakoplova po izvedenem baznem
vzdrževanju, pri čemer mora imeti osebje v vojaškem izkazu vpisan tudi tip
zrakoplova;
-       
izdelavo programov vzdrževanja posameznega tipa zrakoplova, pri čemer
mora imeti osebje v vojaškem izkazu vpisan tudi tip zrakoplova.
(8) Za samostojno izvajanje vzdrževalnih del na
posameznem tipu zrakoplova mora imetnik vojaškega izkaza poleg ustrezne
kategorije iz tega člena imeti vpisan tudi rating zrakoplova v skladu s
6. členom ali posebno pooblastilo skladno s 7. členom tega
pravilnika. Za vzdrževalna dela, ki so skupna za več tipov zrakoplovov, lahko
vpis ratinga zrakoplova nadomesti tudi interno pooblastilo iz 8. člena
tega pravilnika.
(9) Imetnik vojaškega izkaza lahko ob že vpisani
kategoriji pridobi tudi novo kategorijo, če izpolnjuje pogoje, določene s
predpisi, ki veljajo oziroma se uporabljajo v Republiki Sloveniji za letalstvo,
in pridobi ustrezne delovne izkušnje.
6. člen
(ratingi)
(1) Rating, vpisan v vojaški izkaz, opredeljuje tip
zrakoplova z motorjem, na katerem lahko vojaško letalsko tehnično osebje
samostojno izvaja vzdrževalna dela glede na pridobljeno kategorijo.
(2) Ustrezen rating se vpiše v vojaški izkaz na podlagi
potrdila o opravljenem usposabljanju pri proizvajalcu zrakoplova in motorja,
organizaciji, ki jo pooblasti proizvajalec, ali organizaciji, ki jo potrdi
Vojaški letalski organ (v nadaljnjem besedilu: VLO).
(3) Ne glede na prejšnji odstavek VLO določi, v katerih
primerih mora posameznik izkazovati tudi praktične izkušnje za vpis ratinga
zrakoplova.
(4) V predelu vojaškega izkaza, namenjenem za
evidentiranje ratinga zrakoplova, se poleg tipa vpiše tudi podatek o kategoriji
iz prejšnjega člena. Če posameznik izpolnjuje pogoje različnih kategorij, se
navedene kategorije v vojaškem izkazu označijo tudi v predelu, kjer je naveden
posamezen tip zrakoplova.
7. člen
(pooblastila)
(1) Pooblastilo, vpisano v vojaški izkaz, opredeljuje
dodatno usposobljenost vojaškega letalsko tehničnega osebja za opravljanje
specifičnih vzdrževalnih del in vzdrževanja vojaških letalskih sistemov.
(2) Pooblastilo se vpiše v vojaški izkaz na podlagi
potrdila o opravljenem usposabljanju pri certificiranem ali pooblaščenem
izvajalcu usposabljanja.
(3) Pooblastila zajemajo zlasti:
-       
preiskave z neporušno metodo materiala (NDT), ki opredeljuje tudi
stopnjo usposobljenosti v skladu z veljavnimi predpisi;
-       
oborožitvene sisteme (ARM), ki opredeljuje tudi tip zrakoplova, na
katerega se pooblastilo ARM nanaša.
(4) Če je imetnik vojaškega izkaza usposobljen le za del
posameznega pooblastila iz prejšnjega odstavka, se to evidentira v omejitvah v
vojaškem izkazu.
(5) Pooblastilo se vpisuje v vojaški izkaz pri vseh
kategorijah iz 5. člena tega pravilnika. Podrobnejši obseg pooblastila se
določi z internim pooblastilom iz 8. člena tega pravilnika.
8. člen
(interno pooblastilo)
(1) Interno pooblastilo je listina, s katero se vojaško
letalsko tehnično osebje podrobneje pooblašča za izvedbo del, povezanih z
vzdrževanjem zrakoplovov Slovenske vojske (v nadaljnjem besedilu: SV).
(2) Pogoje in pristojnosti za izdajo, podaljšanje,
obnovo, omejitev in odvzem internega pooblastila vojaškega letalsko tehničnega
osebja, ki opravlja dela v vojaških enotah, opredeljujejo organizacijski
priročniki vojaških letalsko tehničnih enot.
(3) Interna pooblastila izdajajo nadzorniki kakovosti v
letalskih enotah SV v skladu z internimi dokumenti za vzdrževanje zrakoplovov
SV na podlagi izvedenih strokovnih usposabljanj.
(4) Ob odvzemu ali omejitvi internega pooblastila
posamezniku iz razlogov, ki posegajo v vojaški izkaz in vpisane kategorije,
ratinge ali pooblastila, mora enota o tem obvestiti VLO.
III. ŠOLANJE IN USPOSABLJANJE ZA PRIDOBITEV VOJAŠKEGA IZKAZA
9. člen
(namen in vrste šolanj ter usposabljanj)
(1) Namen šolanja in usposabljanja vojaškega letalsko
tehničnega osebja je pridobiti ustrezno strokovno raven znanja, povezanega z
izvajanjem vzdrževalnih del na zrakoplovih SV.
(2) Osnovno šolanje in praktično usposabljanje vojaškega
letalsko tehničnega osebja je osnovni pogoj za pridobitev vojaškega izkaza z
vpisano ustrezno kategorijo.
(3) Praktično usposabljanje vojaškega letalsko
tehničnega osebja se izvaja v vojaški letalsko tehnični enoti, odgovorni za
bazno vzdrževanje zrakoplovov SV, ali v certificirani oziroma pooblaščeni
vzdrževalni organizaciji.
IV. PRIDOBITEV VOJAŠKEGA IZKAZA
10. člen
(vloga in dokazila)
(1) Vojaška oseba, ki je uspešno opravila šolanja in
usposabljanja iz prejšnjega člena, vloži v VLO vlogo za izdajo vojaškega izkaza
v skladu s pravilnikom, ki ureja licenciranje vojaškega letalskega in drugega
strokovnega osebja vojaškega letalstva.
(2) K vlogi za izdajo vojaškega izkaza mora vojaška
oseba ob izpolnjevanju zahtev iz pravilnika, ki ureja licenciranje vojaškega
letalskega in drugega strokovnega osebja, priložiti kopijo veljavne licence za
vzdrževanje zrakoplovov, ki jo je izdala Javna agencija za civilno letalstvo.
11. člen
(izpit za pridobitev vojaškega izkaza)
(1) Kandidat za pridobitev vojaškega izkaza opravi izpit
pred izpitno komisijo v skladu s pravilnikom, ki ureja licenciranje vojaškega
letalskega in drugega strokovnega osebja vojaškega letalstva. Kandidat izpit
opravi iz poznavanja predpisov s področja vojaškega letalstva in standardov ter
internih splošnih pravnih aktov s področja vzdrževanja zrakoplovov.
(2) Pogoj za uspešno opravljen izpit je doseženih
najmanj 80 odstotkov pravilnih odgovorov pri pisnem delu in uspešno opravljen
ustni zagovor.
V. VOJAŠKI IZKAZ
12. člen
(vsebina vojaškega izkaza)
Izkaz vojaške letalsko tehnične usposobljenosti je listina,
ki jo izda VLO na obrazcu, ki je kot Priloga 1 sestavni del tega pravilnika.
Izkaz vojaške letalsko tehnične usposobljenosti vsebuje:
1.     
splošne podatke imetnika izkaza (ime in priimek, leto rojstva, stalno
prebivališče);
2.     
podatki o izdajalcu izkaza in datum izdaje izkaza;
3.     
datum veljavnosti vojaškega izkaza;
4.     
vrsto izkaza (letalski inženir ali letalski tehnik);
5.     
kategorijo izkaza (A, B1, B2, C);
6.     
rating (tip) zrakoplova SV;
7.     
posebna pooblastila (ARM, NDT);
8.     
morebitne omejitve.
13. člen
(veljavnost vojaškega izkaza)
(1) VLO izda vojaški izkaz za obdobje petih let.
(2) Vpis dodatnih kategorij, tipov ali pooblastil in
izbris omejitev nista časovno omejena.
14. člen
(vpis dodatne kategorije, ratinga ali pooblastila v vojaški
izkaz)
(1) Imetnik vojaškega izkaza vloži pisno vlogo za vpis
dodatne kategorije, ratinga ali pooblastila v vojaški izkaz v skladu s
pravilnikom, ki ureja licenciranje vojaškega letalskega in drugega strokovnega
osebja vojaškega letalstva.
(2) Vloga za vpis dodatne kategorije mora vsebovati
naslednje priloge:
-       
kopijo veljavnega zdravniškega spričevala;
-       
potrdilo o opravljenem osnovnem šolanju;
-       
dokazilo o ustreznih praktičnih izkušnjah, ki ga verificira oseba,
pooblaščena za kontrolo kakovosti vojaške enote.
(3) Vloga za vpis dodatnega ratinga mora vsebovati
naslednje priloge:
-       
kopijo veljavnega zdravniškega spričevala;
-       
dokazilo o izvedenem usposabljanju za vpis ratinga zrakoplova;
-       
dokazilo o praktičnih izkušnjah iz vzdrževanja zrakoplova v skladu s
tretjim odstavkom 6. člena tega pravilnika. Ustreznost dokazila potrdi
oseba, pooblaščena za kontrolo kakovosti vojaške enote.
(4) Vloga za vpis dodatnega pooblastila ali izbris
omejitev mora vsebovati naslednji prilogi:
-       
kopijo veljavnega zdravniškega spričevala;
-       
potrdilo o opravljenem usposabljanju za vpis pooblastila ali izbris
omejitev.
15. člen
(podaljšanje veljavnosti vojaškega izkaza)
(1) K vlogi za podaljšanje vojaškega izkaza mora imetnik
vojaškega izkaza poleg izpolnjevanja pogojev iz pravilnika, ki ureja licenciranje
vojaškega letalskega in drugega strokovnega osebja vojaškega letalstva,
priložiti izjavo nadzornika kakovosti, s katero ta potrjuje, da je imetnik
vojaškega izkaza v obdobju od zadnjega podaljšanja ali izdaje samostojno
opravljal vzdrževalna dela v obsegu, ki ustrezajo posamezni kategoriji s
pripadajočimi ratingi in pooblastili.
(2) Ne glede na prejšnji odstavek izjava nadzornika
kakovosti ni potrebna za imetnika vojaškega izkaza, ki opravlja dela in naloge
zunaj letalskih in letalsko tehničnih enot na formacijski dolžnosti letalskega
tehnika ali letalskega inženirja. V tem primeru se vojaški izkaz podaljšuje na
podlagi potrdila o opravljenem delu na področju vzdrževanja zrakoplovov v
vojaški enoti imetnika.
(3) Če vloga ni bila oddana pravočasno, vendar ne
pozneje kot 30 dni od poteka veljavnosti vojaškega izkaza, mora imetnik
vojaškega izkaza v vlogi za podaljšanje navesti razlog za zamudo z
obrazložitvijo.
(4) Če je bila vloga za podaljšanje vojaškega izkaza
oddana po 30 dneh od poteka veljavnosti vojaškega izkaza in ne več kot eno leto
po izteku veljavnosti vojaškega izkaza, mora imetnik vojaškega izkaza za
obnovitev uspešno opraviti izpit iz 11. člena tega pravilnika.
(5) Če je bila vloga za podaljšanje vojaškega izkaza
oddana več kot eno leto od poteka veljavnosti vojaškega izkaza, mora imetnik
vojaškega izkaza izpolniti pogoje glede praktičnih izkušenj, ki veljajo za
pridobitev vojaškega izkaza v skladu s tretjo alinejo drugega odstavka
5. člena tega pravilnika, in uspešno opraviti izpit iz 11. člena tega
pravilnika.
16. člen
(obnova veljavnosti vojaškega izkaza)
(1) Ob začasnem odvzemu vojaškega izkaza mora vojaška
oseba za obnovo veljavnosti vojaškega izkaza uspešno opraviti izpit v skladu z
11. členom tega pravilnika.
(2) Za obnovo veljavnosti vojaškega izkaza vojaška oseba
vloži vlogo v skladu z 10. členom tega pravilnika. K vlogi morajo biti
priložena dokazila, s katerimi vojaška enota, kamor je razporejena vojaška
oseba, dokazuje, da ni več razlogov za začasni odvzem vojaškega izkaza ali njegovo
omejitev. Priloženo mora biti tudi ustrezno veljavno zdravniško spričevalo.
(3) Na podlagi vloge VLO izda sklep, s katerim imenuje
izpitno komisijo.
(4) Po uspešno opravljenem izpitu VLO izda sklep iz
sedmega odstavka 15. člena Pravilnika o licenciranju vojaškega letalskega
in drugega strokovnega osebja vojaškega letalstva (Uradni list RS,
št. 113/22).
17. člen
(obnova veljavnosti kategorije, ratinga ali pooblastila iz
vojaškega izkaza)
(1) Če se imetniku vojaškega izkaza začasno odvzamejo
kategorija, rating ali pooblastilo, mora vložiti vlogo za obnovo veljavnosti
odvzete kategorije, ratinga ali pooblastila iz vojaškega izkaza.
(2) K vlogi morajo biti priložena dokazila, s katerimi
vojaška enota, kamor je razporejen imetnik vojaškega izkaza, dokazuje, da ni
več razlogov za začasni odvzem kategorije, ratinga ali pooblastila. Priloženo
mora biti tudi ustrezno veljavno zdravniško spričevalo.
VI. PREHODNA IN KONČNI DOLOČBI
18. člen
(veljavnost vojaških izkazov)
Vojaški izkazi, izdani pred uveljavitvijo tega pravilnika,
veljajo do poteka njihove veljavnosti, vendar največ dve leti od uveljavitve
tega pravilnika.
19. člen
(prenehanje veljavnosti)
Z dnem uveljavitve tega pravilnika prenehata veljati tretji
in četrti odstavek 51. člena Pravilnika o registraciji, označevanju,
plovnosti ter listinah in knjigah vojaških zrakoplovov (Uradni list RS,
št. 42/16).
20. člen
(začetek veljavnost)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-34/2021-16
Ljubljana, dne 22. avgusta 2022
EVA 2021-1911-0020
Marjan Šarec
minister 
za obrambo
Soglašam!
Mag. Bojan Kumer
minister 
za infrastrukturo

Priloga
1: Vojaški izkaz letalsko tehničnega osebja