1. člen
S tem odlokom se v času nalezljive bolezni COVID-19 zaradi
nemotene in ustrezne preskrbe z zdravili omejita predpisovanje in izdaja
zdravil z učinkovino:
-       
klorokin s klasifikacijsko oznako P01BA01 po
anatomsko-terapevtsko-kemični klasifikaciji (v nadaljnjem besedilu: klorokin)
ali
-       
hidroksiklorokin s klasifikacijsko oznako P01BA02 po
anatomsko-terapevtsko-kemični klasifikaciji (v nadaljnjem besedilu:
hidroksiklorokin).
2. člen
(1) Zdravila z učinkovino klorokin ali hidroksiklorokin
sme predpisati le zdravnik specialist revmatolog ali specialist
dermatovenerolog, in sicer za zdravljenje pacientov z revmatoidnim artritisom
ali eritematoznim lupusom, ali osebni zdravnik, kadar po navodilu revmatologa
ali dermatovenerologa nadaljuje zdravljenje pacienta.
(2) Ne glede na 210. člen Pravil obveznega zdravstvenega
zavarovanja (Uradni list RS, št. 30/03 – prečiščeno besedilo, 35/03 – popr.,
78/03, 84/04, 44/05, 86/06, 90/06 – popr., 64/07, 33/08, 7/09, 88/09, 30/11,
49/12, 106/12, 99/13 – ZSVarPre-C, 25/14, 85/14,10/17 – ZČmIS, 64/18 in 4/20)
se zdravilo z učinkovino klorokin ali hidroksiklorokin ne sme predpisovati na
recept za lastno uporabo ali na samoplačniški recept.
3. člen
(1) Zdravila z učinkovino klorokin ali hidroksiklorokin
se smejo izdati le na podlagi recepta zdravnika specialista revmatologa,
dermatovenerologa ali osebnega zdravnika, kadar po navodilu revmatologa ali
dermatovenerologa nadaljuje zdravljenje pacienta.
(2) Izdaja zdravil z učinkovino klorokin ali
hidroksiklorokin na samoplačniški recept ali na recept za lastno uporabo ni
dovoljena.
4. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih 14 dni in ob upoštevanju strokovnih razlogov odloči,
da se ti ukrepi še naprej uporabljajo, ali pa ukrepe spremeni oziroma odpravi
ter o tem obvesti Državni zbor in javnost.
KONČNI DOLOČBI
5. člen
Z dnem uveljavitve tega odloka preneha veljati Odlok o
omejitvi predpisovanja in izdaje zdravil z učinkovino klorokin,
hidroksiklorokin ali azitromicin (Uradni list RS, št. 43/20).
6. člen
Ta odlok začne veljati naslednji dan po objavi v Uradnem
listu Republike Slovenije.
Št. 00725-30/2020
Ljubljana, dne 24. junija 2020
EVA 2020-2711-0059
Vlada Republike Slovenije
Janez Janša
predsednik