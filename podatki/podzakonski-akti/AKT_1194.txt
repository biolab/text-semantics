I. SPLOŠNE DOLOČBE
1. člen
(vsebina)
S tem aktom se določajo način in pravila za vodenje registra
potrdil o izvoru (v nadaljnjem besedilu: register), pogoji za odprtje računa v
registru, vodenje računa in zaprtje računa v registru ter način in oblika
sporočanja upravičencev do potrdil o proizvodnji električne energije.
2. člen
(pomen izrazov)
(1) Register je informacijska podpora, ki omogoča
vodenje in upravljanje baze podatkov ter opravljanje transakcij v zvezi s
potrdili o izvoru preko spleta, kot določa 368. člen Energetskega zakona
(Uradni list RS, št. 60/19 – uradno prečiščeno besedilo, 65/20 in 158/20 –
ZURE; v nadaljnjem besedilu: EZ-1).
(2) Drugi izrazi, uporabljeni v tem aktu, imajo enak
pomen, kot ga določata EZ-1 in Uredba o izdaji deklaracij za proizvodne naprave
in potrdil o izvoru električne energije (Uradni list RS, št. 182/20; v
nadaljnjem besedilu: uredba).
II. NAČIN IN PRAVILA ZA VODENJE REGISTRA
3. člen
(vsebina registra)
(1) Register se vodi v elektronski obliki in je ločen v
javno dostopen del in del za registrirane uporabnike.
(2) V javno dostopnem delu so razvidne naslednje
informacije:
-       
seznam proizvodnih naprav;
-       
splošne informacije o izdaji potrdil o izvoru;
-       
uporabniška navodila;
-       
kontaktni podatki o osebah, odgovornih za izdajo potrdil o izvoru, in
-       
kontaktni podatki o osebah, odgovornih za tehnično upravljanje in
vzdrževanje registra.
(3) V delu za registrirane uporabnike so zavedene
naslednje informacije:
-       
registrirane proizvodne naprave;
-       
mesečne količine proizvedene električne energije po posameznih
proizvodnih napravah;
-       
o izdanih, prenesenih, izvoženih, uvoženih in razveljavljenih potrdilih
o izvoru.
4. člen
(razpoložljivost registra)
Register je dostopen vsak dan od 0. do 24. ure na spletnem
naslovu https://poi.borzen.si.
5. člen
(vzdrževalna dela)
Med opravljanjem vzdrževalnih del register ni dostopen.
Upravljavec registra mora uporabnike o načrtovanih vzdrževalnih delih obvestiti
z obvestilom na začetni strani registra vsaj pet delovnih dni pred začetkom
le-teh.
6. člen
(izpad registra)
(1) Če informacijski sistem registra neha delovati
zaradi okvare ali napake strojne opreme upravljavca registra, zaradi okvare ali
napake aplikacije ali zaradi drugih vzrokov, ki so v domeni upravljavca
registra, mora biti ponovno delovanje sistema zagotovljeno najpozneje v desetih
delovnih dneh od izpada delovanja sistema, razen v primerih višje sile.
(2) Upravljavec registra mora o izpadu delovanja in
ponovni vzpostavitvi registra uporabnike obvestiti na spletnem naslovu registra
takoj, ko je to mogoče.
III. POGOJI ZA ODPRTJE, VODENJE IN ZAPRTJE RAČUNA
7. člen
(vrste računov)
(1) V registru je mogoče odpreti naslednje vrste
računov:
-       
račun proizvajalca in
-       
račun trgovca.
(2) Agencija za energijo (v nadaljnjem besedilu:
agencija) lahko za potrebe izvajanja z zakonodajo določenih nalog odpre posebne
račune zase in za druge osebe.
8. člen
(pogoji za odprtje računa)
(1) Račun v registru lahko odpre vsaka pravna ali
fizična oseba, ki opravlja poslovno dejavnost in je potencialni imetnik potrdil
o izvoru ter vloži zahtevo za odprtje računa.
(2) Za odprtje računa proizvajalca mora uporabnik
upravljati vsaj eno proizvodno napravo z veljavno deklaracijo za proizvodno
napravo in se registrirati v register.
(3) Za odprtje računa trgovca se morajo uporabniki
registrirati v register.
(4) Vsak uporabnik ima lahko v registru odprt samo en
račun za opravljanje transakcij s potrdili o izvoru.
9. člen
(postopek odprtja računa)
(1) Zahtevo za odprtje računa uporabnik poda tako:
-       
da izpolni spletni obrazec za registracijo v registru, ki je dostopen v
meniju »Registracija«, in
-       
agenciji posreduje izpolnjen obrazec »Vloga za odprtje računa v
registru« (v nadaljnjem besedilu: vloga).
(2) Obrazec vloge je objavljen na spletni strani
agencije.
(3) Agencija po prejemu izpolnjene vloge uporabniku
odpre račun v registru in mu na elektronski naslov posreduje geslo za vstop.
10. člen
(dostop do računa)
(1) Uporabnik registra pooblasti najmanj eno osebo za
dostop do njegovega računa in upravljanje z računom.
(2) Pooblastilo mora vsebovati ime in priimek
pooblaščenca in elektronski naslov pooblaščenca, s katerim bo dostopal do
registra.
11. člen
(vodenje računa)
Agencija v registru vodi račune uporabnikov, kar zajema:
-       
obravnavo zahtevkov za izdajo, prenos, izvoz in razveljavitev potrdil o
izvoru;
-       
spremljanje transakcij;
-       
obravnavo zahtevkov za registracijo uporabnikov in proizvodnih naprav;
-       
urejanje podatkov in informacij na računih uporabnikov.
12. člen
(napačno stanje na računu)
(1) Uporabnik je dolžan spremljati točnost podatkov na
svojem računu.
(2) Če uporabnik zaradi napake v registru na svojem
računu ugotovi napačno stanje, o tem obvesti agencijo.
(3) Če agencija ugotovi, da je napačno stanje na računu
posledica napake v delovanju registra, nepravilnost odpravi in o tem obvesti
uporabnika.
13. člen
(zaprtje računa)
Agencija zapre račun v registru na zahtevo uporabnika ali če
uporabnik preneha obstajati.
14. člen
(vsebina zahtevka za izdajo potrdil o izvoru)
(1) Potrdila o izvoru se na zahtevo proizvajalca izdajo
na njegov račun glede na zahtevo, v kateri opredeli:
-       
proizvodno napravo;
-       
obdobje proizvodnje;
-       
količino električne energije, za katero želi pridobiti potrdila o
izvoru;
-       
podatke o obratovanju.
(2) Za vsako enoto proizvedene energije iz določene
proizvodne naprave je mogoče v registru izdati največ eno potrdilo o izvoru.
15. člen
(vsebina zahtevka za prenos potrdil o izvoru)
Potrdila o izvoru se prenesejo na zahtevo uporabnika na račun
drugega uporabnika. Uporabnik v zahtevi za prenos določi račun prejemnika in
potrdila o izvoru, ki jih želi prenesti.
16. člen
(vsebina zahtevka za prenos potrdil o izvoru v drugo državo)
(1) Potrdila o izvoru se prenesejo (izvozijo) v drugo
državo na zahtevo uporabnika, v kateri opredeli:
-       
račun, na katerega se nanaša izvoz, in
-       
potrdila o izvoru, ki jih želi izvoziti.
(2) Če register države, v katerega se potrdila o izvoru
izvažajo, ni elektronsko povezan z registrom, mora uporabnik namesto računa
vpisati podatke o prejemniku potrdil o izvoru. V registru se oblikuje dokument
s podatki o izvoženih potrdilih o izvoru, ki je dostopen na računu uporabnika
in ga je mogoče natisniti.
17. člen
(vsebina zahtevka za pridobitev potrdil o izvoru iz druge
države)
(1) Potrdila o izvoru se prenesejo (uvozijo) iz druge
države v pisni obliki ali elektronsko, če je tuji register potrdil o izvoru
povezan z registrom.
(2) Elektronsko uvožena potrdila o izvoru so po prenosu
prikazana na računu uporabnika registra in lahko z njimi opravlja transakcije.
(3) Če tuji register, iz katerega se potrdila o izvoru
uvažajo, ni elektronsko povezan z registrom, mora uporabnik agenciji
posredovati potrdila o izvoru, ki jih želi uvoziti skupaj z zahtevo za uvoz
potrdil o izvoru in opisom delovanja sistema potrdil o izvoru v državi
izdajateljici, ki vključuje zakonodajo, proces registracije, nadzora in
transakcij s potrdili o izvoru ter opis delovanja sistema razkritja proizvodnih
virov.
(4) Agencija preveri točnost, zanesljivost in
verodostojnost potrdil o izvoru, ki jih uporabnik želi uvoziti. Po potrditvi
uvoza agencija omenjena potrdila o izvoru naloži na račun uporabnika, ki lahko z
njimi izvaja transakcije znotraj registra, pri čemer izvoz in razveljavitev na
upravičenca zunaj Republike Slovenije nista možna.
18. člen
(vsebina zahtevka za razveljavitev potrdil o izvoru)
(1) Potrdila o izvoru se razveljavijo na zahtevo
uporabnika, v kateri opredeli:
-       
podatke o pravni ali fizični osebi, na katero se nanaša izvaja
razveljavitev;
-       
državo, v kateri ima sedež oseba, na ime katere se izvaja razveljavitev,
in
-       
potrdila o izvoru, ki jih želi razveljavitvi.
(2) Po razveljavitvi se v registru oblikuje dokument s
podatki o razveljavljenih potrdilih o izvoru, ki je dostopen na računu
uporabnika in ga je mogoče natisniti.
IV. NAČIN IN OBLIKA SPOROČANJA PODATKOV O PROIZVODNJI
19. člen
(podatki o proizvodnji)
Proizvajalci posredujejo agenciji merilne podatke iz prvega
odstavka 24. člena uredbe v tabelarični obliki v skladu s splošnim aktom
agencije, ki ureja način posredovanja podatkov in dokumentov izvajalcev
energetskih dejavnosti.
V. KONČNI DOLOČBI
20. člen
(prenehanje uporabe)
Z dnem uveljavitve tega akta se preneha uporabljati Akt o
uporabi registra potrdil o izvoru električne energije in načinu sporočanja
podatkov o proizvodnji električne energije (Uradni list RS, št. 33/09 in
17/14 – EZ-1).
21. člen
(začetek veljavnosti)
Ta akt začne veljati naslednji dan po objavi v Uradnem listu
Republike Slovenije.
Št. 71-1/2020-11/335
Maribor, dne 21. decembra 2020
EVA 2020-2430-0143
Predsednica sveta
Agencije za energijo
dr. Romana Jordan