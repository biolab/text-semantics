1. člen
Ta pravilnik ureja pogoje, ki jih mora izpolnjevati strokovni
delavec pri delodajalcu, ki opravlja strokovne naloge varnosti pri delu (v
nadaljnjem besedilu: strokovni delavec).
2. člen
Strokovni delavec mora biti usposobljen za opravljanje
strokovnih nalog varnosti pri delu in se mora stalno strokovno usposabljati in
izpopolnjevati. Strokovni delavec se mora v treh mesecih po imenovanju ter nato
vsaj enkrat letno udeležiti programa usposabljanja v skladu s predpisi, ki
urejajo stalno strokovno usposabljanje strokovnih delavcev.
Usposobljenost za opravljanje strokovnih nalog se presoja
glede na vrsto dejavnosti, ki jo opravlja delodajalec ter vrste in stopnje
tveganj za nastanek nezgod pri delu, poklicnih bolezni in bolezni, povezanih z
delom ter glede na število zaposlenih delavcev pri delodajalcu.
3. člen
Pri delodajalcu, kjer iz ocene tveganja izhaja večja
nevarnost za nezgode pri delu, poklicne bolezni in bolezni, povezane z delom,
mora strokovni delavec imeti opravljeno temeljno stopenjsko izobraževanje
najmanj ravni 6/1 po KLASIUS - SRV iz naravoslovno tehničnega področja. 
Strokovni delavec pri delodajalcu iz prejšnjega odstavka mora
imeti opravljen strokovni izpit v skladu s predpisi, ki urejajo opravljanje
strokovnega izpita iz varnosti pri delu.
4. člen
Pri delodajalcu, ki zaposluje več kot pet delavcev in kjer iz
ocene tveganja ne izhaja večja nevarnost za nezgode pri delu, poklicne bolezni
in bolezni, povezane z delom, mora strokovni delavec imeti opravljeno temeljno
stopenjsko izobraževanje najmanj ravni 5 po KLASIUS - SRV. 
Strokovni delavec pri delodajalcu iz prejšnjega odstavka mora
imeti opravljen strokovni izpit po predpisih, ki urejajo opravljanje
strokovnega izpita iz varnosti pri delu.
5. člen
Pri delodajalcu, ki zaposluje pet ali manj delavcev in kjer
iz ocene tveganja ne izhaja večja nevarnost za nezgode pri delu, poklicne
bolezni in bolezni, povezane z delom, mora strokovni delavec imeti opravljeno
temeljno stopenjsko izobraževanje najmanj ravni 4 po KLASIUS - SRV in opravljen
splošni del strokovnega izpita iz varnosti pri delu ali opravljeno prilagojeno
usposabljanje kakor ga za delodajalce določa predpis, ki ureja stalno strokovno
usposabljanje strokovnih delavcev.
6. člen
Delodajalec določi vrsto strokovne izobrazbe in število strokovnih
delavcev glede na merila, določenea v tretjem odstavku 28. člena Zakona o
varnosti in zdravju pri delu (Uradni list RS, št. 43/11).
7. člen
Ne glede na določbe tega pravilnika mora strokovni delavec
ali delodajalec kot strokovni delavec, ki izvaja strokovne naloge opravljanja
obdobnih preiskav škodljivosti v delovnem okolju in opravljanja obdobnih
pregledov in preizkusov delovne opreme, izpolnjevati pogoje, ki so glede vrste
in smeri izobrazbe, delovnih izkušenj in strokovnega izpita ter glede potrebne
tehnične opreme določeni v predpisu, ki ureja dovoljenje za opravljanje
strokovnih nalog.

Pravilnik o pogojih, ki jih mora izpolnjevati
strokovni delavec za varnost pri delu (Uradni list RS, št. 109/11) vsebuje naslednjo prehodno in
končno določbo:
»8. člen
Strokovni delavec pri delodajalcu iz 3. člena tega pravilnika
mora opraviti predpisano usposabljanje v roku treh let od uveljavitve tega
pravilnika. 
Strokovni delavec pri delodajalcu iz 5. člena tega pravilnika
mora opraviti predpisani strokovni izpit ali usposabljanje v roku enega leta od
uveljavitve tega pravilnika.
9. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah Pravilnika o pogojih,
ki jih mora izpolnjevati strokovni delavec za varnost pri delu (Uradni list RS,
št. 77/19) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
Strokovni delavci, ki so ob uveljavitvi tega pravilnika že
imenovani, se morajo od leta 2020 dalje vsaj enkrat letno udeležiti programa
usposabljanja v skladu s predpisi, ki urejajo stalno strokovno usposabljanje
strokovnih delavcev. 
5. člen
Ta pravilnik začne veljati petnajsti dan po objavi v Uradnem
listu Republike Slovenije.«.