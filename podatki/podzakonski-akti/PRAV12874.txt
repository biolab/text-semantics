I. SPLOŠNA DOLOČBA
1. člen
(vsebina pravilnika)
Ta pravilnik podrobneje določa pogoje za pridobitev psa
pomočnika (v nadaljnjem besedilu: pes), postopek za pridobitev psa, izbiro in
delo izvedencev ter vsebino pogodbe, sklenjene med izvajalcem šolanja psov (v
nadaljnjem besedilu: izvajalec) in ministrstvom, pristojnim za invalidsko
varstvo (v nadaljnjem besedilu: ministrstvo).
II. PES POMOČNIK
2. člen
(upravičenci do psa pomočnika)
Do psa so upravičene težko ali najtežje gibalno ovirani
invalidi oziroma invalidke (v nadaljnjem besedilu: invalidi), ki:
-       
so polnoletni državljani oziroma državljanke Republike Slovenije s
stalnim prebivališčem v Republiki Sloveniji ali polnoletni tujci oziroma tujke,
ki imajo stalno prebivališče v Republiki Sloveniji,
-       
so sposobni sami sprejeti odločitev za psa in so seznanjeni z obveznostmi
in odgovornostmi, ki jih prinaša taka odločitev,
-       
imajo velike težave pri gibanju, prenašanju, premikanju ali ravnanju s
predmeti ter imajo ustrezne psihofizične lastnosti,
-       
primerne bivalne razmere, in
-       
imajo socialno mrežo v primeru, ko iz kakršnegakoli razloga na njihovi
strani za psa ne zmorejo krajši čas skrbeti sami.
3. člen
(vsebina priloge 1 in priloge 2 ter standardi izvajalcev šolanja
psa pomočnika)
(1) Podrobnejši opis pogojev za pridobitev pravice do psa,
uvajanje invalida za delo s psom in končna preizkušnja invalida in psa so
določeni v prilogi, ki je kot priloga 1 sestavni del tega pravilnika.
(2) Opisi pogojev za izbiro psa, njegovega šolanja, vmesni
preizkusov A in končni preizkus B ter opis uvajanja invalida za delo s psom so
določeni v prilogi, ki je kot priloga 2 sestavni del tega pravilnika.
(3) V zvezi z usposobljenostjo in nalogami izvajalca se
smiselno uporabljajo slovenski standardi za inštruktorje mobilnosti psov
vodnikov.
4. člen
(vloga za uveljavljanje pravice do psa pomočnika)
(1) Vloga za uveljavljanje pravice do psa (v nadaljnjem
besedilu: vloga) mora vsebovati:
-       
ime in priimek vlagatelja, EMŠO, naslov prebivališča,
-       
opis velikih težav pri gibanju, prenašanju, premikanju ali ravnanju s
predmeti ter o ustreznih psihofizičnih lastnostih in primernih bivalnih
razmerah,
-       
izjavo vlagatelja o zagotavljanju ustreznih bivalnih razmer za psa ter
-       
datum in podpis vlagatelja ali zakonitega zastopnika.
(2) Vlagatelj lahko vlogo vloži na kateri koli upravni enoti.
(3) Upravna enota pristojna za odločanje v 15 dneh po prejemu
vloge zaprosi Univerzitetni rehabilitacijski inštitut Republike Slovenije –
Soča (v nadaljnjem besedilu: inštitut) ter izvedenca s področja dela s psi
pomočniki (v nadaljnjem besedilu: izvedenec), da podata izvedenski mnenji.
Zaprosilu priloži fotokopijo dokumentacije, ki jo je vlagatelj priložil vlogi.
(4) Upravna enota izvedenca izbere iz liste izvedencev, ki
jih je s sklepom imenoval minister oziroma ministrica, pristojen za invalidsko
varstvo (v nadaljnjem besedilu: minister) in je objavljena na spletni strani
ministrstva.
III. IZVEDENCI
5. člen
(izdelava izvedenskih mnenj)
(1) Inštitut in izvedenec podata izvedenski mnenji na podlagi
zdravstvene in druge dokumentacije ter osebnega pregleda in pogovora z
invalidom.
(2) Multidisciplinarni izvedenski tim inštituta s področja
fizikalne, rehabilitacijske stroke in psihologije poda izvedensko mnenje o
fizičnih, osebnih in drugih značilnostih invalida, ki so podrobneje opredeljene
v prilogi 1 tega pravilnika.
(3) Izvedenec poda izvedensko mnenje v zvezi z oceno
združljivosti invalida in psa ter mnenje o uspešnosti para, ki ga tvorita
invalid in pes.
(4) Inštitut in izvedenec mnenji iz drugega in tretjega
odstavka tega člena najpozneje v 60 dneh od prejema zaprosila pošljeta upravni
enoti.
(5) Minister s sklepom določi cenik za izdelavo izvedenskega mnenja
inštituta in izvedenca.
IV. POSTOPEK PRIDOBITVE PSA POMOČNIKA
6. člen
(vrednotnica za financiranje šolanja psa pomočnika)
(1) Po pravnomočnosti odločbe o odobritvi šolanja psa upravna
enota upravičencu izda vrednotnico za financiranje šolanja psa (v nadaljnjem
besedilu: vrednotnica), ki je določena v prilogi in je kot priloga 3 sestavni
del tega pravilnika.
(2) Vrednotnica vsebuje:
-       
ime in priimek upravičenca, EMŠO, naslov prebivališča,
-       
naziv upravne enote, ki je vrednotnico izdala,
-       
številko vrednotnice, ki je sestavljena iz šifre upravne enote in
petmestne zaporedne številke v letu ter številke odločbe upravne enote,
-       
datum izdaje vrednotnice,
-       
navedbo, da je to »vrednotnica za financiranje šolanja psa pomočnika«,
-       
podpis odgovorne osebe in žig upravne enote,
-       
predvideni datum prevzema psa,
-       
podpis upravičenca ob prevzemu psa,
-       
podpis in žig izvajalca šolanja psa,
-       
navedbo, da šolanje psa financira ministrstvo in da je rok plačila določen
skladno s predpisi, ki urejajo izvrševanje proračuna Republike Slovenije in
-       
navedbo, da mora izvajalec šolanja psa izpolnjeno vrednotnico skupaj z
zapisnikom o prevzemu psa, ki ga podpišeta izvajalec in upravičenec, priložiti
ob izdaji zahtevka za plačilo šolanja psa.
(3) Upravna enota na vrednotnici izpolni podatke od prve do
šeste alineje prejšnjega odstavka, podatke od sedme do devete alineje
prejšnjega odstavka pa izpolni izvajalec.
(4) Upravičenec mora izbrati izvajalca in pri njem unovčiti
vrednotnico najkasneje v roku enega meseca od izdaje vrednotnice.
7. člen
(izvajalci šolanja psa pomočnika)
Invalid, ki mu je bila z odločbo priznana pravica do šolanja
psa, izbere izvajalca med tistimi, ki jih je ministrstvo izbralo na podlagi
javnega razpisa. Seznam izvajalcev šolanja psov pomočnikov je objavljen na
spletni strani ministrstva.
8. člen
(pogodba z izvajalci)
Ministrstvo z izbranimi izvajalci sklene pogodbo, ki vsebuje najmanj
naslednje:
-       
pogodbeno ceno in način plačila,
-       
zagotovilo, da se za šolanje psov pomočnikov, usposabljanje inštruktorjev
in upravičencev uporabljajo standardi iz 3. člena tega pravilnika,
-       
predvideni čas šolanja psa pomočnika in čas usposabljanja upravičenca,
-       
obveznosti izvajalca v zvezi z izpolnitvijo pogodbe.
9. člen
(prekinitev šolanja psa pomočnika)
(1) Če izvajalec med šolanjem psa oceni, da upravičenec ne
izpolnjuje več pogojev iz priloge 1 tega pravilnika, o tem obvesti upravno
enoto.
(2) Glede ponovnega zaprosila, rokov in vsebine ponovnih mnenj
se smiselno uporabljajo določbe tega pravilnika v zvezi z vlogo.
(3) Če iz ponovnega mnenja inštituta in izvedenca izhaja, da
invalid ne izpolnjuje več pogojev za pridobitev psa, upravna enota izda
odločbo, s katero odloči, da invalid ni upravičen do dodelitve psa pomočnika in
navede, katerih pogojev invalid ne izpolnjuje.
(4) V primeru prekinitve šolanja psa zaradi razlogov iz prvega
odstavka tega člena je izvajalec upravičen do kritja sorazmernega dela
stroškov, določenih z vrednotnico, ob upoštevanju časa že izvedenega šolanja. V
tem primeru lahko invalid ponovno zaprosi za pridobitev psa po treh letih.
(5) Izvajalec po prekinitvi šolanja psa zaradi razlogov
iz prvega odstavka tega člena, zahtevek za povračilo sorazmernega dela
stroškov, določenih z vrednotnico in original vrednotnice pošlje na upravno
enoto, ki je vrednotnico izdala.
10. člen
(pravica do novega psa pomočnika)
Če pes ne more več opravljati nalog zaradi bolezni, poškodbe ali
smrti, za katero ni kriv invalid, lahko invalid uveljavlja pravico do novega
psa pred potekom roka iz 22.c člena Zakona o izenačevanju možnosti
invalidov (Uradni list RS, št. 94/10, 50/14 in 32/17).
11. člen
(preizkus in odločba)
(1) Po končanem šolanju psa član multidisciplinarnega tima
inštituta (v nadaljnjem besedilu: član) in izvedenec skupaj z izvajalcem
opravijo končni preizkus B o usposobljenosti invalida in psa za sodelovanje. O
preizkusu vodijo zapisnik, ki ga podpišejo invalid, član in izvedenec ter
izvajalec.
(2) Po uspešno opravljenem končnem preizkusu B se pošlje
zapisnik iz prejšnjega odstavka upravni enoti, ki je izdala odločbo o odobritvi
šolanja psa. Če sta invalid in pes končni preizkus B uspešno opravila, upravna
enota po uradni dolžnosti izda odločbo o dodelitvi psa invalidu v last.
(3) Ko invalid postane lastnik psa, mora s psom ustrezno
ravnati in skrbeti zanj.
V. IZVAJALCI ŠOLANJA PSA POMOČNIKA
12. člen
(financiranje šolanja psa pomočnika)
(1) Izvajalec po opravljenem vmesnem preizkusu A iz priloge 2
tega pravilnika izstavi delni zahtevek za plačilo in mu priloži poročilo o
opravljenem vmesnem preizkusu A ter kopijo vrednotnice in ga pošlje upravni
enoto, ki je vrednotnico izdala.
(2) Poročilo izvajalca vsebuje:
-       
ime in priimek invalida, EMŠO in naslov,
-       
podatke o izvajalcu šolanja,
-       
podatke o psu pomočniku,
-       
zapisnik o opravljenem vmesnem preizkusu A, ki ga podpiše izvajalec,
-       
podpis in žig (če posluje z žigom) izvajalca.
(3) Delni zahtevek za plačilo po opravljenem vmesnem
preizkusu A vključuje stroške za:
-       
nakup psa,
-       
opremo psa,
-       
veterinarska in zdravstvena potrdila za psa, opravljena pred vmesnim
preizkusom A,
-       
sorazmerni del ob upoštevanju števila mesecev šolanja psa do
opravljenega vmesnega preizkusa A,
-       
prehrano in šolanje psa ter
-       
dejansko opravljene potne stroške do opravljenega vmesnega preizkusa A,
kot so določeni v 13. členu tega pravilnika.
(4) Po končanem šolanju psa izvajalec končni zahtevek za
plačilo, zapisnik o prevzemu psa in original vrednotnice pošlje na upravno
enoto, ki je vrednotnico izdala.
13. člen
(stroški šolanja psa pomočnika)
(1) Stroški šolanja psa po tem pravilniku so:
-       
stroški za nakup in šolanje psa,
-       
stroški opreme za psa (ovratnica, povodec in oprtnica),
-       
stroški uvajanja invalida za delo s psom,
-       
stroški prehrane psa v času šolanja,
-       
potni stroški izvajalca, če gre za razdaljo do prebivališča invalida do
50 km v eno smer, in
-       
stroški pridobitve veterinarskih in zdravstvenih potrdil za psa.
(2) Stroški prevozov, ki nastanejo pri šolanju psa in niso
vključeni v ceno iz prejšnjega odstavka, se določijo posebej v pogodbi iz 8.
člena tega pravilnika.
VI. PREHODNA IN KONČNA DOLOČBA
14. člen
(pridobitev certifikata)
Certifikat o izpolnjevanju standardov iz tretjega odstavka 3.
člena tega pravilnika morajo izvajalci pridobiti najpozneje v treh letih po
uveljavitvi tega pravilnika.
15. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije, razen 4. člena tega pravilnika, ki se začne uporabljati
1. maja 2018.
Št. 0072-20/2017/12
Ljubljana, dne 12. januarja 2018
EVA 2016-2611-0039
dr. Anja Kopač Mrak l.r.
Ministrica za delo, družino,
socialne zadeve in enake možnosti

Priloga 1: Pogoji za
pridobitev psa pomočnika
Priloga 2: Smernice
za izbiro psa pomočnika, veterinarska potrdila, program šolanja psa pomočnika,
uvajanje invalida in končni preizkus
Priloga 3:
Vrednotnica za plačilo šolanja psa pomočnika