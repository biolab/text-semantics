1. člen
Republika Slovenija izda kovanca za 20 in 50 tolarjev z
glavnimi znamenji, ki so določena s tem odlokom.
2. člen
Kovanca za 20 in 50 tolarjev sta izdelana iz zlitine, ki
vsebuje 75% bakra in 25% niklja.
3. člen
Kovanec za 20 tolarjev ima težo 6,85 grama in premer 24 milimetrov.
Kovanec za 50 tolarjev ima težo 8,00 grama in premer 26
milimetrov. 
Pri vsakem posameznem kovancu je dopusten odmik od teže do 2%
nad ali pod težo, pri premeru pa do 0,1 milimetra nad oziroma pod premerom.
4. člen
Izgled kovanca za 20 tolarjev je naslednji: 
-       
sprednja stran: 
v sredini je izbočena krožna površina, v kateri je odtisnjena
vrednost kovanca s številko »20«; na levi strani kovanca je od spodaj navzgor
izpisano ime »REPUBLIKA SLOVENIJA«; na desni strani kovanca je ob robu od
zgoraj navzdol izpisana vrednost kovanca z besedami »DVAJSET TOLARJEV«. V
spodnjem delu kovanca je odtisnjena letnica kovanja. 
-       
zadnja stran: 
v osrednjem delu kovanca je upodobljena štorklja. Nad njo je
ob zgornjem robu oznaka vrednosti s številko »20«. Na desni polovici kovanca je
ob robu v latinščini izpisano ime »CICONIA CICONIA«.
5. člen
Izgled kovanca za 50 tolarjev je naslednji: 
-       
sprednja stran: 
v sredini je izbočena krožna površina, v kateri je odtisnjena
vrednost kovanca s številko »50«; na levi strani kovanca je od spodaj navzgor
izpisano ime »REPUBLIKA SLOVENIJA«; na desni strani kovanca je ob robu od
zgoraj navzdol izpisana vrednost kovanca z besedami »PETDESET TOLARJEV«. V
spodnjem delu kovanca je odtisnjena letnica kovanja. 
-       
zadnja stran: 
v osrednjem delu kovanca je upodobljen bik. Nad njim je ob
zgornjem robu v latinščini izpisano ime »TAURUS TAURUS«. Ob spodnjem robu
kovanca je oznaka vrednosti s številko »50«.
6. člen
Kovanec za 20 tolarjev je po obodu valovito nazobčan. 
Kovanec za 50 tolarjev je po obodu izmenično gladek –
nazobčan.
7. člen
Ta odlok začne veljati naslednji dan po objavi v Uradnem
listu Republike Slovenije.
Št. 448-03/2002-2
Ljubljana, dne 20. februarja 2003.
Vlada Republike Slovenije
mag. Anton Rop l. r.
Predsednik