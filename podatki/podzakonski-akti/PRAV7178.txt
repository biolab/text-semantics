1. člen
(vsebina pravilnika)
Ta pravilnik določa:
-      
način opravljanja lovskega izpita (v nadaljnjem besedilu: izpit),
-      
način oblikovanja izpitnih komisij in
-      
obliko dokazila o opravljenem lovskem izpitu (v nadaljnjem besedilu:
spričevalo).
2. člen
(vsebina izpita)
Izpit obsega praktični in teoretični del.
Pripravnik opravlja praktični del izpita v lovišču oziroma v lovišču s posebnim
namenom, teoretični del izpita pa pri Lovski zvezi Slovenije (v nadaljnjem
besedilu: Zveza).
3. člen
(program praktičnega dela izpita)
(1) Upravljavec lovišča ali lovišča s
posebnim namenom pripravniku določi mentorja.
(2) Upravljavec lovišča oziroma
lovišča s posebnim namenom je dolžan, skupaj z mentorjem, pripraviti program
praktičnega dela izpita v lovišču, ki mora vsebovati vse vsebine v zvezi z
gospodarjenjem z divjadjo, tako da pripravnik ob zaključku pripravniške dobe
obvlada vsa praktična dela, ki jih zahteva trajnostno gospodarjenje z divjadjo.
4. člen
(teoretični del izpita)
(1) Tečaje usposabljanja za pripravo
na teoretični del izpita organizira Zveza, ki skupaj z Zavodom za gozdove
Slovenije in pedagoškimi ustanovami določi predavatelje za posamezne vsebine in
vodjo tečaja.
(2) Predavatelj tečaja za teoretični
del izpita je lahko oseba, ki ima višješolsko izobrazbo ali najmanj deset let
praktičnih izkušenj glede na tematski sklop vsebine tečaja.
5. člen
(opravljanje izpita)
(1) Kandidati za opravljanje lovskega
izpita opravljajo teoretični del izpita pred tričlanskimi izpitnimi komisijami,
ki jih imenuje minister, pristojen za lovstvo.
(2) Praktični del izpita opravljajo
kandidati pred tričlansko izpitno komisijo, ki jo imenuje upravljavec lovišča
oziroma lovišča s posebnim namenom.
6. člen
(spričevalo)
(1) Po uspešno opravljenem lovskem izpitu
izda izpitna komisija kandidatu spričevalo o opravljenem lovskem izpitu.
(2) Spričevalo vsebuje podatke na
način in v obliki, določeni v prilogi, ki je sestavni del tega pravilnika.
7. člen
(podrobnejša navodila)
Podrobnejša navodila za izvajanje praktičnega
in teoretičnega dela lovskega izpita in vodenje evidenc predpiše Zveza v
sodelovanju z Zavodom za gozdove Slovenije, v okviru javnega pooblastila za
organiziranje lovskih izpitov.

Priloga:
Spričevalo o lovskem izpitu

Pravilnik o pogojih za opravljanje lovskega
izpita in obliki dokazila o opravljenem lovskem izpitu (Uradni list RS, št. 3/06)
vsebuje naslednjo končno določbo:
»8. člen
(začetek
veljavnosti)
Ta pravilnik začne veljati devetdeseti dan
po objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pogojih za opravljanje lovskega izpita in obliki dokazila o
opravljenem lovskem izpitu (Uradni list 37/07) vsebuje naslednjo končno določbo:
»3. člen
Ta pravilnik začne veljati osmi dan po
objavi v Uradnem listu Republike Slovenije.«.