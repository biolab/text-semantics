1. člen
(vsebina sklepa)
Ta sklep določa:
1.     
podrobnejšo vsebino dokumentacije, ki mora biti priložena zahtevi za
izdajo dovoljenja za upravljanje vzajemnega pokojninskega sklada iz prvega
odstavka 300. člena Zakona o pokojninskem in invalidskem zavarovanju (Uradni
list RS, št. 96/12 in 39/13; v nadaljnjem besedilu: ZPIZ‑2);
2.     
podrobnejšo vsebino dokumentacije, ki mora biti priložena zahtevi za
pridobitev dovoljenja za preoblikovanje vzajemnega pokojninskega sklada v
podsklad krovnega pokojninskega sklada iz četrtega odstavka 322. člena ZPIZ‑2;
3.     
vsebino javne objave o pridobitvi dovoljenja Agencije za trg vrednostnih
papirjev (v nadaljnjem besedilu: Agencija) za preoblikovanje vzajemnega
pokojninskega sklada v podsklad krovnega pokojninskega sklada iz sedmega
odstavka 322. člena ZPIZ‑2.
2. člen
(dokumentacija za izdajo dovoljenja za
upravljanje vzajemnega pokojninskega sklada)
(1) Zahtevi za izdajo dovoljenja za
upravljanje vzajemnega pokojninskega sklada upravljavec vzajemnega
pokojninskega sklada (v nadaljnjem besedilu: upravljavec) zaradi ugotovitve
izpolnjevanja pogojev iz prvega odstavka 301. člena ZPIZ‑2, poleg listin iz
prve do šeste alineje prvega odstavka 300. člena ZPIZ‑2, priloži tudi druge
listine, s katerimi upravljavec dokazuje, da izpolnjuje pogoje za upravljanje
vzajemnega pokojninskega sklada.
(2) Listine, s katerimi upravljavec dokazuje,
da izpolnjuje pogoje za upravljanje vzajemnega pokojninskega sklada obsegajo:
1.     
pokojninski načrt oziroma pokojninske načrte, ki jih bo izvajal vzajemni
pokojninski sklad;
2.     
odločbo ministra, pristojnega za delo, o odobritvi pokojninskega načrta
oziroma pokojninskih načrtov iz prejšnje točke;
3.     
odločbo o izdaji dovoljenja za opravljanje storitev oziroma poslov
upravljanja pokojninskih skladov oziroma odločbo o izdaji dovoljenja za
opravljanje poslov v zavarovalni skupini življenjskih zavarovanj oziroma dovoljenja
za opravljanje dejavnosti prostovoljnega dodatnega zavarovanja;
4.     
pravila upravljanja vzajemnega pokojninskega sklada;
5.     
organigram upravljavca z opisom razmejitev pristojnosti in odgovornosti;
6.     
opis politik upravljavca v zvezi s pravili ravnanja pri upravljanju
vzajemnega pokojninskega sklada;
7.     
pogodbo s skrbnikom premoženja o opravljanju skrbniških storitev za
vzajemni pokojninski sklad;
8.     
mnenje aktivnega preizkušenega revizorja informacijskih sistemov, da je
programska oprema, namenjena podpori vodenja registra osebnih računov članov
vzajemnega pokojninskega sklada, usklajena z veljavnimi predpisi s področja
vodenja registra;
9.     
potrdilo o plačilu takse.
(3) Agencija lahko v postopku
odločanja o zahtevi za izdajo dovoljenja za upravljanje vzajemnega pokojninskega
sklada od upravljavca zahteva, da ji v roku, ki ne sme biti krajši od osem dni,
predloži tudi druge notranje akte upravljavca, ki se nanašajo na upravljanje
vzajemnega pokojninskega sklada.
(4) Prvi, drugi in tretji odstavek
tega člena se uporabljajo tudi v zvezi z dokumentacijo za izdajo dovoljenja za
upravljanje krovnega pokojninskega sklada.
3. člen
(dokumentacija za izdajo dovoljenja za
preoblikovanje vzajemnega pokojninskega sklada v podsklad krovnega
pokojninskega sklada)
Zahtevi za izdajo dovoljenja za
preoblikovanje vzajemnega pokojninskega sklada v podsklad krovnega
pokojninskega sklada upravljavec, zaradi ugotovitve izpolnjevanja pogojev iz
četrtega odstavka 322. člena ZPIZ‑2, poleg listin iz tretjega odstavka 322.
člena ZPIZ‑2, priloži tudi besedilo javne objave iz 4. člena tega sklepa in
potrdilo o plačilu takse.
4. člen
(javna objava o pridobitvi dovoljenja za
preoblikovanje vzajemnega pokojninskega sklada v podsklad krovnega
pokojninskega sklada)
Javna objava o pridobitvi dovoljenja za preoblikovanje
vzajemnega pokojninskega sklada v podsklad krovnega pokojninskega sklada mora
vsebovati:
1.     
firmo in sedež upravljavca, ki upravlja krovni pokojninski sklad;
2.     
datum pridobitve dovoljenja za preoblikovanje vzajemnega pokojninskega
sklada v podsklad krovnega pokojninskega sklada;
3.     
ime krovnega pokojninskega sklada in ime vzajemnega pokojninskega
sklada, ki je predmet preoblikovanja ter, če se spremeni, tudi ime njemu
ekvivalentnega podsklada krovnega pokojninskega sklada;
4.     
razlog za preoblikovanje vzajemnega pokojninskega sklada v podsklad
krovnega pokojninskega sklada;
5.     
datum uveljavitve pravil upravljanja krovnega pokojninskega sklada in
navedbo, da se s tem dnem šteje, da je vzajemni pokojninski sklad preoblikovan
v podsklad krovnega pokojninskega sklada, člani vzajemnega pokojninskega sklada
pa bodo postali člani podsklada, ki bo nastal iz vzajemnega pokojninskega
sklada;
6.     
opozorilo, da preoblikovanje obstoječega vzajemnega pokojninskega sklada
v podsklad krovnega pokojninskega sklada ne bo v nobenem primeru vplivalo na
vrednost enote premoženja vzajemnega pokojninskega sklada oziroma podsklada
krovnega pokojninskega sklada ter vplačila in izplačila v/iz vzajemnega
pokojninskega sklada oziroma podsklada krovnega pokojninskega sklada;
7.     
opozorilo, da so pokojninski načrt, ki ga izvaja krovni pokojninski
sklad, pravila upravljanja krovnega pokojninskega sklada in druge informacije o
krovnem pokojninskem skladu in o njegovih podskladih članom na voljo na javni
spletni strani upravljavca, navedbo spletne povezave ter opozorila, da bodo
članu na njegovo zahtevo ti dokumenti izročeni kot tiskovine.
KONČNA DOLOČBA
5. člen
(uveljavitev sklepa)
Ta sklep začne veljati petnajsti dan po
objavi v Uradnem listu Republike Slovenije.
Št. 00702‑13/2013‑3
Ljubljana, dne 20. septembra
2013
EVA 2013‑1611‑0132
Predsednik sveta
Agencije za trg vrednostnih papirjev
dr. Damjan Žugelj l.r.