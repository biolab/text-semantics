1. SPLOŠNE DOLOČBE
1. člen
(predmet urejanja)
(1) Ta sklep ureja:
1.     
značilnosti osnovnega plačilnega računa,
2.     
način izračuna višine primernega nadomestila za zagotavljanje osnovnega
plačilnega računa.
(2) S tem sklepom se v pravni red Republike Slovenije
prenaša Direktiva 2014/92/EU Evropskega parlamenta in Sveta z dne
23. julija 2014 o primerljivosti nadomestil, povezanih s plačilnimi računi,
zamenjavi plačilnih računov in dostopu do osnovnih plačilnih računov (UL L št.
257 z dne 28. 8. 2014, str. 214).
2. člen
(sklicevanje in pojmi)
Pojmi, uporabljeni v tem sklepu, imajo enak pomen kot v
ZPlaSSIED.
2. ZNAČILNOSTI OSNOVNEGA PLAČILNEGA RAČUNA
3. člen
(1) Banka v okviru zagotavljanja osnovnega plačilnega
računa mesečno ponudi skupno osem storitev iz 4. in 6. točke prvega
odstavka 182. člena ZPlaSSIED za primerno nadomestilo iz 4. člena tega sklepa,
pri čemer se v navedeni obseg plačil ne štejejo plačila, izvršena zaradi
uporabe drugih storitev potrošnika pri isti banki.
(2) Banka v okviru zagotavljanja osnovnega plačilnega
računa ponudi varnostne mehanizme ter ostale storitve in naprave, ki so
potrebne za izvrševanje storitev iz prvega odstavka 182. člena ZPlaSSIED, za
primerno nadomestilo iz 4. člena tega sklepa.
3. PRIMERNO NADOMESTILO IN DODATNA NADOMESTILA ZA
ZAGOTAVLJANJE STORITEV V OKVIRU OSNOVNEGA PLAČILNEGA RAČUNA
4. člen
(višina primernega nadomestila)
(1) Banka lahko za zagotavljanje storitev iz prvega
odstavka 182. člena ZPlaSSIED v okviru osnovnega plačilnega računa potrošniku
zaračuna največ nadomestila, ki mesečno skupaj ne presegajo 4,90 eura (v
nadaljnjem besedilu: primerno nadomestilo). 
(2) Ne glede na prejšnji odstavek lahko banka za
zagotavljanje storitev iz prvega odstavka 182. člena ZPlaSSIED v okviru
osnovnega plačilnega računa potrošniku, ki je upravičenec do denarne socialne
pomoči in/ali varstvenega dodatka, zaračuna največ nadomestila, ki mesečno
skupaj ne presegajo 30 % zneska iz prejšnjega odstavka.
(3) Banka Slovenije preveri ustreznost višine primernega
nadomestila, ko kumulativna sprememba cen življenjskih potrebščin od zadnje
spremembe višine primernega nadomestila preseže 10 %, oziroma v primeru
bistvenih sprememb drugih okoliščin ali vpliva ureditve osnovnega plačilnega
računa na finančno vključenost.
(4) Banka za prenos denarnih sredstev s kreditno
kartico, če jo izda uporabniku osnovnega plačilnega računa v skladu s petim
odstavkom 182. člena ZPlaSSIED, ne sme zaračunavati dodatnih nadomestil k
primernemu nadomestilu iz prvega in drugega odstavka tega člena.
5. člen
(zaračunavanje dodatnih nadomestil)
(1) Če število opravljenih transakcij za storitve iz 4.
in 6. točke prvega odstavka 182. člena ZPlaSSIED na mesečni ravni preseže število,
določeno v prvem odstavku 3. člena tega sklepa, lahko banka za vsako nadaljnjo
transakcijo zaračuna dodatno nadomestilo, ki pa ne sme biti višje od
nadomestila, ki ga banka za zadevne storitve zaračunava v okviru vsakokratne
cenovne politike.
(2) Za druge storitve, ki niso vključene v osnovni
plačilni račun in so povezane z izdano kreditno kartico, lahko banka zaračuna
dodatna nadomestila, ki pa ne smejo biti višja od nadomestil, ki jih banka za
zadevne storitve zaračunava v okviru vsakokratne cenovne politike.
(3) Za ostale storitve, ki jih banka zagotavlja
uporabniku osnovnega plačilnega računa in niso vključene vanj v skladu s prvim
odstavkom 182. člena ZPlaSSIED in 3. členom tega sklepa, lahko banka zaračuna
le nadomestila, ki niso višja od nadomestil, ki jih banka za zadevne storitve
zaračunava v okviru vsakokratne cenovne politike.

Sklep o značilnostih osnovnega plačilnega
računa in načinu izračuna višine primernega nadomestila za zagotavljanje
osnovnega plačilnega računa (Uradni list RS, št. 11/18) vsebuje naslednjo končno določbo:
»6. člen
(končna določba)
Ta sklep začne veljati sedmi dan po objavi v Uradnem listu
Republike Slovenije.«.

Sklep o spremembi Sklepa o značilnostih
osnovnega plačilnega računa in načinu izračuna višine primernega nadomestila za
zagotavljanje osnovnega plačilnega računa (Uradni list RS, št. 16/19) vsebuje naslednjo končno določbo:
»2. člen
Ta sklep začne veljati naslednji dan po njegovi objavi v
Uradnem listu Republike Slovenije.«.

Sklep o spremembi Sklepa o značilnostih
osnovnega plačilnega računa in načinu izračuna višine primernega nadomestila za
zagotavljanje osnovnega plačilnega računa (Uradni list RS, št. 60/20) vsebuje naslednjo končno določbo:
»2. člen
Ta sklep začne veljati petnajsti dan po njegovi objavi v
Uradnem listu Republike Slovenije, uporablja pa se od 1. 6. 2020.«.