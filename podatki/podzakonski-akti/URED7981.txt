I. SPLOŠNE DOLOČBE
1. člen
(vsebina)
(1) Ta uredba ureja izvajanje Programa ukrepov na področju
čebelarstva v Republiki Sloveniji v letih 2020–2022 (v nadaljnjem besedilu:
program ukrepov) za izvajanje:
1.     
Uredbe (EU) št. 1306/2013 Evropskega parlamenta in Sveta z dne 17.
decembra 2013 o financiranju, upravljanju in spremljanju skupne kmetijske
politike in razveljavitvi uredb Sveta (EGS) št. 352/78, (ES) št. 165/94, (ES)
št. 2799/98, (EC) No 814/2000, (ES) št. 1290/2005 in (ES) št. 485/2008 (UL L
št. 347 z dne 20. 12. 2013, str. 549), razveljavljene z Uredbo (EU) 2021/2116
Evropskega parlamenta in Sveta z dne 2. decembra 2021 o financiranju,
upravljanju in spremljanju skupne kmetijske politike ter razveljavitvi Uredbe
(EU) št. 1306/2013 (UL L št. 435 z dne 6. 12. 2021, str. 187), (v nadaljnjem
besedilu: Uredba 1306/2013/EU);
2.     
Uredbe (EU) št. 1308/2013 Evropskega parlamenta in Sveta z dne 17.
decembra 2013 o vzpostavitvi skupne ureditve trgov kmetijskih proizvodov in
razveljavitvi uredb Sveta (EGS) št. 922/72, (EGS) št. 234/79, (ES) št.
1037/2001 in (ES) št. 1234/2007 (UL L št. 347 z dne 20. 12. 2013, str. 671),
zadnjič spremenjene z Uredbo (EU) 2021/2117 Evropskega parlamenta in Sveta z
dne 2. decembra 2021 o spremembi uredb (EU) št. 1308/2013 o vzpostavitvi skupne
ureditve trgov kmetijskih proizvodov, (EU) št. 1151/2012 o shemah kakovosti
kmetijskih proizvodov in živil, (EU) št. 251/2014 o opredelitvi, opisu,
predstavitvi, označevanju in zaščiti geografskih označb aromatiziranih vinskih
proizvodov in (EU) št. 228/2013 o posebnih ukrepih za kmetijstvo v najbolj
oddaljenih regijah Unije (UL L št. 435 z dne 6. 12. 2021, str. 262);
3.     
Delegirane uredbe Komisije (EU) 2015/1366 z dne 11. maja 2015 o
dopolnitvi Uredbe (EU) št. 1308/2013 Evropskega parlamenta in Sveta v zvezi s
pomočjo za sektor čebelarstva (UL L št. 211 z dne 8. 8. 2015, str. 3), zadnjič
spremenjene z Delegirano uredbo Komisije (EU) 2021/580 z dne 1. februarja 2021
o spremembi Delegirane uredbe (EU) 2015/1366 glede podlage za dodelitev
finančnega prispevka za sektor čebelarstva (UL L št. 124 z dne 12. 4. 2021, str.
1), (v nadaljnjem besedilu: Delegirana uredba 2015/1366/EU);
4.     
Izvedbene uredbe Komisije (EU) 2015/1368 z dne 6. avgusta 2015 o
določitvi pravil za uporabo Uredbe (EU) št. 1308/2013 Evropskega parlamenta in
Sveta v zvezi s pomočjo za sektor čebelarstva (UL L št. 211 z dne 8. 8. 2015,
str. 9), zadnjič spremenjene z Izvedbeno uredbo Komisije (EU) 2021/725 z dne 4.
maja 2021 o odstopanju glede leta 2021 od izvedbenih uredb (EU) št. 809/2014,
(EU) št. 180/2014, (EU) št. 181/2014, (EU) 2017/892, (EU) 2016/1150, (EU)
2018/274, (EU) št. 615/2014 in (EU) 2015/1368 v zvezi z nekaterimi upravnimi
pregledi in pregledi na kraju samem, ki se uporabljajo na področju skupne
kmetijske politike (UL L št. 155 z dne 5. 5. 2021, str. 8), (v nadaljnjem
besedilu: Izvedbena uredba 2015/1368/EU).
(2) Ta uredba določa tudi odstopanja glede sprememb
čebelarskih programov v letu 2020 za izvajanje Izvedbene uredbe Komisije (EU)
2020/600 z dne 30. aprila 2020 o odstopanju od Izvedbene uredbe (EU) 2017/892,
Izvedbene uredbe (EU) 2016/1150, Izvedbene uredbe (EU) št. 615/2014, Izvedbene
uredbe (EU) 2015/1368 in Izvedbene uredbe (EU) 2017/39 glede nekaterih ukrepov
proti krizi zaradi pandemije COVID-19 (UL L št. 140 z dne 4. 5. 2020, str. 40;
v nadaljnjem besedilu: Izvedbena uredba 2020/600/EU).
(3) Program ukrepov, ki ga je Republika Slovenija predložila
Evropski komisiji na podlagi Izvedbene uredbe 2015/1368/EU, je bil potrjen s
Sklepom Komisije št. C(2019) 4177 z dne 12. 6. 2019 o odobritvi programa za
izboljšanje pridelave in trženja čebelarskih proizvodov in zadnjič spremenjen s
Sklepom Komisije št. C(2021) 4021 z dne 9. 6. 2021 (v nadaljnjem besedilu:
sklep Komisije) ter je dostopen na osrednjem spletnem mestu državne uprave.
2. člen
(ukrepi)
(1) V programskem obdobju 2020–2022, ki traja od 1. avgusta
2019 do 31. julija 2022, se izvajajo naslednji ukrepi:
1.     
tehnična pomoč čebelarjem in organizacijam čebelarjev:
a) 
sofinanciranje čebelarske opreme,
b) 
usposabljanje v čebelarstvu,
c) 
vzpostavitev čebelnjakov za prenos znanja v čebelarstvu,
č)  sofinanciranje
didaktičnih pripomočkov organizacijam čebelarjev,
d)   
vzdrževanje čebelnjakov za prenos znanja v čebelarstvu;
2.     
zatiranje škodljivcev in bolezni čebel, zlasti varoze:
a)   
zatiranje škodljivcev in bolezni čebel, zlasti varoze,
b)   
sofinanciranje zdravil, dovoljenih v ekološkem čebelarstvu za zatiranje
varoje,
c)   
uporaba presejalnih laboratorijskih metod za ugotavljanje žarišč hude
gnilobe čebelje zalege v naključno izbranih čebelnjakih za učinkovitejšo
sanacijo bolezni;
3.     
racionalizacija sezonske selitve panjev:
a)   
racionalizacija sezonske selitve panjev,
b)   
podpora čebelarskim društvom za izvajanje pašnih redov,
c)   
iskanje alternativnih paš in karakteristike medu v povezavi s
povzročitelji medenja:
-   
sofinanciranje nakupa opreme za izvedbo raziskave iskanje alternativnih
paš in karakteristike medu v povezavi s povzročitelji medenja,
-   
raziskava iskanja alternativnih paš in karakteristike medu v povezavi s
povzročitelji medenja;
4.     
podpora laboratorijem za analizo čebeljih pridelkov;
5.     
podpora pri obnovi čebeljega fonda v Evropski uniji:
a)  spodbujanje osnovne odbire
in menjava čebeljih matic,
b)  subvencioniranje
vzrejevalcev čebeljih matic,
c)  spremljanje kakovosti matic
kranjske čebele in vzreje trotov ter proučevanje možnosti ohranjanja matic čez
zimo;
6.     
sodelovanje s specializiranimi organi za izvajanje programov
aplikativnih raziskav na področju čebelarstva in čebeljih pridelkov:
a) 
karakterizacija čebeljih pridelkov,
b) 
vplivi ruralnega in urbanega okolja ter prehranskih virov na razvoj
čebeljih družin,
c) 
optimizacija tehnologije pridelave strupa,
č)  vzpostavitev
evidence podatkov za določanje porekla medu,
d) 
aktivnost encimov v medu v povezavi z izvorom medu.
(2) Namen ukrepov iz 1. točke prejšnjega odstavka je
posodabljanje zastarele čebelarske opreme, pripomočkov ali naprav (v nadaljnjem
besedilu: čebelarska oprema) in tehnologije, pridobivanje osnovnega znanja s
področja čebelarstva, izboljšanje usposobljenosti in ozaveščenosti o
čebelarstvu, spremljanje stanja v čebelarstvu s pomočjo tehtnic z vremensko
postajo, vključenih v sistem opazovalno napovedovalne službe medenja, ter
zagotovitev optimalnega delovanja čebelnjakov za prenos znanja v čebelarstvu.
(3) Namen ukrepov iz 2. točke prvega odstavka tega člena je
izboljšati preživetje čebel ob uporabi registriranih in dovoljenih zdravil,
izboljšati znanje čebelarjev s področja zatiranja bolezni, izboljšati
ozaveščanje o pomenu učinkovitega zatiranja varoj, spodbuditi čebelarje k
zdravljenju čebel z zdravili, primernimi v ekološkem čebelarstvu ter zmanjšati
žarišča hude gnilobe čebelje zalege.
(4) Namen ukrepa iz 3. točke prvega odstavka tega člena je
podpora naložbam v opremo za lajšanje sezonskih selitev panjev, s čimer se
izboljšata prehranska potreba čebel in opraševanje rastlin, povečanje števila
potrjenih pašnih redov in stojišč za čebele ter ugotoviti alternativna pašna
področja in karakteristike medu v povezavi s povzročitelji medenja.
(5) Namen ukrepa iz 4. točke prvega odstavka tega člena je
pomoč čebelarjem pri trženju čebeljih pridelkov, povečanje vrednosti čebeljih
pridelkov, spremljanje in izboljšanje kakovosti in varnosti čebeljih pridelkov
s svetovanjem, kako izboljšati kakovost in varnost čebeljih pridelkov z odpravo
napak pri njihovi proizvodnji.
(6) Namen ukrepov iz 5. točke prvega odstavka tega člena je
spodbujanje zamenjave morfološko neprimernih matic in s tem ohranjanje
avtohtone kranjske čebele v Republiki Sloveniji, spodbujanje vzrejevalcev
čebeljih matic k vzreji kakovostnih matic, izboljšanje kakovosti vzrejenega
plemenskega materiala, spremljanje vzreje trotov ter proučevanje načinov ohranjanja
čebeljih matic čez zimo.
(7) Namen ukrepov iz 6. točke prvega odstavka tega člena je
zbiranje podatkov za spremljanje lastnosti medu, cvetnega prahu, matičnega
mlečka in propolisa slovenskega porekla, vzpostavitev evidence podatkov s
parametri, ki omogočajo določanje geografskega porekla medu, izdelava smernic
za doseganje ustrezne gostote čebel za opraševanje za izboljšano rastlinsko
pridelavo v urbanem in kmetijskem okolju, določitev ustrezne metode za pridobivanje
čebeljega strupa, ugotovitev vpliva pobiranja strupa na razvoj čebelje družine
ter ugotovitev vpliva aktivnosti encimov v medu v povezavi z izvorom medu.
3. člen
(izvedba ukrepov in upravičenci za izvedbo posameznega
ukrepa)
(1) Za ukrepe iz 1. točke pod a) in d) prvega odstavka 2.
člena te uredbe ter 3. točke pod a) in b) prvega odstavka 2. člena te uredbe
ministrstvo v skladu z zakonom, ki ureja kmetijstvo, za vsako programsko leto v
obdobju 2020–2022 izvede odprti javni razpis, za ukrepe iz 1. točke pod c) in
č) prvega odstavka 2. člena te uredbe, 2. točke pod b) prvega odstavka 2. člena
te uredbe, prve alineje 3. točke pod c) prvega odstavka 2. člena te uredbe ter
5. točke pod b) prvega odstavka 2. člena te uredbe pa zaprti javni razpis. V
javnem razpisu ministrstvo podrobneje določi pogoje in višino sredstev za
posamezni ukrep.
(2) Za storitve, potrebne za izvedbo ukrepov iz 2. člena te
uredbe, razen ukrepov iz prejšnjega odstavka, ministrstvo odda javno naročilo.
Merila za izbor in pogoji za ugotavljanje sposobnosti ponudnika se opredelijo v
javnem naročilu.
(3) Upravičenci za ukrepe, pri katerih se izvede javno
naročilo, so subjekti, ki so v skladu z zakonom, ki ureja javno naročanje,
izbrani za izvajanje ukrepov.
4. člen
(sredstva za izvedbo ukrepov)
(1) Skupna višina sredstev v programskem obdobju 2020–2022 za
ukrepe iz te uredbe znaša 3.357.820 eurov.
(2) Za izvajanje ukrepov iz te uredbe zagotovita sredstva
Republika Slovenija in Evropska unija, vsaka 50 %, največ do višine, določene v
sklepu Komisije.
(3) Sredstva za ukrepe iz 1. točke pod a), c), č) in d)
prvega odstavka 2. člena te uredbe, 2. točke pod b) prvega odstavka 2. člena te
uredbe, 3. točke pod a), b) in prve alineje pod c) prvega odstavka 2. člena te
uredbe ter 5. točke pod b) prvega odstavka 2. člena te uredbe se dodelijo v
obliki nepovratnih sredstev.
(4) Za ukrepe, pri katerih se izvede javno naročilo, se
sredstva izplačajo po opravljeni storitvi in potrjenem poročilu o izvedbi
ukrepa.
5. člen
(omejitve sofinanciranja in subvencioniranja)
(1) V skladu s 5. členom Delegirane uredbe 2015/1366/EU se za
ukrepe iz te uredbe sredstva ne dodelijo, če je vlagatelj za iste upravičene
stroške, kot jih navaja za ukrepe iz te uredbe, že prejel sredstva Evropske
unije ali javna sredstva Republike Slovenije.
(2) Sredstva po tej uredbi se ne dodelijo za čebelarjenje
zunaj območja Republike Slovenije.
6. člen
(časovni načrt izvedbe ukrepov in uveljavljanja stroškov)
(1) V skladu z 2. členom Izvedbene uredbe 2015/1368/EU morajo
biti ukrepi iz te uredbe:
-       
za programsko leto 2020, ki se začne 1. avgusta 2019, izvedeni do 31.
julija 2020, izplačani pa do 15. oktobra 2020;
-       
za programsko leto 2021, ki se začne 1. avgusta 2020, izvedeni do 31.
julija 2021, izplačani pa do 15. oktobra 2021;
-       
za programsko leto 2022, ki se začne 1. avgusta 2021, izvedeni do 31.
julija 2022, izplačani pa do 15. oktobra 2022.
(2) Sredstva za izvajanje ukrepov po tej uredbi se
izplačujejo iz sredstev proračuna Republike Slovenije:
-       
za programsko leto 2020 iz proračunskega leta 2020;
-       
za programsko leto 2021 iz proračunskega leta 2021;
-       
za programsko leto 2022 iz proračunskega leta 2022.
(3) Upravičeni stroški iz te uredbe se lahko uveljavljajo le
za tekoče programsko leto.
(4) Ne glede na prvo alinejo prvega odstavka tega člena se za
programsko leto 2020 v skladu s 4. členom Izvedbene uredbe 2020/600/EU ukrepi
iz prvega odstavka 2. člena te uredbe, razen ukrepa iz 5. točke pod b),
izvedejo do 4. septembra 2020, izplačajo pa do 15. oktobra 2020.
7. člen
(višja sila)
(1) O višji sili ali izjemnih okoliščinah v skladu z drugim odstavkom
2. člena Uredbe 1306/2013/EU za ukrepe iz 1. točke pod a), c), č) in d) prvega
odstavka 2. člena te uredbe, 2. točke pod b) prvega odstavka 2. člena te
uredbe, 3. točke pod a), b) in prve alineje pod c) prvega odstavka 2. člena te
uredbe ter 5. točke pod b) prvega odstavka 2. člena te uredbe mora upravičenec
ali njegova pooblaščena oseba Agencijo Republike Slovenije za kmetijske trge in
razvoj podeželja (v nadaljnjem besedilu: agencija) pisno obvestiti na obrazcu
iz Priloge 1, ki je sestavni del te uredbe, in predložiti ustrezna dokazila v
15 dneh od dneva, ko upravičenec oziroma njegova pooblaščena oseba to lahko
stori.
(2) O obstoju višje sile ali izjemnih okoliščinah iz
prejšnjega odstavka odloči agencija.
8. člen
(vlagatelji in upravičenci)
(1) Vlagatelj je fizična ali pravna oseba, ki opravlja
čebelarsko dejavnost na ozemlju Republike Slovenije.
(2) Upravičenec je vlagatelj, ki izpolnjuje pogoje za
pridobitev sredstev za posamezni ukrep po tej uredbi.
II. DOLOČBE GLEDE POSAMEZNIH UKREPOV
1. Tehnična pomoč čebelarjem in organizacijam čebelarjev
a) Sofinanciranje čebelarske opreme
9. člen
(čebelarska oprema, katere nakup se sofinancira)
Čebelarska oprema, za katero je mogoče uveljavljati
sofinanciranje nakupa, je:
1.     
čebelji panj s testnimi vložki,
2.     
ometalnik,
3.     
smukalnik cvetnega prahu,
4.     
sušilnik za cvetni prah,
5.     
točilo s pripadajočo opremo,
6.     
posoda za skladiščenje medu (najmanj 10 l), matičnega mlečka, cvetnega
prahu, propolisa, čebeljega voska in čebeljega strupa, ki ustreza za
skladiščenje hrane,
7.     
cedilo in cedilna posoda,
8.     
črpalka za med,
9.     
naprava za utekočinjenje medu,
10.  
mešalnik in mešalna palica za kremni med,
11.  
refraktometer,
12.  
konduktometer,
13.  
separator medu, voska, matičnega mlečka,
14.  
polnilna naprava za med,
15.  
stroj za etiketiranje steklene embalaže,
16.  
stroj za zapiranje embalaže čebeljih pridelkov,
17.  
krožna dozirna miza,
18.  
cisterna za homogenizacijo,
19.  
kontrolne tehtnice za embaliranje,
20.  
tehtnice in elektronski sistemi za nadzor čebeljih družin,
21.  
sistemi za odkrivanje satov,
22.  
kuhalnik voščin,
23.  
stiskalnica za vosek – preša ali centrifuga,
24.  
topilnik voska,
25.  
parni uparjalnik za voščine,
26.  
kalup za vlivanje satnic,
27.  
inkubator za shranjevanje matičnjakov,
28.  
testni vložek,
29.  
pripomoček za aplikacijo zdravil za zdravljenje čebel,
30.  
hladilna komora in pripadajoča oprema,
31.  
elektro agregat,
32.  
ekološke satnice s certifikatom,
33.  
oprema za krmljenje čebel,
34.  
industrijski tiskalnik za tisk ali dotisk nalepk in označevanje gotovih
izdelkov,
35.  
transportni trak,
36.  
v celoti avtomatizirana polnilna linija, katere vrednost znaša več kot
20.000 eurov brez vštetega DDV,
37.  
naprava za pridobivanje cvetnega prahu izkopanca,
38.  
tehtnica z vremensko postajo, ki mora omogočati sporočanje meritev po
SMS-sporočilih ali spletni aplikaciji in ki omogoča povezovanje v sistem
opazovalno napovedovalne službe medenja,
39.  
tovorno vozilo (namenjeno oskrbi čebeljih družin in prevozu čebeljih
pridelkov).
10. člen
(pogoji za sofinanciranje čebelarske opreme)
(1) Vlagatelj je upravičen do sofinanciranja čebelarske
opreme, če:
1.     
je opravil nakup čebelarske opreme, pri čemer za dokazilo o opravljenem nakupu
štejeta originalni račun in dokazilo o plačilu računov na ime vlagatelja, ki se
vlagatelju ne vračajo;
2.     
je opravil usposabljanje o smernicah dobrih higienskih navad v
čebelarstvu ali ima vzpostavljen lastni sistem Hazard Analysis Critical Control
Point (v nadaljnjem besedilu: sistem HACCP);
3.     
se je največ štiri leta pred objavo javnega razpisa za dodelitev
sredstev udeležil najmanj enega veterinarskega izobraževanja s področja
zdravstvenega varstva čebel, ki ga je pripravila in izvedla Univerza v Ljubljani,
Veterinarska fakulteta, Nacionalni veterinarski inštitut (v nadaljnjem
besedilu: NVI);
4.     
se je udeležil najmanj enega apitehničnega usposabljanja največ štiri
leta pred objavo javnega razpisa za dodelitev sredstev, ki ga je pripravila in
izvedla javna svetovalna služba v čebelarstvu;
5.     
je vpisan v Register čebelnjakov v skladu z zakonom, ki ureja
kmetijstvo, zakonom ki ureja živinorejo, zakonom, ki ureja veterinarska merila
skladnosti, in pravilnikom, ki ureja vpis v Register čebelnjakov, najmanj tri
leta pred objavo javnega razpisa za dodelitev sredstev;
6.     
poroča o številu čebeljih družin v skladu s pravilnikom, ki ureja vpis v
Register čebelnjakov;
7.     
je vpisan v Register kmetijskih gospodarstev (v nadaljevanju: RKG) v
skladu z zakonom, ki ureja kmetijstvo, in pravilnikom, ki ureja vpis v RKG;
8.     
mu v programskem obdobju 2020–2022 do objave javnega razpisa za
posamezno programsko leto na podlagi predpisov, ki urejajo področje zdravil za
uporabo v veterinarski medicini, ni bila izdana pravnomočna odločba Uprave za varno
hrano, veterinarstvo in varstvo rastlin (v nadaljnjem besedilu: UVHVVR) glede
nepravilne uporabe zdravil.
(2) Ne glede na 8. člen te uredbe in ne glede na prejšnji
odstavek je vlagatelj, ki je registrirano čebelarsko društvo, upravičen do
sofinanciranja nakupa čebelarske opreme iz 38. točke prejšnjega člena, če je
opravil nakup nove čebelarske opreme, pri čemer za dokazilo o opravljenem
nakupu štejeta originalni račun in dokazilo o plačilu računa na naziv
vlagatelja, ki se vlagatelju ne vrača.
(3) Registrirano čebelarsko društvo, ki opravi nakup
čebelarske opreme iz 38. točke prejšnjega člena, lahko opremo odda v
upravljanje enemu izmed članov registriranega čebelarskega društva, če je
sklenjena pogodba o oddaji opreme v upravljanje.
(4) Poleg pogojev, navedenih v prvem odstavku tega člena,
mora vlagatelj, ki je opravil nakup čebelarske opreme iz 39. točke prejšnjega
člena, izpolnjevati še naslednje pogoje:
1.     
čebelari s 150 ali več čebeljimi družinami;
2.     
ima prometno dovoljenje za vozilo, iz katerega je razvidno, da gre za
vrsto vozila, ki je tovorno vozilo.
11. člen
(upravičeni stroški za sofinanciranje čebelarske opreme)
Upravičeni stroški za sofinanciranje čebelarske opreme so
stroški nakupa nove čebelarske opreme iz 9. člena te uredbe.
12. člen
(način sofinanciranja čebelarske opreme)
(1) Vlada Republike Slovenije (v nadaljnjem besedilu: vlada)
pred objavo javnega razpisa za sofinanciranje čebelarske opreme s sklepom
predpiše najvišjo višino priznanih stroškov nakupa posamezne čebelarske opreme
iz 9. člena te uredbe, razen za opremo iz 36. in 39. točke 9. člena te uredbe.
(2) Stroški nakupa čebelarske opreme iz 9. člena te uredbe,
ki se upoštevajo pri obravnavi vloge, morajo znašati najmanj 300 eurov brez
vštetega davka na dodano vrednost (v nadaljnjem besedilu: DDV).
(3) Delež sofinanciranja čebelarske opreme znaša do 60 %
skupne vrednosti izvedenega nakupa čebelarske opreme brez vštetega DDV, ki ne
presega višine stroškov, ki jih predpiše vlada v skladu s prejšnjim odstavkom.
Delež sofinanciranja opreme iz 38. točke 9. člena te uredbe za vlagatelje iz
drugega odstavka 10. člena te uredbe znaša do 100 % vrednosti izvedenega nakupa
brez vštetega DDV, ki ne presega višine stroškov, ki jih predpiše vlada v
skladu s prvim odstavkom tega člena. Delež sofinanciranja čebelarske opreme ne
velja za opremo iz 36. in 39. točke 9. člena te uredbe.
(4) Delež sofinanciranja čebeljih panjev s testnimi vložki
znaša do 70 % skupne vrednosti izvedenega nakupa čebelarske opreme brez
vštetega DDV, ki ne presega višine stroškov, ki jih predpiše vlada v skladu s
prvim odstavkom tega člena, pri čebelarjih, ki:
1.     
so ob oddaji vloge na javni razpis stari od 18 do 40 let,
2.     
imajo na dan 30. junija v letu pred oddajo vloge v Registru čebelnjakov
več kot 150 čebeljih družin ali
3.     
imajo izobrazbo, ki ustreza:
- 
najmanj ravni izobrazbe, pridobljene po študijskih programih za
pridobitev izobrazbe prve stopnje v skladu z zakonom, ki ureja visoko šolstvo,
in sicer v študijskih programih biologija, kmetijstvo-zootehnika,
kmetijstvo-živinoreja in veterinarstvo, če so opravili redni ali izbirni
predmet s področja čebelarstva ali
- 
če imajo predhodno pridobljen certifikat nacionalne poklicne
kvalifikacije s področja čebelarstva ali mojstrski izpit čebelarska
mojstrica/čebelarski mojster.
(5) Delež sofinanciranja čebeljih panjev s testnimi vložki
znaša do 80 % skupne vrednosti izvedenega nakupa čebelarske opreme brez
vštetega DDV, ki ne presega višine stroškov, ki jih predpiše vlada v skladu s
prvim odstavkom tega člena, pri čebelarjih, ki so vključeni v sheme kakovosti s
področja čebelarstva pred objavo javnega razpisa.
(6) Delež sofinanciranja čebeljih panjev s testnimi vložki
znaša do 100 % skupne vrednosti izvedenega nakupa čebelarske opreme brez
vštetega DDV, ki ne presega višine stroškov, ki jih predpiše vlada v skladu s
prvim odstavkom tega člena, pri čebelarjih, ki:
-       
imajo pred objavo javnega razpisa potrdilo o vključenosti v kontrolo
ekološkega čebelarjenja ali certifikat za ekološke čebelje pridelke, ali
-       
so invalidi l. ali ll. kategorije, kot ju določa predpis, ki ureja
pokojninsko in invalidsko zavarovanje, kar se dokazuje z odločbo, iz katere
mora biti razvidno, da je oškodovanec razvrščen v I. ali II. kategorijo
invalidnosti, in ki jo na podlagi mnenja invalidske komisije izda Zavod za
pokojninsko in invalidsko zavarovanje Republike Slovenije.
(7) Vlagatelj je do sredstev v okviru tega ukrepa upravičen
največ dvakrat v programskem obdobju 2020–2022. Vlagatelj iz drugega odstavka
10. člena te uredbe je do sredstev v okviru tega ukrepa upravičen izključno v
programskem letu 2021 in le za enkraten nakup čebelarske opreme iz 38. točke 9.
člena te uredbe.
(8) Najvišji znesek sredstev sofinanciranja čebelarske opreme
v programskem obdobju 2020–2022 brez vštetega DDV pri vlagatelju, ki čebelari:
-       
z od 1 do 20 čebeljimi družinami, znaša 1.200 eurov;
-       
z od 21 do 40 čebeljimi družinami, znaša 2.400 eurov;
-       
z od 41 do 100 čebeljimi družinami, znaša 4.800 eurov;
-       
s od 101 do 249 čebeljimi družinami, znaša 7.200 eurov;
-       
z 250 in več čebeljimi družinami, znaša 9.600 eurov.
(9) Najvišji znesek sredstev sofinanciranja čebelarske opreme
v programskem obdobju 2020–2022 brez vštetega DDV pri vlagatelju iz četrtega,
petega in šestega odstavka tega člena, ki čebelari:
-       
z od 1 do 20 čebeljimi družinami, znaša 1.800 eurov;
-       
z od 21 do 40 čebeljimi družinami, znaša 3.600 eurov;
-       
z od 41 do 100 čebeljimi družinami, znaša 7.200 eurov;
-       
s od 101 do 249 čebeljimi družinami, znaša 10.800 eurov;
-       
z 250 in več čebeljimi družinami, znaša 14.400 eurov.
(10) Najvišji znesek sredstev sofinanciranja opreme iz 39.
točke 9. člena te uredbe znaša do 9.000 eurov brez vštetega DDV, pri čemer se
upošteva kvota sredstev glede na število čebeljih družin iz osmega oziroma
prejšnjega odstavka tega člena.
(11) Skupno sofinanciranje nakupa čebelarske opreme pri posameznem
vlagatelju v programskem obdobju 2020–2022 ne sme preseči najvišje vrednosti iz
osmega in devetega odstavka tega člena.
(12) Vlagatelj je upravičen do sofinanciranja čebelarske
opreme za število čebeljih družin, ki je bilo na dan 30. junija v letu pred
oddajo vloge vpisano v Register čebelnjakov.
b) Usposabljanje v čebelarstvu
13. člen
(program usposabljanja v čebelarstvu)
(1) Program usposabljanja v čebelarstvu (v nadaljnjem
besedilu: program usposabljanja) sprejme minister, pristojen za kmetijstvo (v
nadaljnjem besedilu: minister), in se objavi na osrednjem spletnem mestu
državne uprave.
(2) Program usposabljanja določa zlasti:
1.     
cilje ukrepa usposabljanje v čebelarstvu;
2.     
način in dinamiko izvedbe usposabljanj;
3.     
trajanje posamezne vrste usposabljanja;
4.     
število usposabljanj in območja, na katerih se izvedejo;
5.     
vsebino usposabljanj;
6.     
pogoje, ki jih morajo izpolnjevati izvajalci usposabljanj;
7.     
način izvajanja nadzora nad organizacijo in izvedbo usposabljanj ter
8.     
specifikacijo upravičenih stroškov.
(3) Sredstva za izvajanje ukrepa iz tega člena se plačajo po
opravljeni storitvi in potrjenem poročilu o izvedenih usposabljanjih v
čebelarstvu, ki se objavi na spletni strani izvajalca.
14. člen
(udeležba na usposabljanjih v čebelarstvu)
Usposabljanja v čebelarstvu so na voljo splošni in strokovni
javnosti brezplačno.
c) Vzpostavitev čebelnjakov za prenos znanja v čebelarstvu
14.a člen
(predmet ukrepa)
Podpora v okviru ukrepa vzpostavitev čebelnjakov za prenos
znanja v čebelarstvu je namenjena za postavitev učnih čebelnjakov v javno
korist, z uporabo katerih se bosta izboljšala prenos in izmenjava znanja na
področju čebelarstva. Dostop do učnih čebelnjakov je za izmenjavo znanja
brezplačen.
14.b člen
(pogoji za sofinanciranje učnega čebelnjaka)
(1) Vlagatelj je upravičen do sofinanciranja učnega
čebelnjaka, če:
1.     
izvaja dejavnost usposabljanja ali izobraževanja na področju
čebelarstva;
2.     
nima neporavnanih zapadlih davčnih obveznosti in drugih denarnih
nedavčnih obveznosti v skladu z zakonom, ki ureja finančno upravo, v višini, ki
presega 50 eurov;
3.     
ni v postopku zaradi insolventnosti ali postopku prisilnega prenehanja,
kot jih določa zakon, ki ureja finančno poslovanje;
4.     
ima odprt transakcijski račun za nakazilo dodeljenih sredstev v skladu z
zakonom, ki ureja kmetijstvo;
5.     
izdela poslovni načrt in seznam stroškov naložbe.
(2) Poslovni načrt iz 5. točke prejšnjega odstavka vsebuje:
1.     
podatke o vlagatelju,
2.     
opis in cilje naložbe,
3.     
navedbo lokacije naložbe,
4.     
datum začetka in končanja naložbe,
5.     
terminski načrt izvedbe naložbe,
6.     
predvideni način upravljanja naložbe.
(3) Pogoji iz tega člena se podrobneje določijo v javnem
razpisu.
(4) Poslovni načrt iz drugega odstavka tega člena je sestavni
del vloge na javni razpis.
14.c člen
(upravičeni stroški)
(1) Upravičeni stroški sofinanciranja učnega čebelnjaka so
stroški izdelave in postavitve novega lesenega tipiziranega učnega čebelnjaka s
pripadajočo novo osnovno opremo za izvajanje prenosa znanja na področju
čebelarstva, ki so nastali po izdaji odločbe o odobritvi sredstev na javni
razpis do vložitve zadnjega zahtevka za izplačilo sredstev.
(2) Osnovno opremo učnega čebelnjaka iz prejšnjega odstavka
sestavljajo:
1.     
leseni tipizirani učni čebelnjak površine do 20 m2, z
možnostjo postavitve najmanj 6 panjev,
2.     
2 AŽ-panja 10-satna s testnim vložkom,
3.     
1 AŽ-panj, 10-satni, trietažni s testnim vložkom,
4.     
1 AŽ-panj, 11+3-satni s testnim vložkom,
5.     
2 LR-panja, 10-satna s testnim vložkom,
6.     
6 čebeljih družin,
7.     
1 kadilnik iz nerjavečega materiala, premer vsaj 10 cm, z zaščitno
mrežo,
8.     
1 stojalo za odlaganje najmanj 11 satov,
9.     
1 leseni sipalnik za sipanje čebel,
10.  
1 točilo za med za vsaj 4 sate,
11.  
1 posoda za med iz nerjavečih materialov, ki so primerni za prehrano, za
najmanj 50 kg,
12.  
1 sončni topilnik, v katerem se hkrati lahko topita 2 sata,
13.  
1 tehtnica z vremensko postajo, ki mora omogočati sporočanje meritev po
SMS-sporočilih ali spletni aplikaciji ter možnost pošiljanja podatkov na
podlagi SMS-poziva,
14.  
1 električni zažičevalnik,
15.  
1 ometalnik iz nerjavečega materiala, primeren za satnike do širine 28
cm,
16.  
1 posoda za odkrivanje, na katero se lahko hkrati odložijo vsaj 4 sati,
17.  
2 sedemsatna prašilčka s testnim vložkom,
18.  
1 grebljica,
19.  
1 čebelarske klešče,
20.  
1 vilice in 1 nož za odkrivanje satja,
21.  
1 čebelji napajalnik za vodo,
22.  
potrošni material (trakovi za dimljenje, satnice za panje AŽ in LR,
omelo, satniki za panje AŽ in LR).
(3) Upravičeni stroški se dodelijo v obliki pavšalnega
zneska.
(4) Vlada pred objavo javnega razpisa s sklepom predpiše
višino pavšalnega zneska izdelave in postavitve novega lesenega tipiziranega
učnega čebelnjaka za programsko obdobje 2020–2022 iz prejšnjega odstavka.
14.č člen
(merila)
(1) Merila za ocenjevanje vlog so:
-       
regionalna razporeditev in število učnih čebelnjakov;
-       
izkušnje na področju usposabljanja in izobraževanja čebelarjev;
-       
terminski načrt izvedbe naložbe.
(2) Podrobnejša merila iz prejšnjega odstavka in točkovnik za
ocenjevanje vlog se opredelijo v javnem razpisu.
č) Sofinanciranje didaktičnih pripomočkov organizacijam
čebelarjev
14.d člen
(pogoji za sofinanciranje didaktičnih pripomočkov
organizacijam čebelarjev)
Vlagatelj je upravičen do sofinanciranja didaktičnih
pripomočkov, če:
1.     
je opravil nakup didaktičnih pripomočkov, pri čemer za dokazilo o
opravljenem nakupu štejeta originalni račun in dokazilo o plačilu računov na
ime vlagatelja, ki se vlagatelju ne vračajo;
2.     
je v Centralnem registru društev registriran kot čebelarsko društvo;
3.     
izvaja dejavnost usposabljanja na področju čebelarstva;
4.     
predloži načrt uporabe didaktičnih pripomočkov;
5.     
nima neporavnanih zapadlih davčnih obveznosti in drugih denarnih nedavčnih
obveznosti v skladu z zakonom, ki ureja finančno upravo, v višini, ki presega
50 eurov;
6.     
ni v postopku zaradi insolventnosti ali postopku prisilnega prenehanja,
kot jih določa zakon, ki ureja finančno poslovanje;
7.     
ima odprt transakcijski račun za nakazilo dodeljenih sredstev v skladu z
zakonom, ki ureja kmetijstvo.
14.e člen
(upravičeni stroški za sofinanciranje didaktičnih
pripomočkov)
Upravičeni stroški za sofinanciranje nakupa didaktičnih
pripomočkov so stroški nakupa novih didaktičnih pripomočkov, in sicer:
1.     
3D-model povečane čebele, velikosti najmanj 1 m, z video vsebinami;
2.     
slikovni sati z utežmi;
3.     
anatomski modeli notranjosti čebele in posameznih delov čebeljega
telesa;
4.     
kovček/omara za didaktične pripomočke;
5.     
preparat herbarij medovitih rastlin;
6.     
modeli čebele, velikosti najmanj 15 cm, v tehniki tridimenzionalnega
tiska.
14.f člen
(način sofinanciranja didaktičnih pripomočkov organizacijam čebelarjev)
(1) Vlagatelj mora k vlogi na javni razpis priložiti tržno
primerljive pisne ponudbe najmanj treh ponudnikov. Ponudbe so primerljive, če
je upravičenec vsem potencialnim ponudnikom poslal enako povpraševaje, v
katerem je navedel minimalne pogoje, ki jih mora nek izdelek vsebovati, da bo
lahko izbran. Če ponudba ne vsebuje minimalnih pogojev, je upravičenec ne sme
izbrati. Pri izračunu višine upravičenih stroškov se upošteva vrednost ponudbe
z najnižjo ceno.
(2) Višina upravičenih stroškov didaktičnih pripomočkov, ki
se upoštevajo pri obravnavi vloge, mora znašati najmanj 300 eurov brez vštetega
DDV.
(3) Delež sofinanciranja upravičenih stroškov za didaktične
pripomočke znaša do 100 % skupne vrednosti upravičenih stroškov brez vštetega
DDV.
(4) Vlagatelj je do sredstev v okviru tega ukrepa upravičen največ
dvakrat v programskem obdobju 2020–2022.
14.g člen
(merila)
(1) Merila za ocenjevanje vlog za sofinanciranje didaktičnih
pripomočkov so:
-       
število izvedenih usposabljanj v koledarskem letu pred oddajo vloge;
-       
število zaposlenega kadra na dan oddaje vloge;
-       
število let neprekinjenega delovanja čebelarske organizacije.
(2) Pri vlogah z enakim številom točk, dodeljenih v skladu z
merili iz prejšnjega odstavka tega člena, se za določitev vrstnega reda
obravnave vlog upošteva višje število dodeljenih točk pri merilu iz prve
alineje prejšnjega odstavka tega člena.
(3) Podrobnejša merila iz prejšnjega odstavka in točkovnik za
ocenjevanje vlog se opredelijo v javnem razpisu.
d) Vzdrževanje čebelnjakov za prenos znanja v čebelarstvu
14.h člen
(pogoji za dodelitev podpore za vzdrževanje čebelnjakov za
prenos znanja v čebelarstvu)
(1) Vlagatelj je upravičen do podpore za vzdrževanje
čebelnjakov za prenos znanja v čebelarstvu, če:
1.     
poseduje učni čebelnjak, namenjen prenosu znanja, ki je bil vzpostavljen
v okviru izvajanja ukrepa iz 14.a člena te uredbe;
2.     
nima neporavnanih zapadlih obveznih dajatev in drugih denarnih nedavčnih
obveznosti v skladu z zakonom, ki ureja finančno upravo, v višini, ki presega
50 eurov;
3.     
ni v postopku zaradi insolventnosti ali postopku prisilnega prenehanja,
kakor ju določa zakon, ki ureja finančno poslovanje;
4.     
ima odprt transakcijski račun za nakazilo dodeljenih sredstev v skladu z
zakonom, ki ureja kmetijstvo.
(2) Vlagatelj mora voditi dnevnik čebelarskih opravil,
dnevnik prenosov znanja in evidence o številu udeležencev pri prenosu znanja,
hraniti potrdila o plačilu računov za nakup matic, dodatne hrane za čebele,
satja in satnic ter potrošnega materiala in hraniti račune o nakupu zdravil ter
voditi evidence o delovnih obiskih čebelnjaka.
(3) Pogoji iz tega člena se podrobneje določijo v javnem
razpisu.
14.i člen
(upravičeni stroški)
(1) Upravičeni stroški za financiranje vzdrževanja
čebelnjakov za prenos znanja v čebelarstvu so stroški dela, stroški prevoza do
čebelnjaka in stroški potrošnega materiala.
(2) Podpora se dodeli v obliki pavšalnega zneska za delo v
višini 945,00 eura na leto na en vzdrževani čebelnjak za prenos znanja v
čebelarstvu, kar znaša skupno 100 ur in 31 obiskov učnega čebelnjaka, ter za
stroške, povezane s tem, in sicer:
-       
potni stroški se priznajo v višini 0,37 eura za km za dejansko opravljene
prevoze in lahko znašajo največ 20 % pavšalnega zneska stroškov dela za oskrbo
čebelnjaka za prenos znanja v čebelarstvu;
-       
stroški materiala, potrebnega za oskrbo učnega čebelnjaka za prenos
znanja v čebelarstvu, kakor so zdravila, zagotavljanje zanesljive
prehranjenosti, zamenjava matic, dodatni satniki in satnice ter potrošnega
materiala, lahko znašajo največ 400,00 eura brez vštetega DDV na leto na en
čebelnjak za prenos znanja v čebelarstvu.
(3) Upravičeni stroški se dodelijo v obliki pavšalnega zneska
za delo, potni stroški, ki so povezani z obiskom učnega čebelnjaka po
opravljenem prevozu in stroški materiala za oskrbo učnega čebelnjaka po
opravljenem plačilu teh stroškov.
(4) Podpora se dodeli za učne čebelnjake, ki so bili
vzpostavljeni in izplačani za programski leti 2021 in 2022. Čebelnjaki, ki so
bili vzpostavljeni in izplačani v programskem letu 2021, so za vzdrževanje
upravičeni od 1. avgusta 2021. Čebelnjaki, za katere je agencija sredstva
izplačala za programsko leto 2022, so upravičeni do sorazmernega deleža iz
drugega odstavka tega člena po dvanajstinah za polni mesec po datumu izplačila
sredstev agencije za programsko leto 2022, glede na datum izdanih računov o
nakupu zdravil, matic, dodatne hrane za čebele, satja in satnic ter potrošnega
materiala in datumu plačila vseh računov.
2. Zatiranje škodljivcev in bolezni čebel, zlasti varoze
a) Zatiranje škodljivcev in bolezni čebel, zlasti varoze
15. člen
(program zatiranja škodljivcev in bolezni čebel, zlasti
varoze)
(1) Program zatiranja škodljivcev in bolezni čebel, zlasti
varoze (v nadaljnjem besedilu: program varoze), sprejme minister in se objavi
na osrednjem spletnem mestu državne uprave.
(2) Program varoze mora določati zlasti:
1.     
cilje ukrepa zatiranje škodljivcev in bolezni čebel, zlasti varoze;
2.     
način in dinamiko zatiranje škodljivcev in bolezni čebel, zlasti varoze;
3.     
pogoje, ki jih morajo izpolnjevati izvajalci ukrepa zatiranje
škodljivcev in bolezni čebel, zlasti varoze;
4.     
vsebino, ki jo mora ponudnik zagotavljati pri izvajanju ukrepa zatiranje
škodljivcev in bolezni čebel, zlasti varoze;
5.     
vsebino evidence o izvedenem ukrepu zatiranja škodljivcev in bolezni
čebel, zlasti varoze;
6.     
vsebino poročila izvedbe ukrepa zatiranje škodljivcev in bolezni čebel,
zlasti varoze in
7.     
specifikacijo upravičenih stroškov.
(3) Sredstva za izvajanje ukrepa iz tega člena se plačajo po
opravljeni storitvi in potrjenem poročilu o izvedbi prenosa znanja čebelarjem s
področja zatiranja varoze ter izvedbi raziskave vpliva izvajanja apitehničnih
ukrepov na učinkovitost zdravljenja. Poročilo se objavi na spletni strani
izvajalca.
(4) Pomoč pri zdravljenju čebel se čebelarjem zagotavlja
brezplačno.
b) Sofinanciranje zdravil, dovoljenih v ekološkem
čebelarstvu za zatiranje varoje
15.a člen
(pogoji za sofinanciranje nakupa zdravil, dovoljenih v
ekološkem čebelarstvu za zatiranje varoje)
Vlagatelj je upravičen do sofinanciranja nakupa zdravil,
dovoljenih v ekološkem čebelarstvu za zatiranje varoje, če:
1.     
je opravil nakup zdravil, pri čemer za dokazilo o opravljenem nakupu
štejeta kopija računa in dokazilo o plačilu računov;
2.     
se je udeležil najmanj enega veterinarskega izobraževanja s področja
zdravstvenega varstva čebel največ štiri leta pred objavo javnega razpisa za
dodelitev sredstev, ki ga je pripravil in izvedel NVI;
3.     
mu v programskem obdobju 2020–2022 do objave javnega razpisa za
posamezno programsko leto na podlagi predpisov, ki urejajo področje zdravil za
uporabo v veterinarski medicini, ni bila izdana pravnomočna odločba UVHVVR
glede nepravilne uporabe zdravil;
4.     
je vpisan v Register čebelnjakov v skladu z zakonom, ki ureja
kmetijstvo, zakonom, ki ureja živinorejo, zakonom, ki ureja veterinarska merila
skladnosti, in pravilnikom, ki ureja vpis v Register čebelnjakov, najmanj tri
leta pred objavo javnega razpisa za dodelitev sredstev;
5.     
poroča o številu čebeljih družin v skladu s pravilnikom, ki ureja vpis v
Register čebelnjakov;
6.     
ima urejen vpis v RKG v skladu z zakonom, ki ureja kmetijstvo, in
pravilnikom, ki ureja vpis v RKG.
15.b člen
(upravičeni stroški)
Upravičeni stroški za sofinanciranje nakupa zdravil so
stroški nakupa v Republiki Sloveniji kupljenih zdravil, ki imajo dovoljenje za
promet v Republiki Sloveniji in so dovoljena za uporabo v ekološkem čebelarstvu
za zatiranje varoje.
15.c člen
(način sofinanciranja zdravil, dovoljenih v ekološkem
čebelarstvu za zatiranje varoje)
(1) Seznam sofinanciranih zdravil, dovoljenih v ekološkem
čebelarstvu za zatiranje varoje, in najvišja višina priznanih stroškov nakupa
posameznega zdravila sta določena v Prilogi 4, ki je sestavni del te uredbe.
(2) Stroški nakupa zdravil, ki se upoštevajo pri obravnavi
vloge, morajo znašati najmanj 50 eurov brez vštetega DDV pri čebelarjih, ki
imajo pred objavo javnega razpisa potrdilo o vključenosti v kontrolo ekološkega
čebelarjenja ali certifikat za ekološke čebelje pridelke, in 300 eurov brez
vštetega DDV pri drugih čebelarjih.
(3) Delež sofinanciranja nakupa zdravil znaša do 70 % skupne
vrednosti izvedenega nakupa zdravil brez vštetega DDV, ki ne presega višine
stroškov, ki so določeni v Prilogi 4 te uredbe, oziroma največ 6 eurov brez
vštetega DDV na čebeljo družino, pri čemer se upošteva število čebeljih družin,
vpisanih v Register čebelnjakov na dan 30. junija v letu pred oddajo vloge.
15.č člen
(merila)
(1) Merila za ocenjevanje vlog za sofinanciranje nakupa
zdravil, dovoljenih v ekološkem čebelarstvu za zatiranje varoje, so:
-       
vključenost čebelarja v kontrolo ekološkega čebelarjenja ali certifikat
za ekološke čebelje pridelke;
-       
število čebeljih družin, vpisanih v Register čebelnjakov na dan 30. junija
v letu pred oddajo vloge.
(2) Pri vlogah z enakim številom točk, dodeljenih v skladu z
merili iz prejšnjega odstavka tega člena, se za določitev vrstnega reda
obravnave vlog upošteva večje število čebeljih družin, vpisanih v Register
čebelnjakov na dan 30. junija v letu pred oddajo vloge.
(3) Podrobnejša merila iz prejšnjega odstavka in točkovnik za
ocenjevanje vlog se opredelijo v javnem razpisu.
c) Uporaba presejalnih laboratorijskih metod za
ugotavljanje žarišč hude gnilobe čebelje zalege v naključno izbranih
čebelnjakih za učinkovitejšo sanacijo bolezni
15.d člen
(program uporabe presejalnih laboratorijskih metod za
ugotavljanje žarišč hude gnilobe čebelje zalege v naključno izbranih
čebelnjakih za učinkovitejšo sanacijo bolezni)
(1) Program uporabe presejalnih laboratorijskih metod za
ugotavljanje žarišč hude gnilobe čebelje zalege v naključno izbranih
čebelnjakih za učinkovitejšo sanacijo bolezni (v nadaljnjem besedilu: program
ugotavljanja žarišč hude gnilobe čebelje zalege za učinkovitejšo sanacijo
bolezni) sprejme minister in se objavi na osrednjem spletnem mestu državne
uprave.
(2) Program ugotavljanja žarišč hude gnilobe čebelje zalege
za učinkovitejšo sanacijo bolezni mora biti skladen s predpisom, ki ureja
ukrepe za ugotavljanje, zatiranje, obveščanje in preprečevanje hude gnilobe
čebelje zalege, ter mora določati zlasti:
1.     
cilje ukrepa, ki zajemajo zmanjšanje števila žarišč hude gnilobe čebelje
zalege in s tem škode v čebelarstvu zaradi prepovedi premikov čebel, opreme in
škode zaradi izgube bolnih čebeljih družin;
2.     
pogoje, ki jih mora izpolnjevati izvajalec ukrepa uporaba presejalnih
laboratorijskih metod za ugotavljanje žarišč hude gnilobe čebelje zalege v
naključno izbranih čebelnjakih za učinkovitejšo sanacijo bolezni;
3.     
vsebino, ki jo mora ponudnik zagotavljati pri izvajanju ukrepa uporaba
presejalnih laboratorijskih metod za ugotavljanje žarišč hude gnilobe čebelje
zalege v naključno izbranih čebelnjakih za učinkovitejšo sanacijo bolezni;
4.     
vsebino evidence o izvedenem ukrepu uporaba presejalnih laboratorijskih
metod za ugotavljanje žarišč hude gnilobe čebelje zalege v naključno izbranih
čebelnjakih za učinkovitejšo sanacijo bolezni (G-MID čebelnjaka, v katerem bo
potekalo izvajanje ukrepa, in število čebeljih družin v registru čebelnjakov);
5.     
vsebino poročila izvedbe ukrepa uporaba presejalnih laboratorijskih
metod za ugotavljanje žarišč hude gnilobe čebelje zalege v naključno izbranih
čebelnjakih za učinkovitejšo sanacijo bolezni ter
6.     
specifikacijo upravičenih stroškov.
(3) Sredstva za izvajanje ukrepa iz tega člena se plačajo po
opravljeni storitvi in potrjenem poročilu o izvedbi ukrepa uporaba presejalnih
laboratorijskih metod za ugotavljanje žarišč hude gnilobe čebelje zalege v
naključno izbranih čebelnjakih za učinkovitejšo sanacijo bolezni. Poročilo se
objavi na spletni strani izvajalca.
3. Racionalizacija sezonske selitve panjev
a) Racionalizacija sezonske selitve panjev
16. člen
(pogoji za sofinanciranje nakupa sredstev za prevoz čebel na
pašo)
Vlagatelj je upravičen do sofinanciranja nakupa sredstev za
prevoz čebel na pašo, če:
1.     
je opravil nakup sredstev za prevoz čebel na pašo, pri čemer za dokazilo
o opravljenem nakupu štejeta originalni račun in dokazilo o plačilu računov na
ime vlagatelja, ki se vlagatelju ne vračajo;
2.     
je opravil usposabljanje o smernicah dobrih higienskih navad v
čebelarstvu ali ima vzpostavljen lastni sistem HACCP;
3.     
se je udeležil najmanj enega veterinarskega izobraževanja s področja
zdravstvenega varstva čebel največ štiri leta pred objavo javnega razpisa za
dodelitev sredstev, ki ga je pripravil in izvedel NVI;
4.     
mu v programskem obdobju 2020–2022 do objave javnega razpisa za
posamezno programsko leto na podlagi predpisov, ki urejajo področje zdravil za
uporabo v veterinarski medicini, ni bila izdana pravnomočna odločba UVHVVR
glede nepravilne uporabe zdravil;
5.     
se je udeležil najmanj enega apitehničnega usposabljanja največ štiri
leta pred objavo javnega razpisa za dodelitev sredstev, ki ga je pripravila in
izvedla javna svetovalna služba v čebelarstvu;
6.     
je vpisan v Register čebelnjakov v skladu z zakonom, ki ureja
kmetijstvo, zakonom ki ureja živinorejo, zakonom, ki ureja veterinarska merila
skladnosti, in pravilnikom, ki ureja vpis v Register čebelnjakov, najmanj tri
leta pred objavo javnega razpisa za dodelitev sredstev;
7.     
poroča o številu čebeljih družin v skladu s pravilnikom, ki ureja vpis v
Register čebelnjakov;
8.     
ima urejen vpis v RKG v skladu z zakonom, ki ureja kmetijstvo, in pravilnikom,
ki ureja vpis v RKG;
9.     
je na dan 30. junija v letu pred oddajo vloge čebelaril z 41 ali več
čebeljimi družinami.
17. člen
(upravičeni stroški)
Upravičeni stroški za sofinanciranje nakupa sredstev za
prevoz čebel na pašo so stroški nakupa novih sredstev za prevoz čebel na pašo.
18. člen
(način sofinanciranja sredstev za prevoz čebel na pašo)
(1) Vlada pred objavo javnega razpisa za racionalizacijo
sezonske selitve panjev s sklepom predpiše najvišjo višino priznanih stroškov
nakupa novih sredstev za prevoz čebel na pašo.
(2) Stroški nakupa sredstev za prevoz čebel na pašo, ki se
upoštevajo pri obravnavi vloge, morajo znašati najmanj 20 % vrednosti iz petega
odstavka tega člena.
(3) Delež sofinanciranja nakupa sredstev za prevoz čebel na
pašo znaša do 60 % skupne vrednosti izvedenega nakupa sredstev za prevoz čebel
na pašo brez vštetega DDV, ki ne presega višine stroškov, ki jih predpiše vlada
v skladu s prvim odstavkom tega člena.
(4) Vlagatelj je do sredstev v okviru tega ukrepa upravičen
največ dvakrat v programskem obdobju 2020–2022.
(5) Najvišji znesek sredstev sofinanciranja nakupa sredstev
za prevoz čebel na pašo v programskem obdobju 2020–2022 brez vštetega DDV pri
vlagateljih, ki čebelarijo:
-       
z od 41 do 150 čebeljimi družinami, znaša 6.000 eurov;
-       
z več kot 150 čebeljimi družinami, znaša 15.000 eurov.
(6) Skupno sofinanciranje nakupa sredstev za prevoz čebel na
pašo pri posameznem vlagatelju v programskem obdobju 2020–2022 ne sme preseči
najvišje vrednosti iz prejšnjega odstavka.
(7) Vlagatelj je upravičen do sofinanciranja nakupa sredstev
za prevoz čebel na pašo za število čebeljih družin, ki je bilo na dan 30.
junija v letu pred oddajo vloge vpisano v Register čebelnjakov.
b) Podpora čebelarskim društvom za izvajanje pašnih redov
18.a člen
(pogoji za dodelitev podpore čebelarskim društvom za
izvajanje pašnih redov)
(1) Vlagatelj je upravičen do podpore za izvajanje pašnih
redov, če:
1.     
je registrirano čebelarsko društvo;
2.     
ima na dan oddaje vloge potrjen pašni red v skladu s predpisom, ki ureja
kataster čebelje paše, čebelarski pašni red in program napovedi medenja;
3.     
ima na dan 30. junija v koledarskem letu oddaje vloge v Registru
čebelnjakov vpisanih vsaj 10 stojišč v skladu s predpisom, ki ureja označevanje
čebelnjakov in stojišč.
18.b člen
(oblika podpore)
(1) Podpora se dodeli v obliki pavšalnega zneska v višini 200
eurov na registrirano čebelarsko društvo.
c) Iskanje alternativnih paš in karakteristike medu v
povezavi s povzročitelji medenja
18.c člen
(predmet ukrepa)
Predmet ukrepa Iskanje alternativnih paš in karakteristike
medu v povezavi s povzročitelji medenja je sofinanciranje nakupa osnovne
opreme, ki je potrebna za izvedbo raziskave iskanja alternativnih paš in
karakteristike medu v povezavi s povzročitelji medenja, in izvedba raziskave
iskanja alternativnih paš in karakteristike medu v povezavi s povzročitelji
medenja. Vlagatelj, ki bo prejel sredstva za nakup osnovne opreme iz drugega
odstavka 18.d člena te uredbe, bo moral zagotoviti brezplačno uporabo
sofinancirane opreme za izbranega izvajalca raziskave iskanja alternativnih paš
in karakteristike medu v povezavi s povzročitelji medenja.
1. Sofinanciranje nakupa
osnovne opreme za izvedbo raziskave iskanja alternativnih paš in karakteristike
medu v povezavi s povzročitelji medenja
18.č člen
(pogoji za sofinanciranje
nakupa osnovne opreme za izvedbo raziskave)
(1) Vlagatelj je upravičen do sofinanciranja nakupa nove
opreme, potrebne za izvedbo raziskave iskanja alternativnih paš in
karakteristike medu v povezavi s povzročitelji medenja, če:
1.     
je opravil nakup vseh posameznih kategorij osnovne opreme iz drugega
odstavka 18.d člena te uredbe;
2.     
nima neporavnanih zapadlih davčnih obveznosti in drugih denarnih
nedavčnih obveznosti v skladu z zakonom, ki ureja finančno upravo, v višini, ki
presega 50 eurov;
3.     
ni v postopku zaradi insolventnosti ali postopku prisilnega prenehanja,
kot jih določa zakon, ki ureja finančno poslovanje;
4.     
ima odprt transakcijski račun za nakazilo dodeljenih sredstev v skladu z
zakonom, ki ureja kmetijstvo.
18.d člen
(upravičeni stroški za
sofinanciranje nakupa osnovne opreme za izvedbo raziskave)
(1) Upravičeni stroški za sofinanciranje nakupa osnovne
opreme, potrebne za izvedbo raziskave iskanja alternativnih paš in
karakteristike medu v povezavi s povzročitelji medenja, so stroški nakupa nove
opreme iz drugega odstavka tega člena.
(2) Komplet osnovne opreme, potrebne za izvedbo raziskave
iskanja alternativnih paš in karakteristike medu v povezavi s povzročitelji
medenja, sestavlja:
1.     
1 naprava HPLC s pripadajočo opremo in računalniškim programom ter z RI,
DAD in ECD detektorjem, primerna za analizo sestave medu in mane oziroma
nektarja;
2.     
35 hišic s kovinsko lestvijo in kovinskim podstavkom v velikosti, ki
ustreza dimenzijam 1 kosa opreme iz 3. in 4. točke tega odstavka;
3.     
35 AŽ-panjev, 11+3-satni s testnim vložkom;
4.     
35 tehtnic z vremensko postajo, ki mora omogočati sporočanje meritev po
SMS-sporočilih ali spletni aplikaciji in ki omogoča povezovanje v sistem
opazovalno-napovedovalne službe medenja.
(3) Vlagatelj mora k vlogi na javni razpis priložiti tržno
primerljive pisne ponudbe najmanj treh ponudnikov. Ponudbe so primerljive, če
je upravičenec vsem potencialnim ponudnikom poslal enako povpraševaje, v
katerem je navedel minimalne pogoje, ki jih mora nek izdelek vsebovati, da bo
lahko izbran. Če ponudba ne vsebuje minimalnih pogojev, je upravičenec ne sme
izbrati. Pri izračunu višine upravičenih stroškov se upošteva vrednost ponudbe
z najnižjo ceno.
(4) Ne glede na prejšnji odstavek vlagatelju, ki se prijavlja
na javni razpis, v primeru opreme, za katero je opravil postopek javnega
naročanja v skladu s predpisi, ki urejajo javno naročanje, in v primeru, kadar
na trgu ni mogoče pridobiti treh tržno primerljivih pisnih ponudb, ni treba
predložiti tržno primerljive pisne ponudbe najmanj treh ponudnikov. V primeru
postopka javnega naročanja vlagatelj predloži vse dokumente v zvezi z oddajo
javnega naročila in njegovo izvedbo.
(5) Delež sofinanciranja upravičenih stroškov za nakup
kompleta osnovne opreme znaša do 100 % skupne vrednosti upravičenih
stroškov brez vštetega DDV.
18.e člen
(merila)
(1) Merila za ocenjevanje vlog za sofinanciranje nakupa
osnovne opreme za izvedbo raziskave so:
-       
teritorialna razporeditev opazovalnih postaj;
-       
število že vzpostavljenih opazovalnih postaj;
-       
sodelovanje pri aplikativnih ali raziskovalnih projektih s področja
analize medu.
(2) Podrobnejša merila iz prejšnjega odstavka in točkovnik za
ocenjevanje vlog se opredelijo v javnem razpisu. V okviru javnega razpisa se
sofinancira le en komplet osnovne opreme iz drugega odstavka 18.d člena te
uredbe.
2. Raziskava iskanja
alternativnih paš in karakteristike medu v povezavi s povzročitelji medenja
18.f člen
(program raziskave iskanja
alternativnih paš in karakteristike medu v povezavi s povzročitelji medenja)
(1) Program raziskave iskanja alternativnih paš in
karakteristike medu v povezavi s povzročitelji medenja sprejme minister ter se
objavi na osrednjem spletnem mestu državne uprave.
(2) Program raziskave iskanja alternativnih paš in
karakteristike medu v povezavi s povzročitelji medenja določa zlasti:
1.     
cilje ukrepa Iskanje alternativnih paš in karakteristike medu v povezavi
s povzročitelji medenja;
2.     
območja, na katerih se izvede raziskava;
3.     
vsebino raziskave;
4.     
pogoje, ki jih morajo izpolnjevati ponudniki;
5.     
vsebino poročila o ugotovitvah raziskave;
6.     
specifikacijo upravičenih stroškov.
(3) Sredstva za izvajanje ukrepa iz tega člena se plačajo po
opravljeni storitvi in potrjenem poročilu o raziskavi iskanja alternativnih paš
in karakteristike medu v povezavi s povzročitelji medenja, ki se objavi na
spletni strani izvajalca.
4. Podpora laboratorijem za analizo čebeljih pridelkov
19. člen
(program podpore laboratorijem za analizo čebeljih
pridelkov)
(1) Program podpore laboratorijem za analizo čebeljih
pridelkov sprejme minister in se objavi na osrednjem spletnem mestu državne
uprave.
(2) Program podpore laboratorijem za analizo čebeljih
pridelkov določa zlasti:
1.     
cilje ukrepov za podporo laboratorijem za analizo čebeljih pridelkov;
2.     
način in dinamiko izvedbe analiz kakovosti čebeljih pridelkov ter način
vzorčenja;
3.     
območja, na katerih se izvedejo analize kakovosti čebeljih pridelkov, in
število analiz po statističnih regijah;
4.     
vsebino analiz kakovosti čebeljih pridelkov;
5.     
vsebino evidence o opravljenih analizah;
6.     
pogoje, ki jih morajo izpolnjevati izvajalci analiz;
7.     
vsebino poročila o analizah kakovosti čebeljih pridelkov in
8.     
specifikacijo upravičenih stroškov.
(3) Sredstva za izvajanje ukrepa iz tega člena se plačajo po
opravljeni storitvi in potrjenem poročilu o izvedenih analizah kakovosti
čebeljih pridelkov, ki se objavi na spletni strani izvajalca.
20. člen
(rezultati analiz kakovosti čebeljih pridelkov)
(1) Izvajalec ukrepa iz prejšnjega člena pošlje ministrstvu
rezultate analize kakovosti čebeljih pridelkov, ki se uporabijo pri pripravi
analize stanja glede kakovosti in zdravstvene ustreznosti čebeljih pridelkov v
Republiki Sloveniji.
(2) Izvajalec ukrepa iz prejšnjega člena pošlje rezultat
analize kakovosti čebeljih pridelkov z razlago posameznemu čebelarju za njegov
vzorec brezplačno.
5. Podpora pri obnovi čebeljega fonda v Evropski uniji
a) Spodbujanje osnovne odbire in menjava čebeljih matic
21. člen
(program spodbujanja osnovne odbire in menjave čebeljih
matic)
(1) Program spodbujanja osnovne odbire in menjave čebeljih
matic (v nadaljnjem besedilu: program menjave čebeljih matic) sprejme minister
in se objavi na osrednjem spletnem mestu državne uprave.
(2) Program menjave čebeljih matic določa zlasti:
1.     
cilje ukrepa spodbujanje osnovne odbire in menjave čebeljih matic;
2.     
območja, na katerih se izvaja ukrep;
3.     
lastnosti, ki jih morajo imeti čebelje matice za namen menjave, in način
izbire primernih čebeljih matic za menjavo;
4.     
število čebeljih matic za menjavo;
5.     
vsebino, ki jo mora ponudnik zagotoviti čebelarjem ob menjavi čebeljih
matic;
6.     
način izvajanja nadzora nad organizacijo in izvedbo menjave čebeljih
matic;
7.     
vodenje evidenc o izvedbi menjave čebeljih matic;
8.     
način spremljanja učinkov menjave čebeljih matic;
9.     
pogoje, ki jih morajo izpolnjevati ponudniki matic;
10.  
vsebino poročila o menjavi čebeljih matic in
11.  
specifikacijo upravičenih stroškov.
(3) Sredstva za izvajanje ukrepa iz tega člena se plačajo po
opravljeni storitvi in potrjenem poročilu o izvedbi osnovne odbire in menjave
čebeljih matic, ki se objavi na spletni strani izvajalca.
22. člen
(spodbujanje osnovne odbire in menjava čebeljih matic)
V okviru tega ukrepa čebelar prejme brezplačno čebeljo
matico, če:
-       
imajo njegove čebelje matice potomstvo, ki ne izkazuje morfoloških
lastnosti, določenih v rejskem programu za kranjsko čebelo;
-       
je najpozneje dan pred menjavo čebeljih matic vpisan v Register
čebelnjakov in
-       
ima urejen vpis v RKG v skladu z zakonom, ki ureja kmetijstvo, ter
pravilnikom, ki ureja vpis v RKG.
b) Subvencioniranje vzreje čebeljih matic
23. člen
(vzreja čebeljih matic, ki se subvencionira)
(1) V okviru ukrepa subvencioniranje vzreje čebeljih matic se
vzrejevalcem rodovniških čebeljih matic subvencionira vzdrževanje trotovskih
linij na plemenilni postaji in zagotavljanje opraševanja čebeljih matic vsem
zainteresiranim vzrejevalcem čebeljih matic. Upoštevajo se podatki o vpisanih
čebeljih maticah v izvorno rodovniško knjigo v letu pred objavo javnega
razpisa.
(2) Vzreja čebeljih matic se subvencionira vzrejevalcu
gospodarskih čebeljih matic in vzrejevalcu rodovniških čebeljih matic glede na
število vpisanih čebeljih matice v izvorno rodovniško knjigo v letu pred objavo
javnega razpisa.
24. člen
(način subvencioniranja
vzreje čebeljih matic)
(1) Vzrejevalcem rodovniških čebeljih matic se za vzdrževanje
trotovskih linij na plemenilni postaji in za zagotavljanje opraševanja čebeljih
matic vsem drugim zainteresiranim vzrejevalcem čebeljih matic dodelijo sredstva
v višini:
-       
5.000 eurov letno, če je na plemenilni postaji vzrejenih vsaj 300
rodovniških matic, ali
-       
3.000 eurov letno, če je na plemenilni postaji vzrejenih od 200 do 299
rodovniških matic.
(2) Sredstva, namenjena vzrejevalcem čebeljih matic iz
drugega odstavka prejšnjega člena, se razdelijo v skladu z merili za
ocenjevanje vlog iz četrtega odstavka tega člena. Višina sofinanciranja za
vzrejeno:
-       
gospodarsko matico iz linije matičarja z od 5 do 9 let znanim poreklom
znaša 1,5-kratnik vrednosti gospodarske matice iz linije matičarja s poreklom,
znanim do 4 leta;
-       
gospodarsko matico iz linije matičarja z 10 let in več znanim poreklom
znaša 2-kratnik vrednosti gospodarske matice iz linije matičarja s poreklom,
znanim do 4 leta;
-       
rodovniško matico znaša 10-kratnik vrednosti gospodarske matice iz
linije matičarja s poreklom, znanim do 4 leta.
(3) Sredstva na posameznem javnem razpisu se najprej dodelijo
vzrejevalcem rodovniških čebeljih matic v skladu v prvim odstavkom tega člena,
preostala sredstva na posameznem javnem razpisu pa v skladu s prejšnjim
odstavkom.
(4) Merila za ocenjevanje vlog iz drugega odstavka tega člena
so:
-       
10 točk – vzrejevalec, ki je vzredil gospodarske matice;
-       
20 točk – vzrejevalec, ki je vzredil rodovniške matice ali poleg
rodovniških matic tudi gospodarske matice.
(5) Pri vlogah z enakim številom točk, dodeljenih v skladu z
merili iz prejšnjega odstavka tega člena, se za določitev vrstnega reda
obravnave vlog upošteva večje število vpisanih čebeljih matic v izvorno
rodovniško knjigo v letu pred objavo javnega razpisa.
25. člen
(pogoji za subvencioniranje vzreje čebeljih matic)
Pogoji za subvencioniranje vzreje čebeljih matic so:
1.     
vzrejevalec čebeljih matic je vpisan v Register čebelnjakov;
2.     
vzrejevalec čebeljih matic ima urejen vpis v RKG v skladu z zakonom, ki
ureja kmetijstvo, in pravilnikom, ki ureja vpis v RKG;
3.     
vzrejevalcu sta izdana odločba ministrstva o odobritvi vzrejališča
čebeljih matic in potrdilo o vzreji za posamezno vzrejno sezono, za katero vlaga
vlogo;
4.     
vzrejevalec ima čebelje matice vpisane v izvorno rodovniško knjigo v
skladu s predpisom, ki ureja zootehniške standarde za plemensko kranjsko
čebelo;
5.     
vzrejevalec poroča o številu čebeljih družin v skladu s pravilnikom, ki
ureja vpis v Register čebelnjakov;
6.     
vzrejevalcu v programskem obdobju 2020–2022 do objave javnega razpisa za
posamezno programsko leto na podlagi predpisov, ki urejajo področje zdravil za
uporabo v veterinarski medicini, ni bila izdana pravnomočna odločba UVHVVR
glede nepravilne uporabe zdravil in
7.     
vzrejevalec izvaja direktni test v selekcijskem čebelnjaku v posameznem
letu, kar z izdajo potrdila potrdi druga priznana rejska organizacija.
c) Spremljanje kakovosti matic kranjske čebele in vzreje trotov
ter proučitev možnosti ohranjanja matic čez zimo
26. člen
(program spremljanja kakovosti matic kranjske čebele in
vzreje trotov ter proučitev možnosti ohranjanja matic čez zimo)
(1) Program spremljanja kakovosti matic kranjske čebele in
vzreje trotov ter proučitev možnosti ohranjanja matic čez zimo (v nadaljnjem
besedilu: program spremljanja kakovosti matic) sprejme minister in se objavi na
osrednjem spletnem mestu državne uprave.
(2) Program spremljanja kakovosti matic določa zlasti:
1.     
cilje ukrepa spremljanje kakovosti matic kranjske čebele in vzreje
trotov ter proučitev možnosti ohranjanja matic čez zimo;
2.     
način in dinamiko spremljanja kakovosti matic kranjske čebele;
3.     
območja, na katerih se izvede spremljanje kakovosti matic kranjske
čebele, in način vzorčenja;
4.     
pogoje, ki jih morajo izpolnjevati ponudniki;
5.     
vsebino poročila o spremljanju kakovosti matic kranjske čebele in
6.     
specifikacijo upravičenih stroškov.
(3) Sredstva za izvajanje ukrepa iz tega člena se plačajo po
opravljeni storitvi in potrjenem poročilu o raziskavi spremljanja kakovosti
matic kranjske čebele in vzreje trotov ter proučitve možnosti ohranjanja matic
čez zimo, ki se objavi na spletni strani izvajalca.
6. Sodelovanje s specializiranimi organi za izvajanje
programov aplikativnih raziskav na področju čebelarstva in čebeljih pridelkov
a) Karakterizacija čebeljih pridelkov
27. člen
(program karakterizacije čebeljih pridelkov)
(1) Program karakterizacije čebeljih pridelkov (v nadaljnjem
besedilu: program karakterizacije) sprejme minister in se objavi na osrednjem
spletnem mestu državne uprave.
(2) Program karakterizacije določa zlasti:
1.     
cilje ukrepa karakterizacija čebeljih pridelkov;
2.     
območja, na katerih se izvede raziskava, in način vzorčenja;
3.     
vsebino raziskave;
4.     
pogoje, ki jih morajo izpolnjevati ponudniki;
5.     
vsebino poročila o ugotovitvah karakterizacije čebeljih pridelkov in
6.     
specifikacijo upravičenih stroškov.
(3) Sredstva za izvajanje ukrepa iz tega člena se plačajo po
opravljeni storitvi in potrjenem poročilu o raziskavi karakterizacije čebeljih
pridelkov, ki se objavi na spletni strani izvajalca.
b) Vpliv ruralnega in urbanega okolja ter prehranskih virov na
razvoj čebeljih družin
28. člen
(program vpliva ruralnega in urbanega okolja ter prehranskih
virov na razvoj čebeljih družin)
(1) Program vpliva ruralnega in urbanega okolja ter
prehranskih virov na razvoj čebeljih družin (v nadaljnjem besedilu: program
ruralnega in urbanega okolja) sprejme minister in se objavi na osrednjem
spletnem mestu državne uprave.
(2) Program ruralnega in urbanega okolja določa zlasti:
1.     
cilje ukrepa vpliva ruralnega in urbanega okolja ter prehranskih virov
na razvoj čebeljih družin;
2.     
območja, na katerih se izvede analiza vpliva ruralnega in urbanega
okolja ter prehranskih virov na razvoj čebeljih družin;
3.     
vsebino analize vpliva ruralnega in urbanega okolja ter prehranskih
virov na razvoj čebeljih družin;
4.     
pogoje, ki jih morajo izpolnjevati ponudniki;
5.     
vsebino poročila o rezultatih analize in
6.     
specifikacijo upravičenih stroškov.
(3) Sredstva za izvajanje ukrepa iz tega člena se plačajo po
opravljeni storitvi in potrjenem poročilu o raziskavi vpliva ruralnega in
urbanega okolja ter prehranskih virov na razvoj čebeljih družin, ki se objavi
na spletni strani izvajalca.
c) Optimizacija tehnologije pridelave strupa
29. člen
(program optimizacije tehnologije pridelave strupa)
(1) Program optimizacije tehnologije pridelave strupa (v
nadaljnjem besedilu: program pridelave strupa) sprejme minister in se objavi na
osrednjem spletnem mestu državne uprave.
(2) Program pridelave strupa določa zlasti:
1.     
cilje ukrepa optimizacija tehnologije pridelave strupa;
2.     
območja, na katerih se izvede raziskava;
3.     
vsebino raziskave optimizacije tehnologije pridelave strupa;
4.     
pogoje, ki jih morajo izpolnjevati ponudniki;
5.     
vsebino poročila o ugotovitvah optimizacije tehnologije pridelave strupa
in
6.     
specifikacijo upravičenih stroškov.
(3) Sredstva za izvajanje ukrepa iz tega člena se plačajo po
opravljeni storitvi in potrjenem poročilu o raziskavi optimizacije tehnologije
pridelave strupa, ki se objavi na spletni strani izvajalca.
č) Vzpostavitev evidence podatkov za določanje porekla medu
29.a člen
(program vzpostavitve evidence podatkov za določanje porekla
medu)
(1) Program vzpostavitve evidence podatkov za določanje
porekla medu (v nadaljnjem besedilu: program za določanje porekla medu) sprejme
minister in se objavi na osrednjem spletnem mestu državne uprave.
(2) Program za določanje porekla medu določa zlasti:
1.     
cilje vzpostavitve evidence podatkov za določanje porekla medu;
2.     
vrsto podatkov za določanje porekla medu;
3.     
pogoje, ki jih morajo izpolnjevati ponudniki;
4.     
vsebino poročila o programu za določanje porekla medu;
5.     
specifikacijo upravičenih stroškov.
(3) Sredstva za izvajanje ukrepa iz tega člena se plačajo po
opravljeni storitvi in potrjenem poročilu o programu za določanje porekla medu,
ki se objavi na spletni strani izvajalca.
d) Aktivnost encimov v medu
v povezavi z izvorom medu
29.b člen
(program aktivnosti encimov v
medu v povezavi z izvorom medu)
(1) Program aktivnosti encimov v medu v povezavi z izvorom
medu (v nadaljnjem besedilu: program aktivnosti encimov) sprejme minister in se
objavi na osrednjem spletnem mestu državne uprave.
(2) Program aktivnosti encimov določa zlasti:
1.     
cilje ukrepa aktivnost encimov v medu v povezavi z izvorom medu;
2.     
vsebino raziskave;
3.     
pogoje, ki jih morajo izpolnjevati ponudniki;
4.     
vsebino poročila o ugotovitvah raziskave;
5.     
specifikacijo upravičenih stroškov.
(3) Sredstva za izvajanje ukrepa iz tega člena se plačajo po
opravljeni storitvi in potrjenem poročilu o programu aktivnosti encimov, ki se
objavi na spletni strani izvajalca.
III. PODROBNEJŠI POSTOPEK PRIDOBITVE SREDSTEV SOFINANCIRANJA
IN SUBVENCIONIRANJA
30. člen
(vložitev in vrstni red obravnave vlog)
(1) Za ukrepe iz 1. točke pod a), c), č) in d) prvega
odstavka 2. člena te uredbe, 2. točke pod b) prvega odstavka 2. člena te
uredbe, 3. točke pod a), b) in prve alineje pod c) prvega odstavka 2. člena te
uredbe ter 5. točke pod b) prvega odstavka 2. člena te uredbe vlagatelji
pošljejo vlogo na javni razpis na obrazcu iz Priloge 2, ki je sestavni del te
uredbe, z dokazili priporočeno na naslov agencije ali jo vložijo v vložišču
agencije.
(2) Vloge na javni razpis se vlagajo od dneva, določenega v
javnem razpisu, do roka, določenega v zaprtem javnem razpisu, oziroma do
zaprtja odprtega javnega razpisa. Zaprtje odprtega javnega razpisa zaradi
porabe sredstev objavi ministrstvo na osrednjem spletnem mestu državne uprave.
31. člen
(obravnava vlog)
(1) Odpiranje vlog na javni razpis ni javno.
(2) Vloge na zaprti javni razpis agencija odpira in obravnava
ter zahteva odpravo pomanjkljivosti ob sočasni obravnavi vlog.
(3) Vloge na odprti javni razpis se preverjajo po vrstnem
redu časa oddaje popolne vloge. Vloga, ki je ustrezno dopolnjena in s tem
popolna, se po vrstnem redu uvrsti na konec seznama popolnih vlog in dobi
zaporedno številko vloge.
(4) Izpolnjevanje pogojev vloge na odprti javni razpis se
preverja po vrstnem redu uvrstitve na seznam popolnih vlog na javni razpis.
Dodelitev sredstev se odobri za tiste popolne vloge na javni razpis, ki
izpolnjujejo pogoje, in sicer do višine razpisanih sredstev za posamezni ukrep.
(5) Za vlogo na odprti javni razpis, ki je popolna in
izpolnjuje predpisane pogoje, vendar razpoložljiva sredstva ne zadoščajo za
dodelitev sredstev v celoti, se lahko odobri dodelitev sredstev do višine
razpoložljivih sredstev, če se vlagatelj s tem strinja. Vlagatelj v petih dneh
od vročitve obvestila na agencijo pošlje izjavo, da se s tem strinja, sicer se
šteje, da se ne strinja in se vloga zavrne.
(6) Če je skupna višina zaprošenih sredstev na odprti javni
razpis višja od sredstev za sofinanciranje in subvencioniranje, ki so bila
razpisana, ter so sredstva glede na predhodne vloge še na voljo, agencija v
primeru, da imata na zadnjem mestu seznama prejetih vlog na javni razpis dve
ali več popolnih in vsebinsko ustreznih vlog isti datum in čas oddaje vloge,
izvede žrebanje. Z žrebom se določi vrstni red dodelitve sredstev. Pri žrebanju
so lahko navzoči tudi vlagatelji, o času in kraju žrebanja pa jih agencija
pisno obvesti. Tričlansko komisijo, ki nadzira žrebanje, in osebo, ki ga vodi,
imenuje predstojnik agencije med javnimi uslužbenci, zaposlenimi na agenciji.
(7) Žrebanje iz prejšnjega odstavka se opravi v uradnih
prostorih agencije. O njem se sestavi zapisnik, podpišejo ga člani komisije, ki
nadzirajo žrebanje, oseba, ki ga je vodila, in vlagatelji, če so navzoči.
(8) Vloga na odprti javni razpis, ki je popolna in izpolnjuje
pogoje iz javnega razpisa, vendar so razpoložljiva sredstva že porabljena, se
zavrne.
32. člen
(obveznosti upravičenca)
(1) Upravičenec, ki izvaja ukrepe iz te uredbe, agenciji,
ministrstvu, revizijskemu organu in drugim nadzornim organom omogoči kontrolo
na kraju samem in dostop do dokumentacije, ki je bila podlaga za pridobitev
sredstev.
(2) Upravičenec, ki izvaja ukrepe iz te uredbe, dokumentacijo,
ki je bila podlaga za pridobitev sredstev, hrani še najmanj tri leta od dneva
zadnjega izplačila sredstev, za ukrep iz 14.a člena te uredbe pa najmanj do 31.
12. 2027. Upravičenec, ki je prejel sredstva za nakup opreme v okviru ukrepa iz
prve alineje 3. točke pod c) prvega odstavka 2. člena te uredbe, dokumentacijo,
ki je bila podlaga za pridobitev sredstev, hrani še najmanj do zaključka
izvajanja ukrepov iz te uredbe. Upravičenec, ki je prejel sredstva za nakup
čebelarske opreme iz 36. in 39. točke 9. člena te uredbe, dokumentacijo, ki je
bila podlaga za pridobitev sredstev, hrani še najmanj do 31. 12. 2027.
(3) Upravičenec mora uporabljati opremo oziroma sredstva, ki
jih je prejel v okviru ukrepa iz 9., 14.d in 16. člena te uredbe, še najmanj tri
leta po izplačilu sredstev, iz 14.a člena te uredbe pa še najmanj do 31. 12.
2027, in sicer izključno za namen in dejavnosti, za katere so bila sredstva po
tej uredbi dodeljena. Upravičenec, ki je prejel sredstva za nakup čebelarske
opreme iz 39. točke 9. člena te uredbe, mora uporabljati opremo, po izplačilu
sredstev in najmanj do 31. 12. 2027, in sicer izključno za namen in dejavnosti,
za katere so bila sredstva po tej uredbi dodeljena. Upravičenec, ki je prejel
sredstva za nakup čebelarske opreme iz 39. točke 9. člena te uredbe, mora
voditi ustrezno dokumentacijo, iz katere je razvidna namenska uporaba vozila
(evidenca uporabe tovornega vozila, namenjenega oskrbi čebeljih družin in
prevozu čebeljih pridelkov, na obrazcu iz Priloge 3, ki je sestavni del te
uredbe, dobavnice, naročilnice, računi in druga ustrezna dokumentacija).
Upravičenec, ki je prejel sredstva za nakup opreme v okviru ukrepa iz prve
alineje 3. točke pod c) prvega odstavka 2. člena te uredbe, mora opremo
uporabljati za namen in dejavnosti, ki se izvajajo v okviru ukrepov iz te
uredbe, ter jo brezplačno nuditi izbranemu izvajalcu raziskave iskanja
alternativnih paš in karakteristike medu v povezavi s povzročitelji medenja od
1. 5. 2022 in najmanj do zaključka izvajanja ukrepov iz te uredbe.
(4) Upravičenec za ukrep iz 18.a člena te uredbe, ki pridobi
sredstva na podlagi te uredbe, mora 30. avgusta in 30. septembra v koledarskem
letu oddaje vloge imeti v Registru čebelnjakov vpisanih vsaj 10 stojišč v
skladu s predpisom, ki ureja označevanje čebelnjakov in stojišč.
(5) Upravičencu za ukrepe iz 9., 14.h, 15.a, 16. in 23. člena
te uredbe, ki pridobi sredstva na podlagi te uredbe, do konca programskega
obdobja 2020–2022 ne sme biti izdana pravnomočna odločba UVHVVR glede
nepravilne uporabe zdravil v skladu s predpisi, ki urejajo področje zdravil za
uporabo v veterinarski medicini.
(6) Upravičenec za ukrepe iz 9. člena te uredbe, ki pridobi
sredstva na podlagi te uredbe, mora biti vključen v sheme kakovosti s področja
čebelarstva ali imeti potrdilo o vključenosti v kontrolo ekološkega
čebelarjenja ali certifikat za ekološke čebelje pridelke do konca programskega
obdobja 2020–2022.
(7) Upravičenec za ukrepe iz 9., 15.a, 16. in 23. člena te
uredbe, ki pridobi sredstva na podlagi te uredbe, mora poročati o številu
čebeljih družin v skladu s pravilnikom, ki ureja vpis v Register čebelnjakov,
do konca programskega obdobja 2020–2022.
(8) Upravičenec, ki je registrirano čebelarsko društvo in je
prejel sredstva za nakup čebelarske opreme iz 38. točke 9. člena te uredbe,
mora zagotoviti, da je oprema povezana v sistem opazovalno napovedovalne službe
medenja še najmanj pet let po izplačilu sredstev, kar se preveri pri opazovalno
napovedovalni službi medenja.
33. člen
(objava podatkov)
Na spletni strani agencije se v skladu s 111. členom Uredbe
1306/2013/EU objavi seznam upravičencev do sredstev za posamezni ukrep iz te
uredbe.
IV. NADZOR IN SPREMLJANJE UKREPOV
34. člen
(nadzor in spremljanje ukrepov)
(1) Izpolnjevanje ukrepov iz te uredbe preverja agencija v skladu
z Uredbo 1306/2013/EU, Izvedbeno uredbo 2015/1368/EU in zakonom, ki ureja
kmetijstvo.
(2) Agencija izvaja administrativne kontrole, kontrole na
kraju samem pred izplačilom sredstev za posamezni ukrep in kontrole na kraju
samem v obdobju trajanja obveznosti od zadnjega izplačila sredstev.
(3) UVHVVR pošlje podatke o pravnomočnih odločbah glede
nepravilne uporabe zdravil v skladu s predpisi, ki urejajo področje zdravil za
uporabo v veterinarski medicini, agenciji in izvajalcem javnih naročil, ki
izvajajo ukrepe iz te uredbe.
V. NEIZPOLNJEVANJE OBVEZNOSTI
35. člen
(sistem zmanjšanja plačil in izključitev)
(1) Zmanjšanja plačil in izključitve se izvedejo v skladu s
54., 58. in 63. členom Uredbe 1306/2013/EU, 9. členom Izvedbene Uredbe
2015/1368/EU in določbami zakona, ki ureja kmetijstvo.
(2) Upravičenec, ki izvaja ukrepe iz te uredbe in ne hrani
dokumentacije, kot to določa drugi odstavek 32. člena te uredbe, mora v
proračun Republike Slovenije vrniti 10 % izplačanih sredstev skupaj z
zakonitimi zamudnimi obrestmi.
(3) Upravičenec, ki izvaja ukrepe iz te uredbe in ne omogoči
kontrole na kraju samem iz prejšnjega člena, mora v proračun Republike
Slovenije vrniti vsa izplačana sredstva skupaj z zakonitimi zamudnimi obrestmi.
Poleg tega se upravičenec izključi iz zadevnega ukrepa do konca programskega
obdobja 2020–2022.
(4) Upravičenec, ki pri ukrepih iz 9., 14.d, 15.a, 16. in
18.č člena te uredbe predmet podpore uporablja v nasprotju z namenom, za
katerega je prejel podporo, mora vsa izplačana sredstva vrniti v proračun
Republike Slovenije skupaj z zakonitimi zamudnimi obrestmi. Poleg tega se
upravičenec izključi iz zadevnega ukrepa do konca programskega obdobja
2020–2022. Upravičenec, ki pri ukrepu iz 18.č člena te uredbe opreme brezplačno
ne nudi izbranemu izvajalcu raziskave, mora vsa izplačana sredstva vrniti v
proračun Republike Slovenije skupaj z zakonitimi zamudnimi obrestmi. Poleg tega
se upravičenec izključi iz zadevnega ukrepa do konca programskega obdobja
2020–2022.
(5) Če upravičenec pri ukrepih iz 9., 15.a, 16. in 23. člena
te uredbe ne sporoča podatkov o številu čebeljih družin v skladu s predpisi, ki
urejajo vpis v Register čebelnjakov, se izključi iz zadevnega ukrepa do konca
programskega obdobja 2020–2022.
(6) Če je upravičencu pri ukrepih iz 9., 14.h, 15.a, 16. in
23. člena te uredbe v treh letih po izplačilu sredstev izdana pravnomočna
odločba UVHVVR glede nepravilne uporabe zdravil v skladu s predpisi, ki urejajo
področje zdravil za uporabo v veterinarski medicini, mora vsa izplačana
sredstva vrniti v proračun Republike Slovenije skupaj z zakonitimi zamudnimi
obrestmi. Poleg tega se upravičenec izključi iz zadevnega ukrepa do konca
programskega obdobja 2020–2022.
(7) Če upravičenec pri ukrepih iz 9. člena te uredbe ni
vključen v sheme kakovosti s področja čebelarstva, nima potrdila o vključenosti
v kontrolo ekološkega čebelarjenja oziroma nima certifikata za ekološke čebelje
pridelke do konca programskega obdobja 2020–2022, mora v proračun Republike
Slovenije vrniti 10 % izplačanih sredstev skupaj z zakonitimi zamudnimi
obrestmi. Poleg tega se upravičenec izključi iz zadevnega ukrepa do konca
programskega obdobja 2020–2022.
(8) Upravičenec, ki pri ukrepu iz 14.a člena te uredbe
predmet podpore uporablja v nasprotju z namenom, za katerega je prejel podporo,
mora v proračun Republike Slovenije vrniti vsa izplačana sredstva skupaj z
zakonitimi zamudnimi obrestmi za učni čebelnjak.

Priloga
1: Obrazec »Uveljavljanje odstopanja od obveznosti v primeru višje sile«
Priloga
2: Vloga na javni razpis
Priloga
3: Evidenca uporabe tovornega vozila, namenjenega oskrbi čebeljih družin in
prevozu čebeljih pridelkov
Priloga
4: Seznam sofinanciranih zdravil, dovoljenih v ekološkem čebelarstvu za
zatiranje varoje, in najvišja višina priznanih stroškov nakupa posameznega
zdravila

Uredba o izvajanju Programa ukrepov na
področju čebelarstva v Republiki Sloveniji v letih 2020–2022 (Uradni list RS,
št. 78/19) vsebuje naslednjo končno določbo:
»VI. KONČNA DOLOČBA
36. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
izvajanju Programa ukrepov na področju čebelarstva v Republiki Sloveniji v
letih 2020–2022 (Uradni list RS, št. 85/20) vsebuje naslednjo prehodno in
končno določbo:
»PREHODNA IN KONČNA DOLOČBA
9. člen
(končanje postopkov)
Postopki, začeti v programskem letu 2020 v skladu z Uredbo o
izvajanju Programa ukrepov na področju čebelarstva v Republiki Sloveniji v
letih 2020–2022 (Uradni list RS, št. 78/19), se končajo v skladu s to uredbo.
10. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah Uredbe o izvajanju
Programa ukrepov na področju čebelarstva v Republiki Sloveniji v letih
2020–2022 (Uradni list RS, št. 110/20) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
(končanje postopkov)
Postopki, začeti v programskem letu 2020 v skladu z Uredbo o
izvajanju Programa ukrepov na področju čebelarstva v Republiki Sloveniji v
letih 2020–2022 (Uradni list RS, št. 78/19
in 85/20), se končajo v skladu z Uredbo o izvajanju Programa ukrepov na
področju čebelarstva v Republiki Sloveniji v letih 2020–2022 (Uradni list RS,
št. 78/19 in 85/20).
5. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
izvajanju Programa ukrepov na področju čebelarstva v Republiki Sloveniji v
letih 2020–2022 (Uradni list RS, št. 54/21) vsebuje naslednjo končno določbo:
»KONČNA DOLOČBA
13. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
izvajanju Programa ukrepov na področju čebelarstva v Republiki Sloveniji v
letih 2020–2022 (Uradni list RS, št. 97/21) vsebuje naslednjo prehodno in
končno določbo:
»PREHODNA IN KONČNA DOLOČBA
21. člen
(končanje postopkov)
Postopki, začeti v programskem letu 2020 in 2021 v skladu z
Uredbo o izvajanju Programa ukrepov na področju čebelarstva v Republiki
Sloveniji v letih 2020–2022 (Uradni list RS, št. 78/19, 85/20, 110/20 in
54/21), se končajo v skladu z Uredbo o izvajanju Programa ukrepov na področju
čebelarstva v Republiki Sloveniji v letih 2020–2022 (Uradni list RS, št. 78/19,
85/20, 110/20 in 54/21).
22. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
izvajanju Programa ukrepov na področju čebelarstva v Republiki Sloveniji v
letih 2020–2022 (Uradni list RS, št. 84/22) vsebuje naslednjo prehodno in
končno določbo:
»PREHODNA IN KONČNA DOLOČBA
10. člen
(končanje postopkov)
Postopki, začeti v programskih letih 2020, 2021 in 2022 v
skladu z Uredbo o izvajanju Programa ukrepov na področju čebelarstva v
Republiki Sloveniji v letih 2020–2022 (Uradni list RS, št. 78/19, 85/20,
110/20, 54/21 in 97/21), se končajo v skladu z Uredbo o izvajanju Programa
ukrepov na področju čebelarstva v Republiki Sloveniji v letih 2020–2022 (Uradni
list RS, št. 78/19, 85/20, 110/20, 54/21 in 97/21).
11. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.