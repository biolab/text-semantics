1. člen
(vsebina)
Ta uredba določa začasne izredne ukrepe
podpore za sektor sadja in zelenjave za izvajanje:
-       
Delegirane uredbe Komisije (EU) št. 1031/2014 z dne 29. septembra
2014 o določitvi nadaljnjih začasnih izrednih podpornih ukrepov za proizvajalce
nekaterih vrst sadja in zelenjave (UL L št. 284 z dne 30. 9. 2014, str.
22; v nadaljnjem besedilu: Uredba 1031/14/EU);
-       
Delegirane uredbe Komisije (EU) št. 932/2014 z dne 29. avgusta 2014
o določitvi začasnih izrednih podpornih ukrepov za proizvajalce nekaterih vrst
sadja in zelenjave ter spremembi Delegirane uredbe (EU) št. 913/2014 (UL L št.
259 z dne 30. 8. 2014, str. 2; v nadaljnjem besedilu: Uredba
932/14/EU),
-       
Uredbe (EU) št. 1308/2013 Evropskega parlamenta in Sveta z dne
17. decembra 2013 o vzpostavitvi skupne ureditve trgov kmetijskih
proizvodov in razveljavitvi uredb Sveta (EGS) št. 922/72, (EGS) št. 234/79,
(ES) št. 1037/2001 in (ES) št. 1234/2007 (UL L št. 347 z dne
20. 12. 2013, str. 671), zadnjič spremenjene z Uredbo (EU) št.
1310/2013 Evropskega parlamenta in Sveta z dne 17. decembra 2013 o
določitvi nekaterih prehodnih določb glede podpore za razvoj podeželja iz
Evropskega kmetijskega sklada za razvoj podeželja (EKSRP), o spremembi Uredbe
(EU) št. 1305/2013 Evropskega parlamenta in Sveta glede sredstev in njihove
razdelitve za leto 2014 in o spremembi Uredbe Sveta (ES) št. 73/2009 in uredb
(EU) št. 1307/2013, (EU) št. 1306/2013 in (EU) št. 1308/2013 Evropskega
parlamenta in Sveta v zvezi z njihovo uporabo v letu 2014 (UL L št. 347 z dne
20. 12. 2013, str. 865), (v nadaljnjem besedilu: Uredba 1308/13/EU)
in
-       
Izvedbene uredbe Komisije (EU) št. 543/2011 z dne 7. junija 2011 o
določitvi podrobnih pravil za uporabo Uredbe Sveta (ES) št. 1234/2007 za
sektorja sadja in zelenjave ter predelanega sadja in zelenjave (UL L št. 157 z
dne 15. 6. 2011, str. 1), zadnjič spremenjene z Delegirano uredbo
Komisije (EU) št. 499/2014 z dne 11. marca 2014 o dopolnitvi Uredbe (EU)
št. 1308/2013 in (EU) št. 1306/2013 Evropskega parlamenta in Sveta s
spreminjanjem Izvedbene uredbe Komisije (EU) št. 543/2011 za sektorja sadja in
zelenjave ter predelanega sadja in zelenjave (UL L št. 145 z dne
16. 5. 2014, str. 5), (v nadaljnjem besedilu: Uredba 543/11/EU).
2. člen
(ukrepi)
(1) Pomoč po tej uredbi se za
obdobje vlaganja uradnih obvestil iz 9. člena te uredbe od
18. avgusta 2014 do 3. septembra 2014 (v nadaljnjem besedilu: prvo
obdobje) nameni za naslednje ukrepe:
-       
umik s trga iz 75. člena Uredbe 543/11/EU;
-       
zeleno obiranje iz točke (a) četrtega odstavka 33. člena Uredbe
1308/13/EU in 84. člena Uredbe 543/11/EU ter
-       
opustitev spravila iz točke (b) četrtega odstavka 33. člena Uredbe
1308/13/EU in 84. člena Uredbe 543/11/EU.
(2) Pomoč za zeleno obiranje in
opustitev spravila iz prejšnjega odstavka se nameni le za pridelke in na način
iz drugega pododstavka prvega odstavka 6. člena Uredbe
932/14/EU ter Uredbe o predelavi biološko razgradljivih odpadkov in uporabi
komposta ali digestata (Uradni list RS, št. 99/13).
(3) Ne glede na določbe prvega odstavka
tega člena se za obdobje vlaganja uradnih obvestil od 4. septembra 2014 do
najpozneje 15. decembra 2014 (v nadaljnjem besedilu: drugo obdobje) pomoč
po tej uredbi nameni le za umik s trga iz prve, druge in tretje alineje prvega
odstavka 3. člena te uredbe.
(4) Največja skupna upravičena
količina za pomoč za umik s trga iz prve in druge alineje prvega odstavka 3.
člena te uredbe za drugo obdobje je 982 ton.
(5) Največja skupna upravičena količina za pomoč za umik
s trga iz tretje alineje prvega odstavka 3. člena te uredbe za drugo obdobje je
2.018 ton.
3. člen
(umik s trga)
(1) Umik s trga se izvede z:
-       
brezplačno razdelitvijo pridelka organizacijam in ustanovam iz točke (a)
četrtega odstavka 34. člena Uredbe 1308/13/EU, ki so opredeljene v prilogi 3,
ki je sestavni del te uredbe (v nadaljnjem besedilu: priloga 3),
-       
brezplačno razdelitvijo pridelka organizacijam iz točke (b) četrtega
odstavka 34. člena Uredbe 1308/13/EU, ki so opredeljene v prilogi 4, ki je
sestavni del te uredbe (v nadaljnjem besedilu: priloga 4),
-       
brezplačno oddajo ali prodajo pridelka predelovalni industriji iz
tretjega odstavka 80. člena Uredbe 543/11/EU ali
-       
uničenjem pridelka na kmetijskem gospodarstvu v smislu predelave
biološko razgradljivih odpadkov (v nadaljnjem besedilu: uničenje pridelka na
kmetijskem gospodarstvu).
(2) Pri umiku s trga iz prve, druge in
tretje alineje prejšnjega odstavka umaknjeni pridelki v skladu s tretjim
odstavkom 80. člena Uredbe 543/2011/EU ne smejo ponovno vstopiti na trg s svežim
sadjem in zelenjavo.
(3) Če je uničenje pridelka iz četrte
alineje prvega odstavka tega člena izvedeno kot predelava biološko razgradljivih
odpadkov v skladu z Uredbo o predelavi biološko razgradljivih odpadkov in
uporabi komposta ali digestata (Uradni list RS, št. 99/13) ter je pridelek v
skladu s posebnimi oziroma splošnimi tržnimi standardi iz 76. člena Uredbe
543/2011/EU, se šteje, da umik s trga ne povzroča nobenega negativnega vpliva
na okolje ali fitosanitarnih posledic iz 80. člena Uredbe 543/2011/EU.
4. člen
(pristojni organ)
(1) Za izvajanje ukrepov po tej uredbi
je pristojna Agencija Republike Slovenije za kmetijske trge in razvoj podeželja
(v nadaljnjem besedilu: agencija).
(2) Ne glede na prejšnji odstavek
kontrolo skladnosti s posebnimi tržnimi standardi oziroma splošnim tržnim
standardom za sadje in zelenjavo izvaja Uprava Republike Slovenije za varno
hrano, veterinarstvo in varstvo rastlin (v nadaljnjem besedilu: uprava).
5. člen
(obdobje izvajanja ukrepov)
(1) Pomoč za prvo obdobje se dodeli za izvajanje ukrepov
iz prvega odstavka 2. člena te uredbe v skladu z Uredbo 932/14/EU in to uredbo.
(2) Pomoč za drugo obdobje se dodeli za izvajanje
ukrepov iz tretjega odstavka 2. člena te uredbe v skladu z Uredbo 1031/14/EU in
to uredbo.
(3) V drugem obdobju mora biti ukrep umika s trga iz
prve, druge in tretje alineje prvega odstavka 3. člena te uredbe končan
najpozneje do 31. decembra 2014.
(4) Če je največja upravičena količina iz četrtega
odstavka 2. člena te uredbe presežena pred 15. decembrom 2014, minister,
pristojen za kmetijstvo, v Uradnem listu Re­publike Slovenije objavi obvestilo
o datumu prenehanja vlaganja uradnih obvestil o načrtovanem umiku s trga iz
prve in druge alineje prvega odstavka 3. člena te uredbe za drugo obdobje.
(5) Če je največja upravičena količina iz petega
odstavka 2. člena te uredbe presežena pred 15. decembrom 2014, minister,
pristojen za kmetijstvo, v Uradnem listu Republike Slovenije objavi obvestilo o
datumu prenehanja vlaganja uradnih obvestil o načrtovanem umiku s trga iz
tretje alineje prvega odstavka 3. člena te uredbe za drugo obdobje.
6. člen
(vrsta sadja in zelenjave)
Pomoč po tej uredbi se namenja za vrste
sadja in zelenjave iz priloge 2, ki je sestavni del te uredbe (v nadaljnjem
besedilu: priloga 2).
7. člen
(višina pomoči in dodatkov k pomoči)
(1) Najvišje višine pomoči za
vrste sadja in zelenjave iz prejšnjega člena za umik s trga za prvo obdobje so
določene v drugem do petem pododstavku prvega odstavka 4. člena Uredbe
932/14/EU in za drugo obdobje v drugem do petem pododstavku prvega odstavka 5.
člena Uredbe 1031/14/EU.
(2) Stroški prevoza oziroma stroški
sortiranja in pakiranja za umike s trga z brezplačno razdelitvijo iz prve in
druge alineje prvega odstavka 3. člena te uredbe (v nadaljnjem besedilu: dodatki
k pomoči) so določeni v 82. in 83. členu Uredbe 543/11/EU ter Prilogi XII in
Prilogi XIII Uredbe 543/11/EU in so lahko dodatek k pomoči za brezplačno razdelitev
pridelka iz prve in druge alineje prvega odstavka 3. člena te uredbe.
(3) Če je nosilec kmetijskega
gospodarstva za umik s trga iz tretje alineje prvega odstavka 3. člena te
uredbe od predelovalne industrije prejel plačilo, se najvišja višina pomoči iz
prvega odstavka tega člena zmanjša v skladu z drugim pododstavkom prvega
odstavka 79. člena Uredbe 543/2011/EU.
(4) Najvišja
višina pomoči za zeleno obiranje in opustitev spravila zelenjave, določena v
skladu z drugim odstavkom 5. člena in drugim odstavkom 6. člena Uredbe
932/14/EU ter drugim odstavkom 2. člena te uredbe, znašajo glede na ugotovljeno
upravičeno površino in statistično regijo:


Vrsta zelenjave

Primorska

Ostala Slovenija


zaščiteni
  prostor (eurov/ha)

na prostem
  (eurov/ha)

zaščiteni
  prostor (eurov/ha)

na prostem
  (eurov/ha)


Korenček

/

/

/

2.690


Zelje

/

1.222

/

1.746


Cvetača

/

1.420

/

947


Brokoli

/

/

/

947


(5) Najvišje
višine pomoči za zeleno obiranje in opustitev spravila sadja, določene v skladu
z drugim odstavkom 5. člena in drugim odstavkom 6. člena Uredbe 932/14/EU ter
drugim odstavkom 2. člena te uredbe, znašajo glede na ugotovljeno upravičeno
površino:


Vrsta sadja

Višina pomoči
  (eurov/ha)


Jabolka

1.606


Hruške

1.288


Slive

826


(6) Ne glede na določbe četrtega in
petega odstavka tega člena se najvišja višina pomoči za zeleno obiranje ali
opustitev spravila, če je hektarski pridelek na ugotovljeno upravičeno površino
nižji od najvišjih priznanih hektarskih pridelkov iz priloge 2, določi tako, da
se najvišja višina pomoči za zeleno obiranje in opustitev spravila, določena v
četrtem in petem odstavku tega člena, pomnoži s koeficientom, določenim kot
razmerje med hektarskim pridelkom na ugotovljeno upravičeno površino in
hektarskim pridelkom iz priloge 2. Za določitev hektarskega pridelka na
ugotovljeno upravičeno površino se upošteva količina pridelka, navedena na
obrazcu »PREDHODNO URADNO OBVESTILO O UMIKU S TRGA / ZELENEM OBIRANJU /
OPUSTITVI SPRAVILA« (v nadaljnjem besedilu: uradno obvestilo), ki je kot
priloga 1 sestavni del te uredbe (v nadaljnjem besedilu: priloga 1).
(7) Višine pomoči iz tega člena
se za prvo obdobje proporcionalno znižajo, če Komisija v skladu z drugim
odstavkom 12. člena Uredbe 932/14/EU določi koeficient dodeljevanja, nižji od 100
odstotkov.
8. člen
(upravičenci in pogoji za pridobitev
sredstev)
(1) Upravičenci do ukrepov iz 2. člena
te uredbe so nosilci kmetijskih gospodarstev, ki:
-       
pridelujejo sadje in zelenjavo iz te uredbe in za prvo obdobje do
vložitve zahtevka iz prvega odstavka 16. člena te uredbe končajo enega od
ukrepov iz prvega in drugega odstavka 2. člena te uredbe;
-       
pridelujejo sadje in zelenjavo iz te uredbe in za drugo obdobje izvajajo
enega od ukrepov iz tretjega odstavka 2. člena te uredbe, ki ga končajo do
31. decembra 2014, ter vložijo zahtevek iz tretjega odstavka 16. člena te
uredbe;
-       
so na agencijo oddali zbirno vlogo za leto 2014 (v nadaljnjem besedilu:
ZV 2014) vključno z obrazcem »D – PRIJAVA POVRŠIN KMETIJSKIH RASTLIN IN
ZAHTEVKOV NA POVRŠINO« (v nadaljnjem besedilu: D obrazec), na katerem imajo
prijavljene vrtnine v zavarovanem prostoru (šifra kmetijske rastline 401) ali
vrtnine na prostem (šifra kmetijske rastline 402) ali mešano rabo (šifra
kmetijske rastline 405) ali intenzivni sadovnjak jablan (šifra kmetijske
rastline 601) ali intenzivni sadovnjak hrušk (šifra kmetijske rastline 602) ali
intenzivni sadovnjak sliv in češpelj (šifra kmetijske rastline 606);
-       
v primeru paradižnika, v skladu s četrtim odstavkom 7. člena Uredbe
932/14/EU in četrtim odstavkom 8. člena Uredbe 1031/14/EU, na površinah, na
katerih pridelujejo vrtnine iz prejšnje alineje, pridelujejo tipe paradižnika
iz Dela B/10 Priloge 1 k Uredbi 543/11/EU, namenjene izključno za svežo porabo;
-       
imajo pred 18. avgustom 2014 za prvo obdobje in pred 4. septembrom
2014 za drugo obdobje sklenjene pogodbe za pridelek letnika 2014 z zadrugami
ali gospodarskimi družbami s področja trgovine oziroma odkupa oziroma
predelave;
-       
agencijo uradno obvestijo o umiku s trga, zelenem obiranju ali opustitvi
spravila v skladu z 9. členom te uredbe;
-       
nimajo ugotovljenih nepravilnosti pri umiku s trga, zelenem obiranju
oziroma opustitvi spravila na podlagi 10., 11., 12. ali 13. člena te uredbe.
(2) Ne glede na določbe četrte alineje
prejšnjega odstavka se za jabolka upoštevajo tudi pogodbe za pridelek, ki so ga
kmetijska gospodarstva skladiščila vključno z obdobjem od 1. januarja 2014
do umika s trga v skladu s to uredbo.
9. člen
(uradno obvestilo in vrstni red obravnave uradnih obvestil)
(1) Nosilci kmetijskih gospodarstev,
ki želijo uveljavljati ukrepe po tej uredbi, morajo agencijo predhodno uradno
obvestiti o načrtovanem umiku s trga v skladu z 78. členom Uredbe 543/11/EU in
o načrtovanem zelenem obiranju ali opustitvi spravila v skladu s 85. členom
Uredbe 543/11/EU. Predhodno uradno obvestilo izvedejo na način in na obrazcu iz
priloge 1.
(2) Ne glede na določbe prejšnjega
odstavka nosilci kmetijskih gospodarstev, ki želijo uveljavljati ukrep umik s
trga za prvo obdobje, uveden pred uveljavitvijo Uredbe 932/14/EU, agencijo
uradno naknadno obvestijo o že izvedenem umiku s trga pred datumom prvega
posredovanja podatkov Komisiji iz drugega in tretjega odstavka 8. člena Uredbe
932/14/EU. Naknadno uradno obvestilo izvedejo na način in na obrazcu iz priloge
1.
(3) Ne glede na določbe prejšnjega
odstavka pošljejo nosilci kmetijskih gospodarstev, ki želijo uveljavljati
ukrepe po tej uredbi za obdobje od 18. avgusta 2014 do 30. avgusta
2014, uradna obvestila iz priloge 1 najpozneje do 4. septembra 2014 do 11.
ure po elektronski pošti na naslov aktrp@gov.si.
(4) Za namen iz prvega in drugega
odstavka tega člena nosilci kmetijskih gospodarstev najpozneje do datuma
zaustavitve izvajanja ukrepov iz 9. člena Uredbe 932/14/EU za prvo obdobje
pošljejo po pošti na naslov Agencija Republike Slovenije za kmetijske trge in
razvoj podeželja, p. p. 189, 1001 Ljubljana, ali po elektronski pošti na naslov
aktrp@gov.si izpolnjen obrazec iz priloge 1, ki je objavljen na spletnih
straneh Ministrstva za kmetijstvo, gozdarstvo in prehrano (v nadaljnjem
besedilu: ministrstvo) ter agencije.
(5) Za namen iz prvega odstavka tega
člena nosilci kmetijskih gospodarstev za drugo obdobje najpozneje do
15. decembra 2014 pošljejo po pošti na naslov Agencija Republike Slovenije
za kmetijske trge in razvoj podeželja, p. p. 189, 1001 Ljubljana, ali po
elektronski pošti na naslov aktrp@gov.si izpolnjen obrazec iz priloge 1, ki je
objavljen na spletnih straneh ministrstva ter agencije.
(6) Ne glede na določbe prejšnjega
odstavka se za drugo obdobje do porabe največje skupne upravičene količine iz
četrtega in petega odstavka 2. člena te uredbe upoštevajo uradna obvestila,
poslana na način in na obrazcu iz prvega in petega odstavka tega člena v
obdobju od 4. septembra 2014 do 7. septembra 2014, pri čemer se
upoštevajo vse količine za umike s trga iz prve in druge alineje prvega
odstavka 3. člena te uredbe.
(7) Če je največja skupna upravičena
količina iz petega odstavka 2. člena te uredbe, ob upoštevanju postopka iz
petega in šestega odstavka tega člena, po opravljeni kontroli prve stopnje
presežena, se količina, ki je predmet ukrepa in jo posamezni vlagatelji, ki so
vložili uradno obvestilo v obdobju od 4. septembra 2014 do
7. septembra 2014, na­vedejo na zahtevku za pomoč iz tretjega odstavka 16.
člena te uredbe, proporcionalno zmanjša s količnikom zmanjšanja količine, ki se
izračuna po naslednji enačbi:
količnik zmanjšanja količine = 2.018 t /
vsota upravičenih količin pridelka, za katerega nosilci kmetijskih gospodarstev
vložijo zahtevek v skladu s tretjim odstavkom 16. člena te uredbe.
(8) Če največja skupna upravičena
količina iz četrtega oziroma petega odstavka 2. člena te uredbe ob upoštevanju
postopka iz petega, šestega in sedmega odstavka tega člena ni presežena, se
pomoč za ukrepe dodeli po vrstnem redu prispelih uradnih obvestil od
30. septembra 2014 do 15. decembra 2014.
(9) Agencija nosilce kmetijskih
gospodarstev, ki so vložili uradno obvestilo v obdobju od 30. septembra
2014 do 15. decembra 2014, telefonsko z uradnim zaznamkom obvesti, ali je
količina pridelka, ki so jo sporočili na predhodnem uradnem obvestilu,
vključena v največjo skupno količino iz četrtega ali petega odstavka 2. člena
te uredbe.
(10) Ne glede na določbe prejšnjega
odstavka po objavi obvestila o datumu prenehanja vlaganja uradnih obvestil o
načrtovanem umiku s trga iz četrtega oziroma petega odstavka 5. člena te uredbe
agencija ni več dolžna obveščati nosilcev kmetijskih gospodarstev, ali je
količina pridelka, ki so jo sporočili na predhodnem uradnem obvestilu,
vključena v največjo skupno količino iz četrtega ali petega odstavka 2. člena
te uredbe.
10. člen
(kontrole prve stopnje)
(1) Za odobritev pomoči po tej uredbi
se izvede administrativna kontrola prve stopnje in kontrola na kraju samem prve
stopnje.
(2) Administrativna kontrola prve
stopnje vključuje preverjanje:
-       
podatkov iz uradnega obvestila;
-       
D obrazca ZV 2014 glede površin, na katerih je bilo sadje ali zelenjava,
ki je predmet načrtovanega umika s trga, zelenega obiranja in opustitve
spravila, pridelano;
-       
hektarskih pridelkov, ki ne smejo presegati hektarskih pridelkov iz
priloge 2.
(3) Razen v primeru višje sile
agencija in uprava v štirih delovnih dneh po prejemu uradnega obvestila
izvedeta kontrolo prve stopnje na kraju samem, pri kateri mora biti prisoten
nosilec kmetijskega gospodarstva ali njegov pooblaščenec.
(4) Ne glede na določbe prejšnjega
odstavka agencija in uprava izvedeta kontrolo prve stopnje na kraju samem po
prejemu vsakega uradnega obvestila za obdobje od 18. avgusta 2014 do
30. avgusta 2014.
(5) Če pridelek, ki so ga nosilci
kmetijskih gospodarstev prijavili na uradnem obvestilu za umik s trga za prvo
obdobje in za drugo obdobje od 4. septembra 2014 do 7. septembra
2014, še ni obran, mora nosilec kmetijskega gospodarstva agencijo naknadno
obvestiti o skladiščeni delni ali celotni količini pridelka.
(6) Ne glede na določbe tretjega odstavka tega člena
agencija in uprava izvedeta kontrolo prve stopnje na kraju samem po prejetju
naknadnega obvestila o skladiščenju dela ali celotnega pridelka iz prejšnjega
odstavka.
11. člen
(kontrole prve stopnje na kraju samem za
umike s trga)
(1) Kontrole prve stopnje na kraju
samem za umike s trga vključujejo preverjanje:
-       
sklenjenih pogodb za leto 2014 iz četrte alineje prvega odstavka 8.
člena te uredbe in drugega odstavka 8. člena te uredbe, ki so jih nosilci
kmetijskega gospodarstva navedli na uradnem obvestilu, datuma sklenitve pogodbe
in obdobja veljavnosti pogodbe;
-       
pregled evidenc obiranja, skladiščenja, zalog in uničenja, ki izkazujejo
sledljivost količin pridelka s površine iz uradnega obvestila;
-       
dobavnic, če se sadje oziroma zelenjava nahaja v skladišču tretje osebe;
-       
količin, ki so v skladiščnih prostorih;
-       
skladnosti s posebnimi tržnimi standardi oziroma splošnim tržnim
standardom umaknjene zelenjave oziroma sadja;
-       
tipa paradižnika iz Dela B/10 Priloge 1 k Uredbi 543/11/EU;
-       
kmetijskih površin, na katerih je bilo pridelano sadje oziroma
zelenjava, ki je predmet umika s trga;
-       
uničenja pridelka na kmetijskem gospodarstvu oziroma brezplačne oddaje
ali prodaje pridelka predelovalni industriji iz prvega odstavka 3. člena te
uredbe.
(2) Kontrole prve stopnje na kraju
samem za umike s trga z brezplačno oddajo ali prodajo pridelka predelovalni
industriji iz tretje alineje prvega odstavka 3. člena te uredbe se izvedejo na
kmetijskem gospodarstvu oziroma v skladiščnih prostorih predelovalne industrije
iz tretje alineje prvega odstavka 3. člena te uredbe.
(3) Kontrole prve stopnje na kraju
samem za umike s trga z uničenjem pridelka na kmetijskem gospodarstvu iz četrte
alineje prvega odstavka 3. člena te uredbe se izvedejo na kmetijskem
gospodarstvu.
(4) Kontrole prve stopnje na kraju
samem za umike z brezplačno razdelitvijo iz prve in druge alineje prvega
odstavka 3. člena te uredbe se izvedejo na kmetijskem gospodarstvu oziroma v
skladiščnih prostorih tretje osebe ali pri prejemnikih umaknjenega pridelka iz
priloge 3 in priloge 4.
(5) Če se predaja pridelka v okviru
brezplačne oddaje ali prodaje pridelka predelovalni industriji (v nadaljnjem
besedilu: predaja pridelka predelovalni industriji) ali uničenje pridelka na
kmetijskem gospodarstvu ne izvaja v času kontrole prve stopnje na kraju samem
iz prvega odstavka tega člena, se ob predaji pridelka predelovalni industriji
ali uničenju pridelka na kmetijskem gospodarstvu izvede ponovna kontrola. O datumu
naknadne predaje pridelka predelovalni industriji ali naknadnega uničenja
pridelka na kmetijskem gospodarstvu je nosilec kmetijskega gospodarstva dolžan
obvestiti agencijo pred predajo pridelka predelovalni industriji ali uničenjem
pridelka na kmetijskem gospodarstvu.
(6) O datumu in kraju predaje
pridelka, ki je bil umaknjen s trga v skladu s prvo in drugo alinejo prvega
odstavka 3. člena te uredbe, organizacijam iz priloge 3 in priloge 4 je nosilec
kmetijskega gospodarstva dolžan obvestiti agencijo pred prvo predajo.
(7) (črtan)
12. člen
(kontrole prve stopnje na kraju samem za
zeleno obiranje)
(1) Kontrole prve stopnje na kraju
samem za zeleno obiranje vključujejo preverjanje:
-       
sklenjenih pogodb za leto 2014 iz četrte alineje prvega odstavka 8.
člena te uredbe in drugega odstavka 8. člena te uredbe, ki so jih nosilci
kmetijskega gospodarstva navedli na predhodnem uradnem obvestilu, datuma
sklenitve pogodbe in obdobja veljavnosti pogodbe;
-       
neto kmetijske površine iz uradnega obvestila;
-       
da pridelek ni poškodovan in da je kmetijska površina, na kateri je
pridelek, ki je predmet načrtovanega zelenega obiranja, dobro vzdrževana;
-       
zelenega obiranja ter uničenja rastlin (uničenje rastlin obvezno le v
primeru zelenjave) in pridelka na kmetijskem gospodarstvu (v nadaljnjem
besedilu: zeleno obiranje ter uničenje rastlin in pridelka).
(2) Če se zeleno obiranje ter uničenje
rastlin in pridelka ne izvede v času kontrole iz prejšnjega odstavka, se izvede
ponovna kontrola. O datumu zelenega obiranja ter uničenja rastlin in pridelka
je nosilec kmetijskega gospodarstva dolžan obvestiti agencijo v roku štirih
delovnih dni pred izvedbo zelenega obiranja ter uničenja rastlin in pridelka.
13. člen
(kontrole prve stopnje na kraju samem za
opustitev spravila)
(1) Kontrole prve stopnje na kraju
samem za opustitev spravila vključujejo preverjanje:
-       
sklenjenih pogodb za leto 2014 iz četrte alineje prvega odstavka 8. člena
te uredbe in drugega odstavka 8. člena te uredbe, ki so jih nosilci kmetijskega
gospodarstva navedli na predhodnem uradnem obvestilu, datuma sklenitve pogodbe
in obdobja veljavnosti pogodbe;
-       
neto kmetijske površine iz uradnega obvestila;
-       
da je kmetijska površina, na kateri je pridelek, ki je predmet opustitve
spravila, dobro vzdrževana, da je pridelek dobro razvit, na splošno zdrav,
zadovoljiv in tržne kakovosti;
-       
opustitve spravila ter uničenja rastlin (uničenje rastlin obvezno le v
primeru zelenjave) in pridelka na kmetijskem gospodarstvu (v nadaljnjem
besedilu: opustitev spravila ter uničenje rastlin in pridelka).
(2) Če se opustitev spravila ter
uničenje rastlin in pridelka ne izvede v času kontrole iz prejšnjega odstavka,
se izvede ponovna kontrola. O datumu opustitve spravila ter uničenja rastlin in
pridelka je nosilec kmetijskega gospodarstva dolžan obvestiti agencijo v roku
štirih delovnih dni pred izvedbo opustitve spravila ter uničenja rastlin in
pridelka.
14. člen
(kontrole druge stopnje na kraju samem za umike s trga)
Kontrole druge stopnje za umike s trga iz 109. člena Uredbe
543/11/EU se izvedejo s smiselno uporabo določb sedmega odstavka 4. člena in
tretjega odstavka 7. člena Uredbe 932/14/EU ter sedmega odstavka 5. člena in
tretjega odstavka 8. člena Uredbe 1031/14/EU po vložitvi zahtevkov za pomoč iz
16. člena te uredbe ter pred izplačilom pomoči in dodatkov k pomoči.
15. člen
(umik s trga z brezplačno razdelitvijo)
(1) Pridelek, ki je bil umaknjen s
trga v skladu s prvo in drugo alinejo prvega odstavka 3. člena te uredbe, se
lahko brezplačno razdeli organizacijam in ustanovam iz priloge 3 in priloge 4
(v nadaljnjem besedilu: brezplačna razdelitev).
(2) Stroške sortiranja in pakiranja
nosi in uveljavlja nosilec kmetijskega gospodarstva, ki izvaja umik s trga z
brezplačno razdelitvijo. Stroške prevoza uveljavlja nosilec kmetijskega
gospodarstva za stranko, ki je dejansko krila stroške prevoza.
(3) Enote pakiranja za brezplačno
razdelitev iz prvega odstavka tega člena morajo biti v skladu s prvim odstavkom
82. člena Uredbe 543/11/EU in v skladu z drugim odstavkom 82. člena Uredbe
543/11/EU opremljene z evropskim simbolom in navedbo »Proizvod, namenjen za
prosto razdelitev (Izvedbena uredba (EU) št. 543/2011)«.
(4) Organizacije in ustanove iz priloge
3 in priloge 4, ki prevzamejo pridelek, morajo ravnati v skladu s to uredbo in
prvim odstavkom 83. člena Uredbe 543/11/EU.
16. člen
(vlaganje zahtevkov in izplačilo pomoči in dodatkov k
pomoči)
(1) Nosilci kmetijskih gospodarstev vložijo zahtevek za dodelitev
pomoči in dodatkov k pomoči za ukrepe iz 2. člena te uredbe za prvo obdobje
najpozneje v petnajstih delovnih dneh po datumu objave obvestila o zaustavitvi
izvajanja ukrepov iz 9. člena Uredbe 932/14/EU (v nadaljnjem besedilu:
obvestilo o zaustavitvi) na naslov: Agencija za kmetijske trge in razvoj
podeželja, p. p. 189, 1001 Ljubljana (s pripisom: začasni izredni ukrepi).
(2) Datum obvestila o zaustavitvi objavi minister,
pristojen za kmetijstvo, v Uradnem listu Republike Slovenije.
(3) Nosilci kmetijskih gospodarstev vložijo zahtevek za
dodelitev pomoči in dodatkov k pomoči za ukrepe iz 2. člena te uredbe za drugo
obdobje po izvedbi ukrepa in najpozneje do 31. januarja 2015 na naslov:
Agencija za kmetijske trge in razvoj podeželja, p. p. 189, 1001 Ljubljana (s
pripisom: začasni izredni ukrepi).
(4) Zahtevek iz prvega oziroma tretjega odstavka tega
člena vsebuje:
-       
izpolnjen obrazec ZAHTEVEK ZA DODELITEV PO­MOČI IN DODATKOV K POMOČI ZA
ZAČASNE IZREDNE UKREPE NA TRGU S SVEŽIM SADJEM IN ZELENJAVO, ki se objavi na
spletni strani agencije;
-       
podpisan izvod predhodnega uradnega obvestila, če je bil poslan
elektronsko brez podpisa z varnim elektronskim podpisom s kvalificiranim
potrdilom;
-       
kopijo pogodbe iz pete alineje prvega odstavka 8. člena te uredbe
oziroma drugega odstavka 8. člena te uredbe;
-       
s strani pogodbenega partnerja podpisane obračunske liste, ki izkazujejo
prodajo od 1. januarja 2014 do datuma vložitve zahtevka iz tega člena;
-       
pisno izjavo na podlagi četrtega odstavka 11. člena Uredbe 932/14/EU
oziroma četrtega odstavka 9. člena Uredbe 1031/14/EU, da kmetijsko gospodarstvo
še ni in ne bo prejelo nikakršnih dvojnih sredstev Unije ali nacionalnih
sredstev ali nadomestil iz zavarovalne police za postopke, ki so na podlagi te
uredbe upravičeni do pomoči in dodatka k pomoči;
-       
kopijo računov, če je nosilec kmetijskega gospodarstva za umik s trga iz
tretje alineje 3. člena te uredbe prejel plačilo od predelovalne industrije.
(5) Za uveljavljanje stroškov prevoza pri umiku s trga z
brezplačno razdelitvijo vsebuje zahtevek iz prvega oziroma tretjega odstavka
tega člena tudi s strani nosilca kmetijskega gospodarstva, organizacije oziroma
ustanove iz priloge 3 in priloge 4 ter izvajalca prevoza podpisan dokument, ki
vsebuje:
-       
naziv in naslov skladiščnih prostorov iz prvega odstavka 11. člena te
uredbe, v katerih je pridelek, ki je predmet umika s trga z brezplačno
razdelitvijo (v nadaljnjem besedilu: kraj prevzema);
-       
naziv in naslov kraja dostave pridelka, ki je predmet umika s trga z
brezplačno razdelitvijo;
-       
količino in vrsto pridelka, ki je predmet umika s trga z brezplačno
razdelitvijo;
-       
razdaljo med krajem prevzema in krajem dostave pridelka, ki je predmet
umika s trga z brezplačno razdelitvijo;
-       
uporabljena prevozna sredstva;
-       
kopijo dokumentacije, ki dokazuje odpremo, prevoz in dostavo oziroma
prevzem pridelka, ki je predmet umika s trga z brezplačno razdelitvijo, s
strani organizacij in usta­nov iz priloge 3 in priloge 4;
-       
izjavo nosilca kmetijskega gospodarstva, da bo naj­pozneje v 15 dneh po
nakazilu sredstev za povračilo stroškov prevoza s strani agencije ta sredstva
prenakazal de­janskemu izvajalcu prevoza.
(6) Za uveljavljanje stroškov sortiranja in pakiranja
pri umiku s trga z brezplačno razdelitvijo vsebuje zahtevek iz prvega oziroma
tretjega odstavka tega člena tudi s strani nosilca kmetijskega gospodarstva in
organizacije oziroma ustanove iz priloge 3 in priloge 4 podpisan dokument, ki
vsebuje:
-       
količino in vrsto pridelka, ki je predmet umika s trga z brezplačno
razdelitvijo in je bil sortiran, pakiran in označen v skladu s prvim in drugim
odstavkom 82. člena Uredbe 543/11/EU ter v skladu s tretjim odstavkom
prejšnjega člena;
-       
kopijo dokumentacije, ki dokazuje prevzem pridelka, ki je predmet umika
s trga, s strani organizacij in ustanov iz priloge 3 in priloge 4;
-       
izjavo, da je pridelek pakiran in označen v skladu s prvim in drugim
odstavkom 82. člena Uredbe 543/11/EU in tretjim odstavkom prejšnjega člena.
(7) Upravičencem se izplačajo pomoč in dodatki k pomoči
v skladu s 7. členom te uredbe, 13. členom Uredbe 932/14/EU oziroma 11. členom
Uredbe 1031/14/EU v okviru ukrepov za stabilizacijo trga v proračunskem letu
2015.
17. člen
(obveščanje Komisije EU)
Agencija obvešča Komisijo EU v skladu z 8.
in 12. členom Uredbe 932/14/EU ter v skladu z
10. členom Uredbe 1031/14/EU.
18. člen
(obveščanje kmetijskih gospodarstev)
Agencija obvesti nosilce kmetijskih
gospodarstev, ki so oddali uradno obvestilo iz 9. člena te uredbe za
prvo obdobje, v skladu z 10. členom Uredbe 932/14/EU,
telefonsko z uradnim zaznamkom.
19. člen
(obravnava zahtevkov)
(1) Če se pri kontroli prve stopnje na
kraju samem za umike s trga iz 11. člena te uredbe ugotovi, da umik s trga ni
bil izveden v skladu s 3. členom te uredbe ali da zeleno obiranje ali opustitev
spravila nista bila izvedena v skladu z 2. členom te uredbe, nosilci kmetijskih
gospodarstev niso upravičeni do izplačila pomoči po tej uredbi in agencija
zahtevke iz 16. člena, ki jih vložijo ti nosilci kmetijskih gospodarstev,
zavrne.
(2) Če se pri kontroli prve stopnje na
kraju samem za umike s trga iz 11. člena te uredbe ugotovi, da umaknjena
zelenjava in sadje ni v skladu s posebnimi tržnimi standardi oziroma splošnim
tržnim standardom, nosilci kmetijskih gospodarstev niso upravičeni do izplačila
pomoči po tej uredbi in agencija zahtevke iz 16. člena, ki jih vložijo ti
nosilci kmetijskih gospodarstev, zavrne za tisti del količin, ki niso v skladu
s peto alinejo prvega odstavka 11. člena te uredbe.
(3) Če se pri kontrolah prve stopnje
na kraju samem za umike s trga iz 11. člena te uredbe ugotovi, da je količina s
trga umaknjenega proizvoda različna od količine, prijavljene na uradnem
obvestilu iz priloge 1, se za izračun pomoči upošteva nižja količina.
(4) Če se pri kontrolah prve stopnje
na kraju samem ugotovi, da ukrepi niso izvedeni v skladu z drugim odstavkom 2.
člena te uredbe in tretjim odstavkom 3. člena te uredbe, se zahtevek zavrne.
(5) Če nosilci kmetijskih gospodarstev
ali njihovi pooblaščenci ovirajo kontrole prve stopnje na kraju samem iz 10.,
11., 12., in 13. člena te uredbe, nosilci kmetijskih gospodarstev niso
upravičeni do izplačila pomoči po tej uredbi in agencija zahtevke iz 16. člena
te uredbe, ki jih vložijo ti nosilci kmetijskih gospodarstev, zavrne.
(6) Nosilec kmetijskega
gospodarstva ni upravičen do izplačila pomoči in dodatkov k pomoči po tej
uredbi, če s podatki iz evidenc iz prvega odstavka 11. člena te uredbe ne more
dokazati sledljivosti količin pridelka s površine iz uradnega obvestila.
(7) Če se pri prejemnikih s trga
umaknjenih pridelkov ob kontrolah prve stopnje na kraju samem za umike s trga
iz 11. člena te uredbe in ob kontrolah druge stopnje na kraju samem za umike s
trga iz 14. člena te uredbe ugotovi nepravilnosti ali če prejemniki s trga
umaknjenih proizvodov ovirajo kontrolo druge stopnje na kraju samem za umike s
trga iz 14. člena te uredbe, morajo prejemniki s trga umaknjenih proizvodov
povrniti znesek pomoči in dodatkov k pomoči, ki so jo prejeli upravičenci do
pomoči.
(8) Če se pri kontrolah prve stopnje
iz 10., 12. in 13. člena te uredbe ugotovi, da je neto kmetijska površina iz
uradnega obvestila različna od površin iz D obrazca ZV 2014 in neto površin,
ugotovljenih na kontrolah prve stopnje na kraju samem iz 12. in 13. člena te
uredbe, se za izračun pomoči upošteva najmanjša površina.

Priloga
1: Obrazec: predhodno uradno obvestilo o umiku s trga / zelenem obiranju
/ opustitvi spravila
Priloga
2: Najvišji priznani hektarski pridelki posameznih vrst zelenjave za umik s
trga, zeleno obiranje in opustitev spravila glede na območje pridelave in način
pridelave (ton/ha)
Priloga
3: Organizacije za razdeljevanje hrane v letu 2014
Priloga
4: Brezplačna razdelitev pridelka

Uredba o začasnih izrednih ukrepih na trgu s
svežim sadjem in zelenjavo (Uradni list RS, št. 66/14) vsebuje naslednjo prehodno in
končno določbo:
»PREHODNA IN KONČNA DOLOČBA
20. člen
(prehodna
določba)
Vsi postopki agencije in upravičencev, vodeni
v skladu z Uredbo 932/14/EU, Uredbo 1308/13/EU in Uredbo 543/11/EU, ki so ob
uveljavitvi te uredbe že v teku, se končajo po določbah te uredbe.
21. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
začasnih izrednih ukrepih na trgu s svežim sadjem in zelenjavo (Uradni list RS,
št. 72/14) vsebuje naslednji prehodni in končno
določbo:
»PREHODNI IN KONČNA DOLOČBA
14. člen
(prehodna
določba)
(1) Nosilci kmetijskih gospodarstev,
ki so vložili uradna obvestila od 4. septembra 2014 do 7. septembra
2014, lahko umaknejo uradna obvestila v dveh delovnih dneh od uveljavitve te
uredbe, in sicer po elektronski pošti na naslov aktrp@gov.si (zadeva: umik od
uradnega obvestila).
(2) Nosilci kmetijskih gospodarstev,
ki so vložili uradna obvestila od 4. septembra 2014 do 7. septembra
2014, lahko spremenijo uradna obvestila najpozneje v dveh delovnih dneh od
uveljavitve te uredbe, pri čemer skupnih količin, prijavljenih na vseh uradnih
obvestilih za posamezen ukrep v tem obdobju, ne smejo povečati. Spremembo
podatkov za vse skupne količine sporočijo na obrazcu iz priloge 1 po
elektronski pošti na naslov aktrp@gov.si (zadeva: sprememba uradnega
obvestila).
(3) Nosilci kmetijskih gospodarstev,
ki so vložili uradna obvestila od 4. septembra 2014 do 7. septembra
2014 in so pridelek ali del pridelka, ki so ga predhodno prijavili na urad­nem
obvestilu, zaradi obsega posledic, ki jih imajo po drugem odstavku 3. člena
Uredbe 1031/14/EU, že brezplačno oddali ali prodali predelovalni industriji
oziroma brezplačno oddali organizacijam iz priloge 3 in priloge 4 do
30. septembra 2014, najpozneje v dveh delovnih dneh po uveljavitvi te
uredbe obvestijo agencijo o skladiščnih prostorih iz spremenjenega 11. člena
uredbe, v katere je bil pridelek ali del pridelka dostavljen.
(4) Če je bil pridelek ali del
pridelka, za katerega so nosilci kmetijskih gospodarstev vložili uradna
obvestila od 4. septembra 2014 do 7. septembra 2014, do
30. septembra 2014 že brezplačno oddan ali prodan predelovalni industriji
oziroma brezplačno oddan organizacijam iz priloge 3 in priloge 4, se izvede
naknadna kontrola prve stopnje v skladiščnih prostorih predelovalne industrije
in skladiščnih prostorih prejemnikov umaknjenega pridelka iz priloge 3 in
priloge 4.
(5) Naknadne kontrole iz prejšnjega
odstavka vključujejo pregled dokumentacije, ki dokazuje odpremo, prevoz in
dostavo pridelka ali dela pridelka v skladiščne prostore iz prejšnjega
odstavka.
15. člen
(dokončanje
postopkov)
Postopki, začeti v skladu z Uredbo
1031/14/EU, Uredbo 1308/13/EU, Uredbo 543/11/EU in Uredbo o začasnih izrednih
ukrepih na trgu s svežim sadjem (Uradni list RS, št. 66/14), se končajo po
določbah te uredbe.
16. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.