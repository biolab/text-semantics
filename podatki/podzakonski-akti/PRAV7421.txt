1. člen
Ta pravilnik določa način ter roke za:
-      
izdelavo obračuna presežka prihodkov nad odhodki od upravljanja s
prostimi denarnimi sredstvi na računih, vključenih v sistem enotnega
zakladniškega računa države oziroma občine (v nadaljnjem besedilu: presežek
upravljanja) za preteklo obdobje,
-      
poročanje o presežku upravljanja in
-      
razporeditev presežka upravljana na rezervo tekočega leta in na del, ki
se nakaže v proračun države oziroma občine (v nadaljnjem besedilu: proračunu
pripadajoči del presežka).
2. člen
(1) Presežek upravljanja predstavljajo
prejete obresti, zmanjšane za plačane obresti in plačane stroške od upravljanja
s prostimi denarnimi sredstvi na računih, vključenih v sistem enotnega
zakladniškega računa (v nadaljnjem besedilu: EZR).
(2) Preteklo obdobje je:
-      
letno obdobje, za katero se pripravi letni obračun presežka upravljanja
(v nadaljnjem besedilu: letni obračun), in zajema časovni interval od 1. 1. do
31. 12., ali
-      
izredno obdobje, za katero se pripravi izredni obračun presežka
upravljanja (v nadaljnjem besedilu: izredni obračun), in zajema časovni
interval od 1. 1. do zadnjega dne delovanja sistema EZR občine, kadar se ta
ukine (v nadaljnjem besedilu: ukinitev sistema EZR občine) in vključi ali v
sistem EZR države ali v sistem EZR druge občine (v nadaljnjem besedilu: drugi
sistem EZR).
(3) Proračunu pripadajoči del presežka
je znesek rezerve preteklega obdobja, povečan za presežek upravljanja
preteklega obdobja in zmanjšan za rezervo tekočega leta.
3. člen
(1) Obračun presežka upravljanja
izdela za EZR države Ministrstvo za finance – Upravljavec sredstev
sistema EZR države, za EZR občine pa za finance pristojen
organ občinske uprave (v nadaljnjem besedilu: upravljavec sredstev sistema
EZR).
(2) Upravljavec sredstev sistema EZR
do 20. februarja izdela obračun presežka upravljanja ter predlog
razporeditve presežka upravljanja na rezervo tekočega leta in na proračunu
pripadajoči del presežka na obrazcu, ki je Priloga 1 tega pravilnika in njegov
sestavni del ter ga do 28. februarja posreduje ministru za finance za
sistem EZR države, oziroma županu za sistem EZR občine.
(3) V primeru izrednega obračuna izdela
upravljavec sredstev sistema EZR obračun presežka upravljanja ter predlog
razporeditve presežka upravljanja na rezervo tekočega leta in na proračunu
pripadajoči del presežka v roku, ki ga predstojnik drugega sistema EZR določi v
soglasju za vključitev neposrednih in posrednih uporabnikov ukinjenega sistema
EZR občine v drugi sistem, ter ga isti dan posreduje županu.
4. člen
(1) Rezerva
tekočega leta se določi za vsako tekoče leto pri izračunu proračunu
pripadajočega dela presežka preteklih obdobij. Namenjena je poravnavanju
obveznosti, nastalih zaradi neusklajenosti prihodkov in odhodkov ter splošnih
tveganj upravljanja sredstev sistema EZR, in znaša največ 1% vsote
naložb upravljavca sredstev sistema EZR na zadnji dan
preteklega obdobja, vendar ne manj kot znesek, ki se določi po naslednji
formuli:


minimalni znesek rezerve tekočega leta

=

osnova za razporeditev presežka upravljanja


število mesecev


pri čemer je:
-      
osnova za razporeditev presežka upravljanja – vsota rezerve preteklega
obdobja in presežka upravljanja preteklega obdobja,
-      
število mesecev – število mesecev preteklega obdobja, ko ima sistem EZR
vpeljan sistem enotnega upravljanja s prostimi denarnimi sredstvi EZR.
(2) Znesek rezerve tekočega leta se
zaokroži navzgor na 10 eurov.
(3) Znesek rezerve tekočega leta je
nič, kadar upravljavec sredstev sistema EZR občine nima certifikata usposobljenosti
za upravljanje sistema EZR.
5. člen
(1) Minister za finance oziroma župan
na osnovi prejetega obrazca upravljavca sredstev sistema EZR s sklepom o
nakazilu proračunu pripadajočega dela presežka (v nadaljnjem besedilu: sklep)
do 15. marca določi:
1.    
znesek in
2.    
sklic za plačilno navodilo.
(2) V primeru izrednega obračuna izda
župan sklep iz prejšnjega odstavka naslednji delovni dan po prejemu obrazca
upravljavca sredstev sistema EZR.
(3) V primeru izrednega obračuna znesek
proračunu pripadajočega dela presežka ne sme biti večji od zneska prenesenega z
zakladniškega podračuna ukinjenega sistema EZR občine na zakladniški podračun
drugega sistema EZR.
6. člen
(1) Minister za finance oziroma župan
v treh delovnih dneh dostavi sklep upravljavcu sredstev sistema EZR, da izvede
nakazilo proračunu pripadajočega dela presežka na podračun proračuna.
(2) V primeru izrednega obračuna župan
dostavi sklep o nakazilu proračuna pripadajočega dela presežka upravljavcu
drugega sistema EZR naslednji delovni dan po izdaji sklepa.
7. člen
(1) Upravljavec sredstev sistema EZR v
desetih delovnih dneh po prejemu sklepa nakaže proračunu pripadajoči del
presežka iz zakladniškega podračuna v skladu s prejetim sklepom.
(2) V primeru izrednega obračuna upravljavec
sredstev drugega sistema EZR nakaže proračunu pripadajoči del presežka na
podračun proračuna imetnika ukinjenega sistema EZR občine dva delovna dneva po
prejemu sklepa.

Priloga 1: Obračun in predlog razporeditve presežka upravljanja

Pravilnik o načinu ter rokih izdelave
obračuna, poročanja in razporejanja presežka upravljanja s prostimi denarnimi
sredstvi na računih, vključenih v sistem enotnega zakladniškega računa (Uradni
list RS, št. 41/07)
vsebuje naslednji končni določbi:
»8. člen
Z dnem uveljavitve tega pravilnika preneha
veljati Pravilnik o načinu izdelave letnega obračuna, poročanja in razporejanja
presežka zakladniškega podračuna (Uradni list RS, št. 15/03 in 13/05).
9. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o načinu ter
rokih izdelave obračuna, poročanja in razporejanja presežka upravljanja s
prostimi denarnimi sredstvi na računih, vključenih v sistem enotnega
zakladniškega računa (Uradni list RS, št. 81/09) vsebuje naslednjo končno določbo:
»4. člen
Ta pravilnik začne veljati sedmi dan po
objavi v Uradnem listu Republike Slovenije.«.

Pravilnik o spremembi Pravilnika o načinu ter
rokih izdelave obračuna, poročanja in razporejanja presežka upravljanja s
prostimi denarnimi sredstvi na računih, vključenih v sistem enotnega
zakladniškega računa (Uradni list RS, št. 95/11) vsebuje naslednjo končno določbo:
»2. člen
Ta pravilnik začne veljati sedmi dan po
objavi v Uradnem listu Republike Slovenije.«.

Pravilnik o spremembah Pravilnika o načinu ter
rokih izdelave obračuna, poročanja in razporejanja presežka upravljanja s
prostimi denarnimi sredstvi na računih, vključenih v sistem enotnega
zakladniškega računa (Uradni list RS, št. 109/13) vsebuje naslednjo končno določbo:
»4. člen
Ta pravilnik začne veljati naslednji dan po objavi v Uradnem listu Republike Slovenije.«.