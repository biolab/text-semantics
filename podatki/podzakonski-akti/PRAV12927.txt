I. SPLOŠNE DOLOČBE
1. člen
(vsebina pravilnika)
Ta pravilnik določa postopke in načine dodeljevanja sredstev
za sofinanciranje projektov kulturnega in kreativnega sektorja v okviru
operacije Center za kreativnost in jih ne izvaja Muzej za arhitekturo in
oblikovanje (v nadaljevanju zavod) samostojno.
2. člen
(pomoč de minimis)
(1) Pri sofinanciranju projektov po tem pravilniku veljajo
določbe Uredbe Komisije (EU) št. 1407/2013 z dne 18. decembra 2013 o uporabi
členov 107 in 108 Pogodbe o delovanju Evropske unije pri pomoči de minimis
(Uradni list EU L 352, 24. 12. 2013).
(2) Sofinanciranje projektov po tem pravilniku se izvaja
skladno s shemo pomoči de minimis »Spodbujanje kulturnih in kreativnih
industrij Muzeja za arhitekturo in oblikovanje«.
(3) Skupni znesek pomoči, dodeljen enotnemu podjetju ne bo
presegel 200.000,00 EUR v zadnjih treh proračunskih letih.
3. člen
(način in višina zagotavljanja sredstev)
(1) Zavod bo sredstva po tem pravilniku podeljeval prek
javnih razpisov in javnih pozivov.
(2) Obseg sredstev bo za vsak ukrep določen z besedilom
javnega razpisa ali javnega poziva.
4. člen
(oblika dodeljevanja sredstev)
Sredstva po tem pravilniku se dodeljujejo v določeni višini
za posamezne namene kot nepovratna sredstva v obliki dotacij in/ali v obliki
subvencioniranih storitev.
5. člen
(upravičenci do sredstev)
(1) Upravičenci do sredstev po tem pravilniku se podrobneje
določijo z besedilom javnega razpisa ali javnega poziva. V tem členu so
določeni splošni pogoji za upravičence.
(2) Upravičenci do sredstev po tem pravilniku so:
-       
podjetja, kot so opredeljena v skladu z Zakonom o podpornem okolju za
podjetništvo (ZPOP-1, Uradni list RS, št. 102/07, 57/12, 82/13 in 17/15), s
sedežem v Republiki Sloveniji,
-       
društva, zavodi in agencije na področju kulture ter
-       
drugi subjekti, ki delujejo na področju kulturnega in kreativnega
sektorja.
6. člen
(postopek dodeljevanja sredstev)
(1) Sredstva po tem pravilniku se dodeljujejo upravičencem na
podlagi izvedenega javnega razpisa oziroma javnega poziva, ki ga zavod objavi
najmanj na spletnih straneh zavoda in Centra za kreativnost.
(2) Letni program javnih razpisov in javnih pozivov, ki bodo
izvedeni v posameznem letu in višino razpoložljivih sredstev za posamezen ukrep
določi direktor zavoda s sklepom.
(3) Zahtevana dokumentacija, posebni pogoji ter kriteriji za
vrednotenje vlog bodo podrobneje določeni v javnem razpisu oziroma javnem
pozivu.
II. IZVEDBA JAVNEGA RAZPISA IN JAVNEGA POZIVA
7. člen
(strokovna komisija)
(1) Komisijo skladno s 106. členom Zakona o javnih financah
(Uradni list RS, št. 11/11 – uradno prečiščeno besedilo; v nadaljnjem besedilu:
ZJF), ki jo imenuje direktor zavoda, sestavljajo predsednik in najmanj dva
člana.
(2) Predsednik in člani komisije morajo imeti univerzitetno
izobrazbo ali visoko strokovno izobrazbo s specializacijo ali magisterijem in
najmanj pet let delovnih izkušenj s področja, za katerega se dodeljujejo
sredstva.
(3) Predsednik in člani komisije ne smejo biti s prijavitelji
ali končnimi prejemniki sredstev interesno povezani v smislu poslovne
povezanosti, sorodstvenega razmerja (v ravni vrsti ali v stranski vrsti do
vštetega četrtega kolena), v zakonski zvezi ali v svaštvu do vštetega drugega
kolena, četudi je zakonska zveza že prenehala, ali v izvenzakonski skupnosti. Za
presojo drugih elementov interesne povezanosti se uporablja Kodeks ravnanja
javnih uslužbencev (Uradni list RS, št. 8/01).
(4) Vsi člani komisije morajo pred imenovanjem podpisati
izjavo, s katero se pod kazensko odgovornostjo zavežejo, da bodo kot zaupne varovali
vse podatke, dejstva in okoliščine o prijaviteljih in končnih prejemnikih
sredstev, za katere bodo zvedeli pri opravljanju funkcije člana komisije.
8. člen
(pogoji, merila in rok za dodelitev sredstev)
Pogoji, merila in roki za dodelitev sredstev morajo biti
določeni v javnem razpisu oziroma javnem pozivu, razen v primerih, ko ta
pravilnik določa drugače.
9. člen
(razpisna dokumentacija)
(1) V razpisni dokumentaciji morajo biti navedeni vsi
potrebni podatki, ki omogočajo prijaviteljem izdelati popolno vlogo za
dodelitev sredstev.
(2) Zavod mora v razpisni dokumentaciji navesti vse pogoje,
ki jih mora prijavitelj izpolnjevati, da se uvrsti v izbor za dodelitev
sredstev, in ki jih mora izpolnjevati vloga, da se šteje kot formalno popolna.
(3) Poleg sestavin javnega razpisa iz 106.i člena ZJF mora
razpisna dokumentacija vsebovati tudi:
1.     
natančno opredeljene cilje javnega razpisa ali javnega poziva ter
aktivnosti, ki so predmet prijave na javni razpis oziroma javni poziv;
2.     
navodila prijaviteljem za izdelavo vloge;
3.     
določilo o največjem možnem deležu sredstev, ki ga lahko prejme
posamezni prijavitelj;
4.     
vzorec pogodbe;
5.     
navedbo potrebnih dokumentov, ki jih mora prijavitelj predložiti ob
oddaji vloge na osnovi javnega razpisa oziroma javnega poziva;
6.     
navedbo kriterijev, s pomočjo katerih se med tistimi, ki izpolnjujejo
pogoje, izberejo prejemniki sredstev ter način njihove uporabe.
(4) Razpisna dokumentacija mora vsebovati tudi obrazce in
prijave, ki jih mora k vlogi priložiti prijavitelj.
10. člen
(predložitev vloge)
(1) Vloga mora biti oddana do roka, ki je določen v objavi
javnega razpisa oziroma javnega poziva. Rok za predložitev vlog mora upoštevati
čas, ki ga potencialni prijavitelji potrebujejo, da pripravijo vloge v skladu z
zahtevanimi pogoji v razpisni dokumentaciji in ne sme biti krajši od 30 dni.
(2) Predložena vloga mora biti v zaprtem ovitku, ovitek pa
mora biti označen z navedbo javnega razpisa oziroma javnega poziva, na katerega
se vloga nanaša. Neustrezno označena vloga se s sklepom zavrže.
(3) Če vloga ni bila predložena v roku iz prvega odstavka
tega člena, se šteje, da je bila predložena prepozno. Tako vlogo zavod s
sklepom zavrže.
11. člen
(odpiranje vlog)
(1) Odpiranje prejetih vlog izvede komisija na kraju in ob
času, ki sta navedena v javnem razpisu oziroma javnem pozivu ali v predvidenih
rokih, če gre za zaporedno odpiranje vlog. Rok od izteka roka za dostavo vlog
do odpiranja vlog ne sme biti daljši od osmih dni.
(2) Odpiranje prejetih vlog je praviloma javno.
(3) Ne glede na prejšnji odstavek lahko direktor zavoda
odloči, da odpiranje ni javno, kadar je število prejetih vlog veliko ali kadar
se obravnavajo podatki, ki so po zakonu, ki ureja gospodarske družbe, označeni
kot zaupni.
(4) Odpirajo se samo v roku dostavljene, pravilno izpolnjene
in označene ovojnice, ki vsebujejo vloge, in sicer po vrstnem redu prejema.
Nepravilno izpolnjene in označene ovojnice se vrnejo pošiljatelju.
12. člen
(zapisnik o odpiranju)
(1) O odpiranju vlog mora komisija sproti voditi zapisnik, ki
vsebuje:
-       
naslov, prostor in čas odpiranja dospelih vlog;
-       
predmet javnega razpisa;
-       
imena navzočih predstavnikov komisije;
-       
imena oziroma naziv prijaviteljev po vrstnem redu prejema vlog;
-       
ugotovitve o popolnosti vlog;
-       
imena tistih prijaviteljev, ki niso dostavili popolne vloge.
(2) Pri odpiranju vlog ugotavlja komisija popolnost vlog
glede na to, če so bili predloženi vsi zahtevani dokumenti (formalna
popolnost). Zapisnik podpišejo predsednik in člani komisije.
13. člen
(dopolnitev nepopolnih vlog)
(1) Če komisija, v roku osmih dni od odpiranja vlog, sama ali
na predlog prijavitelja ugotovi, da je vloga formalno nepopolna, mora dopustiti
in omogočiti dopolnitev take vloge. Komisija od prijavitelja zahteva dopolnitev
njegove vloge le v primeru, če določenega dejstva ne more sama preveriti. Če
prijavitelj v roku, ki ga določi komisija, oziroma najkasneje v 15 dneh, vloge
ustrezno ne dopolni, je taka vloga zavržena.
(2) Prijavitelj v dopolnitvi ne sme spreminjati:
-       
višine zaprošenih sredstev,
-       
tistega dela vloge, ki se veže na tehnične specifikacije predmeta vloge,
-       
tistih elementov vloge, ki vplivajo ali bi lahko vplivali na drugačno
razvrstitev njegove vloge glede na preostale vloge, ki jih je naročnik prejel v
postopku dodelitve sredstev.
(3) Na glede na prejšnji odstavek sme izključno prijavitelj
ob pisnem soglasju zavoda popraviti očitne računske napake, ki jih odkrije pri
pregledu in ocenjevanju ponudb. Pri tem se višina zaprošenih sredstev ne sme
spreminjati. V primeru da vloga v predpisanem roku ni dopolnjena, se vloga s
sklepom zavrže.
14. člen
(strokovno ocenjevanje vlog)
(1) Komisija opravi strokovni pregled popolnih vlog
upravičenih prijaviteljev ter jih oceni na podlagi meril, ki so bila navedena v
javnem razpisu oziroma razpisni dokumentaciji. Komisija mora o opravljanju
strokovnega pregleda popolnih vlog in o njihovem ocenjevanju voditi zapisnik.
(2) Na podlagi ocene vlog komisija pripravi predlog
prejemnikov oziroma končnih prejemnikov sredstev, ki ga podpišejo predsednik in
člani komisije.
(3) Predlog prejemnikov oziroma končnih prejemnikov sredstev
se predloži direktorju zavoda ali osebi, ki je od njega pooblaščena za
sprejetje odločitve o dodelitvi sredstev.
15. člen
(sklep o izboru)
(1) Direktor zavoda na podlagi predloga iz prejšnjega člena
sprejme odločitev o dodelitvi sredstev v roku, ki ne sme biti daljši od 60 dni
od datuma odpiranja vlog. Svojo odločitev mora skladno z merili javnega razpisa
oziroma javnega poziva obrazložiti in navesti ugotovitve ter razloge zanjo.
(2) Zavod je dolžan v roku, ki je bil naveden v objavi,
obvestiti vse prijavitelje o odločitvi glede dodelitve sredstev.
16. člen
(možnost pritožbe)
(1) Sklep o dodelitvi sredstev mora vsebovati pravni pouk.
(2) Zoper sklep iz 15. člena tega pravilnika lahko
upravičenec vloži pritožbo na ministrstvo, pristojno za kulturo, v roku 8 dni
od prejema sklepa, pri čemer kriteriji ne morejo biti predmet pritožbe.
17. člen
(pogodba o dodelitvi sredstev)
(1) Zavod mora vsakemu izbranemu prijavitelju posredovati
sklep o izboru in ga hkrati pozvati k podpisu pogodbe.
(2) Če se izbrani prijavitelj v roku osmih dni od prejema
poziva nanj ne odzove, se šteje, da je umaknil vlogo.
(3) O dodelitvi sredstev se sklene pogodba med zavodom in
končnim prejemnikom sredstev.
Obvezne sestavine pogodbe so:
-       
naziv in naslov zavoda in končnega prejemnika sredstev;
-       
identifikacijski podatki obeh pogodbenih strank;
-       
namen, za katerega so sredstva dodeljena;
-       
višina dodeljenih sredstev;
-       
terminski plan uporabe sredstev;
-       
način nadzora nad namensko uporabo sredstev, kot na primer:
a)   
spisek dokazil, ki jih mora predložiti prejemnik sredstev;
b)   
možnost, da zavod kadarkoli preverja namensko uporabo dodeljenih
sredstev;
c)   
poročila o poteku in rezultatih porabljenih sredstev v fazi izvajanja
projekta ali programa oziroma najmanj zaključno poročilo;
č)   dolžnost zavoda, da spremlja in nadzira
izvajanje pogodbe ter namensko uporabo proračunskih sredstev;
d)   
določilo, da mora prejemnik sredstev ob nenamenski uporabi sredstev sredstva
v ustrezni višini vrniti zavodu skupaj z zakonitimi zamudnimi obrestmi;
e)   
določilo, da mora prejemnik sredstev obrazložiti in utemeljiti
podaljšanje roka uporabe sredstev glede na predvideni terminski plan, ker v
nasprotnem primeru izgubi pravico do nadaljnje uporabe sredstev;
f)    
dolžnost prejemnika sredstev, da zavodu omogoči pregled in nadzor nad
namensko uporabo sredstev;
g)   
drugo, kar sledi iz notranjih predpisov in usmeritev zavoda glede
obvezne vsebine pogodb.
18. člen
(izplačila sredstev)
(1) Upravičencem se sredstva izplačajo na podlagi zahtevka
posameznega upravičenca.
(2) Zahtevek mora vsebovati naslednjo dokumentacijo:
-       
dokazila o plačilu obveznosti (račun/situacija in potrdilo/dokazilo o
plačanem računu);
-       
druga dokazila, določena z javnim razpisom oziroma javnim pozivom
(poročilo ali dokazilo o opravljenem delu oziroma storitvi, dokazilo o izvedbi
nadzornih ukrepov …).
19. člen
(hramba dokumentacije)
Zavod in prejemnik sredstev morata hraniti dokumentacijo o
dodelitvi sredstev v skladu s pravili o hranjenju trajnega gradiva.
Zavod bo hranil evidence o individualni pomoči de minimis 10
let od datuma dodelitve pomoči.
20. člen
(druge omejitve)
(1) Do sredstev po tem pravilniku niso upravičeni subjekti,
ki so po Zakonu o finančnem poslovanju, postopkih zaradi insolventnosti in
prisilnem prenehanju (Uradni list RS, št. 13/14 – uradno prečiščeno besedilo in
10/15 – uradno prečiščeno besedilo – popravek) v prisilni poravnavi, stečaju
ali likvidaciji ter so kapitalsko neustrezni, kar pomeni, da je izguba tekočega
leta skupaj s prenesenimi izgubami dosegla polovico osnovnega kapitala družbe.
(2) Pri dodeljevanju sredstev po tem pravilniku se upošteva:
-       
pomoč de minimis se ne sme kumulirati z državno pomočjo v zvezi z istimi
upravičenimi stroški ali državno pomočjo za isti ukrep za financiranje
tveganja, če bi se s takšno kumulacijo presegla največja intenzivnost pomoči
ali znesek pomoči.
-       
pomoč de minimis, dodeljena v skladu z Uredbo Komisije (EU) št.
1407/2013, se lahko kumulira s pomočjo de minimis, dodeljeno v skladu z Uredbo
Komisije (EU) št. 360/2012 do zgornje meje, določene v uredbi 360/2012.
-       
pomoč de minimis, dodeljena v skladu z Uredbo Komisije (EU) št.
1407/2013 se lahko kumulira s pomočjo de minimis, dodeljeno v skladu z drugimi
uredbami de minimis do ustrezne zgornje meje (200.000 oziroma 100.000 EUR).
21. člen
(druge obveznosti prejemnika sredstev in zavoda)
(1) Prejemnik sredstev mora imeti za nakazilo dodeljenih
sredstev odprt transakcijski račun v Republiki Sloveniji.
(2) Prejemnik sredstev mora k vlogi predložiti:
-       
pisno izjavo o vseh drugih pomočeh de minimis, ki jih je
prejemnik oziroma enotno podjetje prejelo na podlagi Uredbe Komisije (EU) št.
1407/2013 ali drugih uredb de minimis v predhodnih 2 (dveh) poslovnih
letih in v tekočem proračunskem letu;
-       
pisno izjavo o drugih že prejetih (ali zaprošenih) pomočeh za iste
upravičene stroške in zagotovil, da z dodeljenim zneskom pomoči de minimis,
ne bo presežena zgornja meja de minimis pomoči ter intenzivnosti pomoči
po drugih predpisih;
-       
seznam podjetij, s katerimi je povezan, tako da se preveri skupen znesek
že prejetih de minimis pomoči za vsa, z njim povezana podjetja.
(3) Zavod bo pisno obvestil prejemnika sredstev:
-       
da je pomoč dodeljena po pravilu de minimis v skladu z Uredbo
Komisije (EU) št. 1407/2013 z dne 18. december 2013 o uporabi členov 107 in 108
Pogodbe o delovanju Evropske unije pri pomoči de minimis (Uradni list EU
L 352, 24. 12. 2013);
-       
o odobrenem znesku de minimis pomoči.
III. INTENZIVNOST POMOČI IN UPRAVIČENI STROŠKI
22. člen
(intenzivnost pomoči)
Projekt se lahko po tem pravilniku sofinancira v deležu do 70
odstotkov upravičenih stroškov.
23. člen
(upravičeni stroški)
(1) Neposredni stroški so stroški, ki so neposredno povezani
z dejavnostjo upravičenca in se le-ta lahko dokaže, kar pomeni, da so
neposredno povezani s projektom.
(2) Posredni stroški so stroški, ki niso neposredno povezani
z dejavnostjo upravičenca in je težko določiti, koliko jih odpade na določeno
dejavnost in so povezani z neposrednimi aktivnostmi projekta.
(3) Kategorije upravičenih stroškov so:
-       
oprema (izdatki nakupa, zakupa, najema, vzdrževanja in uporabe opreme so
upravičeni, če so skladni in neposredno povezani s cilji projekta);
-       
neposredni stroški materiala (morajo biti neposredno povezani s cilji
projekta in nujno potrebni za njegovo izvajanje);
-       
neposredni stroški storitev (morajo biti neposredno povezani s cilji
projekta in nujno potrebni za njegovo izvajanje);
-       
stroški informiranja in komuniciranja (konference, simpoziji, spletne
strani, oglaševalske storitve, svetovanje na področju stikov z javnostmi ipd.);
-       
investicije v neopredmetena sredstva (nakup, zakup in vzdrževanje
neopredmetenih sredstev, ki so nujno potrebna za izvajanje projekta, denimo
programska oprema ipd.);
-       
stroški plač in drugi stroški dela (ta kategorija stroškov ne sme
predstavljati več kot 30 % vrednosti upravičenih stroškov projekta, kategorija
vključuje tudi avtorsko in podjemno delo);
-       
stroški za službena potovanja (povračila za stroške za službena
potovanja v Sloveniji in tujini, povezana s projektom, samo za zaposlene
osebe);
-       
posredni stroški (stroški, ki so povezani z aktivnostmi projekta in
predstavljajo največ do 10 % vrednosti dodeljenih sredstev, npr. stroški
električne energije, kuriv in ogrevanja, vode in komunalnih storitev, poštnin
in kurirskih storitev, telefon, faks ipd.).
(4) Stroški in izdatki so upravičeni, če:
-       
so s projektom neposredno povezani, so potrebni za njegovo izvajanje in
so v skladu s cilji projekta;
-       
so dejansko nastali za dela, ki so bila opravljena, za blago, ki je bilo
dobavljeno, za storitve, ki so bile izvedene;
-       
so pripoznani v skladu s skrbnostjo dobrega gospodarja;
-       
nastanejo in so plačani v obdobju upravičenosti;
-       
temeljijo na verodostojnih knjigovodskih in drugih listinah;
-       
so v skladu z veljavnimi pravili Unije in nacionalnimi predpisi.
(4) Kadar upravičenci niso zavezanci po ZJN-3, morajo
izvajati projekt v skladu s temeljnimi načeli ZJN-3 in pogodbo o
sofinanciranju.
(5) Dokaz, da je strošek oziroma izdatek nastal, sta račun
ali e-račun in dokazilo o plačilu upravičenca, ki dokazuje, da je bil račun
dejansko plačan.
IV. NADZOR IN SANKCIJE
24. člen
(Nadzor in sankcije)
(1) Namensko porabo in zakonitost sredstev pridobljenih po
tem pravilniku, spremlja in preverja pri prejemnikih zavod, ministrstvo,
pristojno za kulturo in drugi pristojni državni organi.
(2) V primeru ugotovljene kršitve iz prvega odstavka
tega člena, mora prejemnik sredstev vrniti odobrena sredstva v celoti s
pripadajočimi zakonitimi zamudnimi obrestmi, če se ugotovi:
-       
da so bila dodeljena sredstva delno ali v celoti nenamensko porabljena;
-       
da je prejemnik za katerikoli namen pridobitve sredstev navajal
neresnične podatke;
-       
da je prejemnik za isti namen in iz istega naslova že pridobil finančna
sredstva ali
-       
katerekoli druge kršitve.
(3) V navedenih primerih ugotovljene kršitve, prejemnik
pomoči izgubi pravico do pridobitve sredstev po tem pravilniku za naslednjih 5
let.
(4) V kolikor posamezni prejemnik sredstev ne odda zahtevka v
skladu z določbami tega pravilnika, prejemnik pomoči izgubi pravico do pridobitve
sredstev po tem pravilniku za naslednje leto.
V. KONČNA DOLOČBA
25. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 121.2016
Ljubljana, dne 2. avgusta 2016
Matevž Čelik l.r.
Direktor