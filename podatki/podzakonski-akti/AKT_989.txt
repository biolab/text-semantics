1. Elektronski mediji DARS d. d. za plačevanje
cestnine in možnosti njihove uporabe
1.1 V sistemu cestninjenja z zaustavljanjem so v uporabi te
naprave DARS d. d. za elektronsko cestninjenje: elektronska tablica ABC (v
nadaljnjem besedilu: tablica ABC), DARS-kartica in DARS-kartica Transporter.
Skupno poimenovanje za te naprave je elektronski mediji DARS d. d.
1.2 Elektronski mediji DARS d. d. se uporabljajo za
brezgotovinsko plačevanje cestnine za uporabo cestninskih cest za vozila,
katerih največja dovoljena masa presega 3500 kg, in sicer za prvi (R3) in
drugi (R4) cestninski razred.
1.2.1 DARS-kartica je predplačilni ali poplačilni elektronski
medij za plačevanje cestnine. Kot predplačilni elektronski medij je prenosljiva
med vozili in obema cestninskima razredoma, kot poplačilni elektronski medij pa
med vozili uporabnika, ki je z DARS d. d. sklenil pogodbo o uporabi kartice za
odloženo plačevanje cestnine. DARS-kartica kot poplačilni elektronski medij se
lahko uporablja tudi v povezavi z nekaterimi plačilnimi karticami, ki so
objavljene na spletni strani www.dars.si.
DARS-kartica se lahko uporablja tudi za plačevanje cestnine
za vozila obeh cestninskih razredov, za katera se v sistemu cestninjenja
uveljavlja plačevanje znižane cestnine glede na emisijska razreda EURO. V tem
primeru se na DARS-kartico zapišeta registrska oznaka in emisijski razred
vozila, kartica pa ni prenosljiva in se sme uporabljati samo za plačevanje cestnine
za določeno vozilo.
1.2.2 DARS-kartica Transporter je predplačilni ali poplačilni
elektronski medij za plačevanje cestnine. Kot predplačilni elektronski medij je
prenosljiva med vozili in obema cestninskima razredoma, kot poplačilni
elektronski medij pa med vozili uporabnika, ki je z DARS d. d. sklenil pogodbo
o uporabi DARS-kartice Transporter za odloženo plačevanje cestnine.
DARS-kartica Transporter kot poplačilni elektronski medij se lahko uporablja
tudi v povezavi z nekaterimi plačilnimi karticami, ki so objavljene na spletni
strani www.dars.si.
DARS-kartica Transporter se lahko uporablja tudi za
plačevanje cestnine za vozila obeh cestninskih razredov, za katera se v sistemu
cestninjenja uveljavlja plačevanje znižane cestnine glede na emisijska razreda
EURO. V tem primeru se na DARS-kartico Transporter zapišeta registrska oznaka
in emisijski razred vozila, kartica pa ni prenosljiva in se sme uporabljati
samo za plačevanje cestnine za to vozilo.
1.2.3 Tablica ABC je predplačilni ali poplačilni elektronski
medij za plačevanje cestnine.
Za prvi cestninski razred (R3) se lahko tablica ABC uporabi
le za posamezno vozilo. Na njej je zapisana registrska oznaka vozila in ni
prenosljiva.
Za vozilo tega razreda, za katero se v sistemu cestninjenja
uveljavlja plačevanje znižane cestnine glede na emisijski razred EURO, se na
tablico ABC zapišeta še emisijski in cestninskih razred vozila (zelena tablica
za R3). Tablica ABC ni prenosljiva in se sme uporabljati samo za plačevanje
cestnine za določeno vozilo.
Tablica ABC kot predplačilni elektronski medij za drugi
cestninski razred (R4) je prenosljiva med vozili tega razreda, kot poplačilni
elektronski medij pa med vozili uporabnika, ki je z DARS d. d. sklenil pogodbo
o njeni uporabi za odloženo plačevanje cestnine za vozila tega razreda. Tablica
ABC kot poplačilni elektronski medij se lahko uporablja tudi v povezavi z
nekaterimi plačilnimi karticami, ki so objavljene na spletni strani
www.dars.si.
Za vozilo drugega cestninskega razreda (R4), za katero se v
sistemu cestninjenja uveljavlja plačevanje znižane cestnine glede na emisijski
razred EURO, se na tablico ABC zapišeta registrska oznaka in emisijski razred,
označi pa se tudi cestninski razred (modra tablica za R4). Taka tablica ABC ni
prenosljiva in se sme uporabljati samo za plačevanje cestnine za določeno
vozilo.
1.3 Elektronski mediji DARS d. d. se lahko uporabljajo tudi
za brezgotovinsko plačevanje cestnine za uporabo cestnega predora Karavanke, in
sicer za vozila navedenih cestninskih razredov ti mediji:
-       
DARS-kartica, z zapisom registrske oznake vozila in emisijskega razreda
EURO ali brez njega: za vsa vozila vseh štirih cestninskih razredov;
-       
DARS-kartica Transporter, z zapisom registrske oznake vozila in
emisijskega razreda EURO ali brez njega: za vsa vozila tretjega in četrtega
cestninskega razreda;
-       
tablica ABC, izdana za vozilo tretjega cestninskega razreda, z zapisom
registrske oznake vozila in njegovega emisijskega razreda EURO ali brez tega
zapisa: za vsa vozila tretjega cestninskega razreda;
-       
tablica ABC, izdana za vozilo četrtega cestninskega razreda, z zapisom
registrske oznake vozila in njegovega emisijskega razreda EURO ali brez tega
zapisa: za vsa vozila četrtega cestninskega razreda.
2. Pridobitev in prilagoditev elektronskih medijev
DARS d. d.
2.1 Prodajna mesta so za:
-       
DARS-kartico na vseh stezah izstopnih oziroma vstopno-izstopnih
cestninskih postaj, razen na hitrih stezah sistema ABC;
-       
tablico ABC in DARS-kartico v Cestninskem uporabniškem centru DARS d.
d., osebno ali po pošti.
2.2 Elektronski medij DARS d. d. za plačevanje znižane
cestnine glede na emisijski razred EURO se izda ali se že izdan prilagodi na
podlagi posebne vloge uporabnika. Obrazec vloge je objavljen na spletni strani
www.dars.si.
2.3 DARS d. d. zavrne izdajo ali prilagoditev elektronskega
medija za plačevanje znižane cestnine glede na emisijski razred EURO, če ima
uporabnik oziroma vlagatelj vloge neporavnane zapadle obveznosti do DARS d. d.
Poleg tega lahko DARS d. d. uporabniku v primeru njegovih neporavnanih zapadlih
obveznosti do DARS d.d. onemogoči nadaljnje koriščenje elektronskega medija in
ugodnosti, povezanih z njegovo uporabo. Zadržanje izdaje, prilagoditve oziroma
onemogočanje nadaljnjega koriščenja elektronskega medija in ugodnosti,
povezanih z njegovo uporabo, lahko traja vse do poplačila vseh zapadlih
obveznosti, ki jih ima uporabnik oziroma vlagatelj vloge do DARS d. d.
2.4 Za uporabo na enem vozilu se lahko prilagodita največ ena
tablica ABC in ena DARS-kartica ali DARS-kartica Transporter.
Za skupino vozil, v kateri vlečno vozilo s priklopnikom ali
brez njega prehaja iz R3 v R4 in obratno, se poleg tablice ABC za cestninski
razred, v katerem je opravljena večina voženj, uporabniku lahko prilagodi tudi
DARS-kartica ali DARS-kartica Transporter, s katero plačuje prevoze v drugem
cestninskem razredu, kot je zapisan na tablici ABC.
Uporabnik, ki ima v vozilu oba elektronska medija DARS d. d.
in želi plačati cestnino z DARS-kartico ali DARS-kartico Transporter, mora pred
prehodom cestninske postaje odstraniti tablico ABC z nosilca in jo čim bolj
oddaljiti od priporočenega mesta namestitve, da prepreči samodejno komunikacijo
s sistemom elektronskega cestninjenja.
3. Predplačilna in poplačilna uporaba elektronskih
medijev DARS d. d.
3.1 Elektronski mediji DARS d. d. se lahko uporabljajo kot
predplačilni mediji na podlagi vnaprej naloženega dobroimetja za plačilo
cestnine. Višina vplačila dobroimetja na posamezen elektronski medij je
poljubna.
Vplačilo dobroimetja je mogoče ob izdaji elektronskega medija
in naknadno na tako imenovanih kombiniranih stezah (glej točko 4.2.1) na vseh
cestninskih postajah odprtega cestninskega sistema in izstopnih cestninskih
postajah zaprtega cestninskega sistema:
-       
na podlagi vplačila dobroimetja na cestninski postaji;
-       
na podlagi predhodnega plačila dobroimetja na transakcijski račun DARS
d. d. po ponudbi, objavljeni na spletni strani www.dars.si.
3.2 Elektronski mediji DARS d. d. se lahko uporabljajo kot
poplačilni medij v odloženem načinu plačevanja cestnine bodisi v povezavi s
plačilno oziroma kreditno kartico bodisi s sklenitvijo posebne pogodbe z DARS
d. d. Seznam plačilnih in kreditnih kartic, ki jih DARS d. d. sprejema za
odloženo plačevanje cestnine, je objavljen na spletni strani www.dars.si.
4. Registracija prehoda vozila preko cestninske
postaje
4.1 Registracija prehoda vozila preko cestninske postaje v
zaprtem cestninskem sistemu vključuje evidentiranje vozila na vstopni
cestninski postaji, na izstopni cestninski postaji pa obračun plačila cestnine
za uporabo cestninske ceste ali njenega odseka s predplačilnimi mediji ali
evidentiranje uporabe cestninske ceste ali njenega odseka s poplačilnimi
mediji.
V odprtem cestninskem sistemu se registracija prehoda vozila
opravi sočasno na vstopno-izstopni cestninski postaji.
4.2 Nosilec tablice ABC je treba pritrditi čim nižje na
notranji strani vetrobranskega stekla in nanj namestiti tablico ABC, kot je
prikazano na sliki.
4.2.1 Registracija prehoda vozila preko cestninske postaje se
v sistemu elektronskega cestninjenja s tablico ABC izvede pri vožnji skozi
cestninsko postajo:
-       
po tako imenovani hitri ABC stezi, označeni s spodnjim prometnim znakom
št. 3424, ki je rezervirana za vozila, opremljena s tablico ABC za avtomatsko
plačevanje cestnine brez ustavljanja vozila; registracija prehoda se izvede pri
hitrosti do 40 km/h, pogoj zanjo je zadostno dobroimetje na tablici ABC ali
aktivna poplačniška povezava tablice ABC; razdalja med vozili v postopku
registracije prehoda mora biti najmanj osem metrov;
-       
po tako imenovani kombinirani stezi, označeni s spodnjima prometnima
znakoma št. 3423 in 3426, na kateri so poleg avtomatskega plačevanja cestnine
mogoči tudi vsi drugi načini plačevanja cestnine in vplačila dobroimetja na
tablico ABC; na tej stezi se mora vozilo ustaviti in vožnjo nadaljevati po tem,
ko se na semaforju prikazovalnika ob kabini prižge zelena luč.
4.2.2 V zaprtem cestninskem sistemu se lahko cestnina na
izstopni cestninski postaji plača s tablico ABC le, če je bil vstop vanj
pravilno registriran. Pri vstopu vozila po hitri stezi se na tablico ABC
avtomatsko zapiše vstopna cestninska postaja, kar se potrdi z izpisom podatkov
s tablice ABC na prikazovalniku (točka 4.2.3) in z avtomatskim dvigom
zapornice. Na kombinirani stezi, na kateri je treba vozilo ustaviti, je vstop
evidentiran v trenutku, ko se na prikazovalniku prikažejo podatki s tablice ABC
in se na semaforju prižge zelena luč.
4.2.3 Na prikazovalniku ob hitri ali kombinirani stezi se
izpišeta cestninski razred (R3 ali R4) in emisijski razred EURO (E4 za
emisijski razred EURO IV, E5 za EURO V ter E6 za EURO EEV in EURO VI), če je ta
zapisan na tablici, in stanje dobroimetja. Pri poplačilni tablici ABC se
namesto dobroimetja izpiše status povezave, npr. »POP« (pri dvovrstičnih
prikazovalnikih pa se izpiše tudi POP DARS ali POP Magna ipd.). S tem izpisom
na prikazovalniku je potrjena registracija prehoda in pogoji za avtomatsko
cestninjenje so izpolnjeni.
Če se zapornica na hitri izstopni stezi ne dvigne, voznik
nadaljuje počasno vožnjo proti zapornici, pri kateri je nameščena druga antena,
ki ponovno poskuša prebrati podatke s tablice ABC. Če se zapornica še vedno ne
dvigne, se mora voznik po domofonu, ki je nameščen pred zapornico, obrniti na
osebje cestninske postaje.
4.2.4 Na stranskih cestninskih postajah v zaprtem cestninskem
sistemu so zaradi prostega prehoda vozil z vinjetami zapornice dvignjene, zato
mora biti uporabnik pozoren na to, da se pri vstopu in izstopu na
prikazovalniku izpišejo podatki z njegove tablice ABC in da je na semaforju
prikazovalnika ob kabini prižgana zelena luč. V nasprotnem primeru je pri
vstopu treba iz avtomatskega podajalca cestninskih listkov ali pri cestninskem
blagajniku prevzeti vstopni cestninski listek, pri izstopu pa plačati cestnino
z drugim plačilnim sredstvom. Če tablica ABC pri izstopu iz zaprtega cestninskega
sistema nima zapisa vstopne cestninske postaje in uporabnik ne predloži
cestninskega listka, se obračuna cestnina za relacijo do najbolj oddaljene
vstopne cestninske postaje v tem sistemu.
4.2.5 Na izstopni cestninski postaji v zaprtem cestninskem
sistemu ali na vstopno-izstopni cestninski postaji v odprtem cestninskem
sistemu se lahko plačilo cestnine s tablico ABC opravi na hitri ABC stezi ali
na kombinirani stezi.
4.2.6 Na cestninski postaji Hrušica, kjer vsa vozila
plačujejo cestnino za uporabo cestnega predora Karavanke, ni hitre ABC steze.
Uporabniki sistema ABC lahko plačajo cestnino na dveh kombiniranih stezah, ki
sta na skrajni desni strani vozišča.
4.2.7 Registracija prehoda s tablico ABC ni mogoča v teh
primerih:
-       
če je tablica ABC blokirana s strani uporabnika ali DARS d. d. (npr.
neplačnik, zloraba, izguba, odtujitev);
-       
če na predplačilni tablici ABC ni dovolj dobroimetja;
-       
če je tablica ABC v okvari (npr. nedelovanje elektronskega medija –
izguba komunikacije ali slaba komunikacija, izpraznjena baterija).
4.3 Registracija prehoda vozila preko cestninske postaje se v
sistemu elektronskega cestninjenja z DARS-kartico ali DARS-kartico Transporter
(v nadaljnjem besedilu: kartica DK) izvede med vožnjo skozi cestninsko postajo
po tako imenovani kombinirani stezi, na kateri so poleg plačevanja cestnine s
kartico DK mogoči tudi vsi drugi načini avtomatskega (tablica ABC) in »ročnega«
plačevanja cestnine ter vplačila dobroimetja na kartico DK. Vozilo se mora na
tej stezi ustaviti in počakati, da se na semaforju prižge zelena luč, preden
lahko nadaljuje vožnjo.
4.3.1 Za uspešno izvedeno registracijo prehoda s kartico DK
je treba kartico na kombinirani stezi približati bralniku (bralni enoti), ki je
nameščen na kabini cestninske postaje, na razdaljo okoli 10 cm in počakati, da
blagajnik v kabini določi cestninski razred vozila. Na prikazovalniku se
izpišeta cestninski razred (R3 ali R4) in emisijski razred EURO (E4 za
emisijski razred EURO IV, E5 za EURO V ter E6 za EURO EEV in EURO VI), če je
zapisan na kartici, ter stanje dobroimetja pri predplačnikih oziroma status
poplačniškega razmerja pri poplačnikih, npr. POP (pri dvovrstičnih
prikazovalnikih se izpiše tudi POP DARS ali POP Magna ipd.). Ko je transakcija
končana, se na semaforju prižge zelena luč, in prehod vozila preko cestninske
postaje se lahko nadaljuje.
4.3.2 V zaprtem cestninskem sistemu se pri vstopu na kartico
DK zapiše vstopna cestninska postaja. Na prikazovalniku se izpišejo v prejšnji
točki navedeni podatki s kartice DK, prižge se zelena luč na semaforju, in
zapornica na čelnih oziroma glavnih cestninskih postajah se dvigne.
Na stranskih oziroma manjših cestninskih postajah v zaprtem
cestninskem sistemu so zaradi prostega prehoda vozil z vinjetami zapornice
dvignjene, zato mora biti uporabnik pri vstopu v sistem pozoren na to, ali
prikazovalnik kaže podatke s kartice DK in ali na semaforju prikazovalnika
sveti zelena luč. V nasprotnem primeru mora voznik pri vstopu vzeti vstopni
cestninski listek, pri izstopu iz zaprtega cestninskega sistema pa plačati
cestnino z drugim plačilnim sredstvom. Če kartica DK pri izstopu iz zaprtega
cestninskega sistema nima zapisa vstopne cestninske postaje in uporabnik ne
predloži cestninskega listka, se obračuna cestnina za relacijo do najbolj
oddaljene vstopne cestninske postaje v tem sistemu.
4.3.3 Na izstopni cestninski postaji v zaprtem cestninskem
sistemu ali na vstopno-izstopni cestninski postaji v odprtem cestninskem
sistemu se plačilo cestnine s kartico DK lahko opravi le na kombinirani stezi.
4.3.4 Registracija prehoda s kartico DK ni mogoča v teh
primerih:
-       
če je kartica DK blokirana s strani uporabnika ali DARS d. d. (npr.
neplačnik, zloraba, izguba, odtujitev);
-       
če na predplačilni kartici DK ni dovolj dobroimetja;
-       
če je kartica DK v okvari (nedelovanje medija – izguba komunikacije).
5. Drugi pogoji za pravilno uporabo elektronskih
medijev DARS d. d.
5.1 Za vozila nad 3.500 kg največje dovoljene mase je
prepovedan prehod cestninske postaje po stezi, ki je z označeno prometno
ureditvijo namenjena samo vozilom do 3.500 kg največje dovoljene mase, za
katera se cestnina plačuje z vinjeto.
5.2 Uporabnik elektronskega medija DARS d. d. voznike svojih
vozil ali druge osebe oziroma voznike, ki jim preda v uporabo svoj elektronski
medij, seznani s pogoji njegove uporabe v sistemu elektronskega cestninjenja.
5.3 Uporabnik elektronskega medija DARS d. d. po prejemu
elektronskega obvestila sporoči morebitna odstopanja med dejanskimi podatki
vozila in podatki, ki so bili zavedeni v sistem DARS d. d. za diferenciran način
plačila.
5.4 Vsak elektronski medij DARS d. d. ima zapisano svojo
serijsko številko. Ob prevzemu tablice ABC uporabnik prejme še posebno
identifikacijsko kartico, na kateri je poleg serijske zapisana tudi
identifikacijska številka tablice, ki jo pozna in uporablja le on. Uporabnikom
elektronskih medijev DARS d. d. je tako zagotovljena anonimnost prehodov
cestninskih postaj, razen če je na mediju zapisana tudi registrska oznaka
vozila, za katero je bil izdan medij, to je:
-       
v primeru uveljavljanja znižane cestnine glede na emisijski razred EURO;
-       
v primeru uporabe tablice ABC za prvi cestninski razred (R3);
-       
v primeru sklenitve pogodbe o odloženem plačevanju cestnine z DARS d. d.
5.5 Na podlagi predhodno dodeljenega uporabniškega imena in
gesla je uporabniku na posebnem portalu uporabnikov na spletni strani
www.dars.si omogočen stalen brezplačni dostop do evidenc prehodov cestninskih
postaj, opravljenih s posameznim elektronskim medijem DARS d. d.
5.6 Vsako spremembo lastništva vozila ali uporabnika na
vozilo vezanega elektronskega medija DARS d. d. je treba takoj sporočiti
Cestninskemu uporabniškemu centru DARS d. d., in sicer na posebnem
obrazcu, objavljenem na spletni strani www.dars.si.
5.7 Izgubo ali odtujitev elektronskega medija uporabnik pisno
sporoči Cestninskemu uporabniškemu centru DARS d. d. (številka faksa
+386(1)518-8-305; elektronski naslov cuc@dars.si). Na podlagi prejetega
sporočila bo nadaljnja uporaba izgubljenega ali odtujenega medija onemogočena.
5.8 Uporaba elektronskega medija DARS d. d., s katerim so
bili kršeni pogoji njegove uporabe ali so z njim evidentirane neporavnane
zapadle obveznosti plačila cestnine, se onemogoči z uvrstitvijo medija na stop
listo. Izbris medija s stop liste se opravi po tem, ko so odpravljeni razlogi
za uvrstitev nanjo.
5.9 Uporabnik lahko začne uporabljati tablico ABC za prvi
cestninski razred (R3) in elektronski medij DARS d. d. za plačevanje cestnine
glede na emisijski razred EURO po tem, ko prejme elektronsko obvestilo DARS d.
d., da so podatki o vozilu, na katero je vezan posamezni medij, vneseni v
elektronski sistem cestninjenja. Ti podatki se avtomatično zapišejo na medij ob
prvem prehodu vozila, za katero je bil medij prilagojen ali izdan, po tako
imenovani kombinirani stezi skozi cestninsko postajo.
5.10 Za pomoč uporabnikom in reševanje morebitnih
reklamacijskih zahtevkov v zvezi z elektronskimi mediji DARS d. d. se
uporabniki lahko obrnejo na Cestninski uporabniški center DARS d. d.
Elektronski naslov centra je cuc@dars.si, telefonske številke pa +368(1)518-83-50
in +368(1)518-83-64 in 080-15-03.
6. Veljavnost splošnega akta
6.1 Z dnem uveljavitve tega splošnega akta se prenehajo
uporabljati Splošni pogoji uporabe elektronskih naprav DARS d. d. za
cestninjenje (Uradni list RS, št. 25/14 in 24/15 – ZCestn).
6.2 Ta splošni akt začne veljati 1. januarja 2017.
Št. 420-3/16
Ljubljana, dne 28. oktobra 2016
EVA 2016-2430-0052
dr. Tomaž Vidic l.r.
Predsednik
uprave DARS d. d.
V skladu s tretjim odstavkom 21. člena Zakona o cestninjenju
(Uradni list RS, št. 24/15) je bilo k Splošnemu aktu o cestninjenju pridobljeno
soglasje Vlade Republike Slovenije, izdano pod št. 00710-36/2016/3 z dne 1. 12.
2016.