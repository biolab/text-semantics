I. STATUS ZAVODA
1. člen
(1) S tem sklepom se ustanovi javni raziskovalni zavod
Znanstveno in inovacijsko središče Pomurje.
(2) Ustanovitelj javnega raziskovalnega zavoda
Znanstveno in inovacijsko središče Pomurje (v nadaljnjem besedilu: zavod) je
Republika Slovenija, ustanoviteljske pravice in obveznosti pa izvršuje Vlada
Republike Slovenije (v nadaljnjem besedilu: vlada).
2. člen
Zavod je pri svojem delu avtonomen, kar mu zagotavlja
predvsem:
1.     
svobodo raziskovanja in posredovanja znanja;
2.     
samostojno upravljanje sredstev stabilnega financiranja v skladu z
Zakonom o znanstvenoraziskovalni in inovacijski dejavnosti (Uradni list RS,
št. 186/21; v nadaljnjem besedilu: ZZrID);
3.     
samostojno urejanje notranje organiziranosti in delovanja v skladu s
predpisi, tem sklepom in statutom;
4.     
sprejemanje pogojev za izvolitev v raziskovalne nazive ob upoštevanju
minimalnih pogojev, določenih v splošnem aktu Javne agencije za raziskovalno
dejavnost Republike Slovenije (v nadaljnjem besedilu: ARRS);
5.     
izvolitve v raziskovalne nazive;
6.     
izbiro zaposlenih za zasedbo delovnih mest;
7.     
oblikovanje in določitev področij znanstvenoraziskovalnega dela;
8.     
volitve, imenovanja in odpoklic organov v skladu z ZZrID, statutom in
drugimi akti;
9.     
odločanje o oblikah sodelovanja z drugimi organizacijami.
II. IME IN SEDEŽ ZAVODA
3. člen
(1) Ime javnega raziskovalnega zavoda: Znanstveno in
inovacijsko središče Pomurje.
(2) Ime v angleškem jeziku: Pomurje Science and
Innovation Centre.
(3) Skrajšano ime: ZIS Pomurje.
(4) Sedež zavoda: Rakičan.
(5) Poslovni naslov zavoda: Lendavska ulica 28, Rakičan,
9000 Murska Sobota.
III. DEJAVNOST ZAVODA
4. člen
(1) Dejavnosti zavoda v skladu z Uredbo o standardni
klasifikaciji dejavnosti (Uradni list RS, št. 69/07 in 17/08) so:
J 58.110     Izdajanje knjig,
J 58.130     Izdajanje časopisov,
J 58.140     Izdajanje revij in druge
periodike,
J 58.190     Drugo založništvo,
J 58.210     Izdajanje računalniških iger,
J 58.290     Drugo izdajanje programja,
J 59.110     Produkcija filmov, video filmov,
televizijskih oddaj,
J 59.120     Post produkcijske dejavnosti pri
izdelavi filmov, video filmov, televizijskih oddaj,
J 59.130     Distribucija filmov, video
filmov, televizijskih oddaj,
J 59.200     Snemanje in izdajanje zvočnih
zapisov in muzikalij,
J 62.010     Računalniško programiranje,
J 62.020     Svetovanje o računalniških
napravah in programih,
J 62.030     Upravljanje računalniških naprav
in sistemov,
J
62.090     Druge z informacijsko tehnologijo in računalniškimi storitvami
povezane dejavnosti,
J 63.110     Obdelava podatkov in s tem
povezane dejavnosti,
J 63.120     Obratovanje spletnih portalov,
J 63.990     Drugo informiranje,
L 68.200     Oddajanje in obratovanje lastnih
ali najetih nepremičnin,
M 70.210    Dejavnost stikov z javnostjo,
M 70.220    Drugo podjetniško in poslovno
svetovanje,
M 71.129    Druge inženirske dejavnosti in
tehnično svetovanje,
M 71.200    Tehnično preizkušanje in
analiziranje,
M 72           Znanstvena raziskovalna in
razvojna dejavnost,
M 72.1        Raziskovalna in razvojna
dejavnost na področju naravoslovja in tehnologije,
M 72.11      Raziskovalna in razvojna
dejavnost na področju biotehnologije,
M 72.110    Raziskovalna in razvojna
dejavnost na področju biotehnologije,
M
72.19      Raziskovalna in razvojna dejavnost na drugih področjih naravoslovja
in tehnologije,
M
72.190    Raziskovalna in razvojna dejavnost na drugih področjih naravoslovja
in tehnologije,
M 72.2        Raziskovalna in razvojna
dejavnost na področju družboslovja in humanistike,
M 73.200    Raziskovanje trga in javnega
mnenja,
M 74.200    Fotografska dejavnost,
M 74.300    Prevajanje in tolmačenje,
M 74.900    Drugje nerazvrščene strokovne in
tehnične dejavnosti,
N 77.290    Dajanje drugih izdelkov za široko
rabo v najem in zakup,
N 77.330    Dajanje pisarniške opreme in
računalniških naprav v najem in zakup,
N 77.390    Dajanje drugih strojev, naprav in
opredmetenih sredstev v najem in zakup,
N
77.400    Dajanje pravic uporabe intelektualne lastnine v zakup, razen avtorsko
zaščitenih del,
N 82.190    Fotokopiranje, priprava
dokumentov in druge posamične pisarniške dejavnosti,
N 82.300    Organiziranje razstav, sejmov,
srečanj,
N 82.990    Drugje nerazvrščene spremljajoče
dejavnosti za poslovanje,
P 85.422     Visokošolsko izobraževanje,
P 85.510     Izobraževanje, izpopolnjevanje
in usposabljanje na področju športa in rekreacije,
P 85.520     Izobraževanje, izpopolnjevanje
in usposabljanje na področju kulture in umetnosti,
P 85.590     Drugje nerazvrščeno
izobraževanje, izpopolnjevanje in usposabljanje,
P 85.600     Pomožne dejavnosti za
izobraževanje,
R 90.020    Spremljajoče dejavnosti za
umetniško uprizarjanje,
R 91.011    Dejavnost knjižnic,
R 91.012    Dejavnost arhivov,
S 94.120     Dejavnost strokovnih združenj,
S 94.999     Dejavnost drugje nerazvrščenih
članskih organizacij.
(2) Zavod je ustanovljen z namenom neodvisnega izvajanja
znanstvenoraziskovalne dejavnosti in za izvajanje javne službe na področju
znanstvenoraziskovalne dejavnosti.
(3) Javna služba na področju znanstvenoraziskovalne
dejavnosti predstavlja znanstvene in družbeno oziroma gospodarsko pomembne ter
neodvisne znanstvene raziskave in podporne dejavnosti za njihovo izvajanje, ki
se izvajajo neprekinjeno, kakovostno in nepridobitno ter katerih rezultati so
javno dostopni ter pomembni za znanstveni in družbeni oziroma gospodarski
razvoj Slovenije. Javna služba na področju znanstvenoraziskovalne dejavnosti
obsega raziskovalne programe in usposabljanje mladih raziskovalcev ter infrastrukturno,
upravljavsko in podporno dejavnost ter drugo institucionalno infrastrukturo,
programe nacionalnih raziskav in razvoja znanstvenoraziskovalne dejavnosti,
financiranih prek stabilnega financiranja znanstvenoraziskovalne dejavnosti.
(4) Zavod je izvajalec javne službe kot subjekt,
katerega glavni cilj na področju znanstvenoraziskovalne dejavnosti je neodvisna
izvedba raziskav oziroma obsežna razširitev rezultatov teh dejavnosti prek
izobraževanja, objav ali prenosa znanja.
(5) Zavod izvaja javno službo na področju
znanstvenoraziskovalne dejavnosti, s čimer uresničuje svoje temeljno
poslanstvo.
(6) Zavod opravlja temeljno in aplikativno raziskovanje
ter skrbi za razvoj in delovanje infrastrukture v okviru državnih strateških
dokumentov na področju znanstvenoraziskovalne dejavnosti in inovacij. Zavod
skrbi tudi za popularizacijo znanosti ter širjenje znanstvene in tehnične
kulture.
(7) V prvih desetih letih bodo področje raziskovanja
predvsem ključne omogočitvene tehnologije za digitalizacijo in digitalno
preobrazbo, prenos tehnološkega znanja v poslovno okolje, metodologije in
tehnologije za transformacijo linearnega v krožno gospodarstvo in prenos
aplikativnih raziskav v prakso in industrijo. Navedeno bo zagotovilo prenos
raziskovalnih rezultatov in tehnološkega znanja v okolje ob varovanju
intelektualne lastnine in s tem spodbujanje tehnoloških, netehnoloških in
družbenih inovacij, tehnološko zahtevnejšega podjetništva ter posledično
večanje produktivnosti in dodane vrednosti v gospodarstvu.
(8) Zavod zagotavlja vsestransko dostopnost ter uporabo
znanja v družbi in gospodarstvu, prenos raziskovalnih dosežkov v prakso,
popularizacijo znanosti, širjenje znanstvene kulture in obveščanje javnosti.
(9) Zavod se vključuje v domačo in mednarodno
znanstvenoraziskovalno dejavnost in se v ta namen povezuje s sorodnimi
organizacijami v Republiki Sloveniji in v svetu.
(10) Za zagotavljanje enakih možnosti spolov zavod
sprejme in izvaja program ukrepov ter najmanj enkrat letno obravnava njegove
učinke in o njih poroča v okviru rednih letnih poročil.
5. člen
(1) Zavod lahko poleg dejavnosti javne službe opravlja
tudi tržno dejavnost, povezano z dejavnostmi javne službe, pri čemer te ne
smejo posegati v obseg in kakovost zagotavljanja javne službe. Kadar zavod
opravlja tržno dejavnost, mora biti cena na trgu oblikovana tako, da upošteva
polno lastno ceno tržne dejavnosti, ki mora vključevati vse neposredne in
posredne stroške zagotavljanja te tržne storitve. V kalkulacijo cene morajo
biti všteti vsi stroški, ki so povezani s prodajo blaga in storitev na trgu ter
se nanašajo na izdatke za blago in storitve, investicije in investicijsko
vzdrževanje ter stroške dela.
(2) Zavod opravlja dejavnost tudi za druge naročnike v
obsegu in na način, ki je določen z letnim programom dela in finančnim načrtom
zavoda.
(3) Zavod prodajo blaga in storitev na trgu lahko izvaja
le, če z izvajanjem te dejavnosti zagotovi najmanj pokritje vseh s to
dejavnostjo povezanih odhodkov.
6. člen
(1) Zavod lahko ob izpolnjevanju pogojev po predpisih, ki
urejajo visokošolsko izobraževanje, v okviru svoje znanstvenoraziskovalne
dejavnosti sodeluje z univerzami in samostojnimi visokošolskimi zavodi pri
oblikovanju in izvajanju visokošolskega izobraževanja.
(2) Zavod lahko na podlagi predhodnega soglasja ustanovitelja
postane pridružena članica univerze.
(3) Podrobnejše določbe o postopku povezovanja ter o
sodelovanju zavoda z univerzami in samostojnimi visokošolskimi zavodi se
opredelijo v statutu.
7. člen
(1) Zavod in raziskovalci spodbujajo uporabo, zaščito in
prenos znanja na način, da so raziskovalni rezultati, financirani iz javnih
virov, preneseni v družbo oziroma gospodarstvo. Prihodki iz dejavnosti prenosa
znanja se lahko namenijo le za financiranje osnovne dejavnosti zavoda ali
uporabijo za nagrajevanje izumiteljev skladno z zakonom, ki ureja izume iz
delovnega razmerja.
(2) Zavod lahko v okviru svoje dejavnosti ustanovi drug
zavod s soglasjem ustanovitelja.
(3) Ne glede na zakon, ki ureja javne finance, lahko
zavod v skladu s 77. členom ZZrID zaradi prenosa znanja v družbo oziroma
gospodarstvo ustanovi gospodarsko družbo.
(4) Gospodarsko družbo zavod ustanovi skladno z zakonom,
ki ureja gospodarske družbe, in vanjo vstopa z intelektualno lastnino,
pridobljeno z izvajanjem znanstvenoraziskovalne dejavnosti. Intelektualna
lastnina mora biti veljavno vrednotena na dan sklenitve družbene pogodbe,
skladno s postopki, ki urejajo intelektualno lastnino. Pri tem kot ustanovitelj
odgovarja za obveznosti ustanovljene pravne osebe do višine svojega kapitalskega
vložka.
(5) Način vrednotenja intelektualne lastnine, postopek
izbire zasebnega soustanovitelja, postopek in pogoji ustanavljanja, gospodarske
družbe ter strategija izstopa iz ustanovljene pravne osebe so opredeljeni v
posebnem aktu zavoda, ki ga sprejme upravni odbor in h kateremu poda soglasje
ustanovitelj. Določila, ki se nanašajo na posamičen primer ustanovitve
gospodarske družbe, so opredeljena v družbeni pogodbi.
(6) Za ustanovitev gospodarske družbe, ki mora temeljiti
na družbeni pogodbi, zavod potrebuje soglasje ustanovitelja, in sicer na
predlog upravnega odbora zavoda. Pripravljena mora biti vsa potrebna
dokumentacija, na podlagi katere lahko ustanovitelj sprejme odločitev.
IV. ORGANIZACIJA IN ORGANI ZAVODA
8. člen
Podrobnejša organiziranost zavoda se določi s statutom.
9. člen
Organi zavoda so:
-       
upravni odbor,
-       
direktor in
-       
znanstveni svet.
1. Upravni odbor
10. člen
(1) Organ upravljanja zavoda je upravni odbor, ki ga
sestavlja pet članov, od katerih:
-       
dva člana imenuje ustanovitelj na način, da je med predstavniki
ustanovitelja upoštevana uravnotežena zastopanost spolov, skladno z zakonom, ki
ureja enake možnosti spolov, in sicer enega na predlog ministrstva, pristojnega
za znanost, in enega na predlog ministrstva za gospodarstvo,
-       
dva člana imenuje znanstveni svet zavoda iz vrst uporabnikov zavoda
oziroma zainteresirane javnosti. Imenovana člana iz vrst uporabnikov ne smeta
prihajati iz iste institucije,
-       
enega člana izvolijo zaposleni delavci zavoda izmed sebe.
(2) Predsednika in podpredsednika upravnega odbora
zavoda izvolijo člani upravnega odbora izmed sebe.
(3) Predstavnika ustanovitelja, ki ju imenuje vlada, se
izbereta na podlagi skupnega javnega poziva ministrstva, pristojnega za
znanost, in ministrstva za gospodarstvo. Če se na javni poziv ne prijavi
zadostno število kandidatov oziroma če prijavljeni kandidati ne izpolnjujejo
pogojev, določenih v javnem pozivu in je treba zagotoviti nemoteno delovanje
upravnega odbora, ministrstvi iz prve alineje prvega odstavka tega člena vladi
v imenovanje predlagata kandidata, ki izpolnjujeta pogoje iz tega javnega
poziva, brez ponovljenega javnega poziva.
(4) Predstavnika uporabnikov zavoda oziroma
zainteresirane javnosti znanstveni svet imenuje na podlagi javnega poziva.
(5) Način imenovanja članov iz vrst uporabnikov zavoda
oziroma zainteresirane javnosti in izmed zaposlenih delavcev na zavodu se
podrobneje določi v statutu.
11. člen
(1) Upravni odbor je organ upravljanja zavoda.
(2) Upravni odbor zavoda ima naslednje pristojnosti:
1.     
sprejema splošne akte zavoda ter akt o notranji organizaciji in
sistematizaciji delovnih mest;
2.     
sprejema strategijo razvoja zavoda in spremlja njeno uresničevanje;
3.     
sprejema letni program dela in finančni načrt zavoda;
4.     
sprejema letno poročilo zavoda;
5.     
na predlog direktorja in ob predhodnem mnenju znanstvenega sveta
sprejema razporeditev sredstev S-ZRD-O;
6.     
na predlog direktorja in ob predhodnem mnenju znanstvenega sveta sprejme
akt prejemnika stabilnega financiranja iz 29. člena ZZrID;
7.     
sprejme poročilo o evalvaciji iz 31. člena ZZrID;
8.     
odloča o zadevah gospodarske in materialne narave;
9.     
odloča o predlogu direktorja o uporabi presežka prihodkov nad odhodki;
10.  
na predlog direktorja ustanovitelju predlaga način pokrivanja presežka
odhodkov nad prihodki;
11.  
daje ustanovitelju in direktorju predloge in mnenja o posameznih
vprašanjih;
12.  
izvaja nadzor nad vodenjem poslov ter nad finančnim in premoženjskim
stanjem zavoda;
13.  
sprejema statut, h kateremu, ne glede na določbe zakona, ki ureja
zavode, ni potrebno soglasje ustanovitelja;
14.  
imenuje zunanje revizorje za pregled finančnega poslovanja zavoda;
15.  
potrjuje program notranje revizije in program notranjega nadzora;
16.  
daje soglasje za posle, ki se v statutu določijo kot posli, za katere je
potrebno soglasje upravnega odbora;
17.  
od direktorja lahko zahteva informacije glede katerega koli poročila ali
zadeve v zvezi s poslovanjem zavoda;
18.  
imenuje in razrešuje direktorja zavoda, k čemur ne glede na določbe
zakona, ki ureja zavode, ni potrebno soglasje ustanovitelja;
19.  
imenuje komisije in druga delovna telesa za izvajanje nalog iz svoje
pristojnosti;
20.  
določa cenike za opravljanje prodaje in storitev na trgu ter sprejme
akt, ki ureja prodajo blaga in storitev na trgu;
21.  
obravnava mnenja in predloge znanstvenega sveta;
22.  
sprejema poslovnik upravnega odbora;
23.  
izvaja druge naloge v skladu s tem sklepom in statutom zavoda.
(3) Upravni odbor ministrstvo, pristojno za znanost:
-       
obvešča o imenovanju oziroma razrešitvi direktorja v 7 dneh od njegovega
imenovanja oziroma razrešitve,
-       
seznanja z besedilom statuta in njegovih sprememb v 7 dneh po njihovem
sprejetju,
-       
na podlagi njegovih usmeritev ali na njegovo zahtevo obvešča o sprejetih
odločitvah upravnega odbora,
-       
vsako leto v letnem poročilu zavoda poroča ustanovitelju o delu
upravnega odbora.
12. člen
(1) Mandat članov upravnega odbora zavoda je štiri leta.
Upravni odbor je konstituiran, ko je imenovana oziroma izvoljena več kot
polovica članov. Konstitutivno sejo skliče in do imenovanja predsednika
upravnega odbora vodi direktor.
(2) Način dela upravnega odbora se določi s statutom
oziroma poslovnikom upravnega odbora.
(3) Člani upravnega odbora zavoda morajo svoje naloge
opravljati s skrbnostjo dobrega gospodarstvenika. Za kršitev dolžne skrbnosti
in za kršitve varovanja poslovne skrivnosti so odškodninsko odgovorni po
splošnih načelih obligacijskega prava.
2. Direktor
13. člen
(1) Direktor je poslovodni organ zavoda.
(2) Direktor vodi, zastopa in predstavlja zavod ter je
odgovoren za zakonitost poslovanja zavoda. Opravlja naslednje naloge:
1.     
skrbi in odgovarja za zakonitost dela zavoda in za izvajanje njegovih
obveznosti, določenih z zakonom, drugimi predpisi, tem sklepom ter splošnimi
akti zavoda;
2.     
upravnemu odboru predlaga v sprejetje splošne akte zavoda;
3.     
upravnemu odboru predlaga v sprejetje statut in akte o notranji
organizaciji in sistemizaciji delovnih mest;
4.     
upravnemu odboru predlaga sprejetje letnega programa dela in finančni
načrt zavoda;
5.     
upravnemu odboru predlaga v sprejetje letno poročilo o delu zavoda;
6.     
upravnemu odboru predlaga v sprejetje strategijo razvoja zavoda;
7.     
upravnemu odboru predlaga v sprejetje razporeditev sredstev S-ZRD-O;
8.     
upravnemu odboru predlaga v sprejetje akt prejemnika stabilnega
financiranja iz 29. člena ZZrID;
9.     
sprejema akte v posamičnih zadevah iz pristojnosti zavoda, če s predpisi
ni določeno drugače;
10.  
pripravi predlog odločitve o uporabi presežka prihodkov nad odhodki in
pokrivanja presežka odhodkov nad prihodki za upravni odbor;
11.  
obravnava mnenja in predloge znanstvenega sveta;
12.  
imenuje strokovne komisije in druga delovna telesa za izvajanje nalog iz
svoje pristojnosti;
13.  
opravlja druge naloge skladno z zakonom, tem sklepom oziroma statutom.
(3) Naloge direktorja se podrobneje opredelijo v
statutu.
(4) Direktor je odgovoren, da zavod posluje v skladu z
zakonom, drugimi predpisi, tem sklepom in splošnimi akti zavoda.
(5) Direktor je za svoje delo odgovoren upravnemu odboru
in ustanovitelju.
(6) Direktor mora pri svojem delu ravnati nepristransko
in s skrbnostjo dobrega strokovnjaka ter varovati poslovne skrivnosti zavoda.
Direktor odgovarja zavodu za škodo, ki jo je povzročil s svojim nevestnim
oziroma protipravnim ravnanjem.
14. člen
(1) Direktorja imenuje in razrešuje upravni odbor
zavoda.
(2) Mandat direktorja je pet let in je lahko po poteku
mandatne dobe ponovno imenovan.
(3) Za direktorja zavoda je lahko imenovan raziskovalec,
ki ima izobrazbo, pridobljeno po študijskem programu tretje stopnje, oziroma
izobrazbo, ki ustreza ravni izobrazbe, pridobljene po študijskih programih
tretje stopnje in je v skladu z zakonom, ki ureja slovensko ogrodje
kvalifikacij, uvrščena na 10. raven, s področja dejavnosti zavoda, ter
izpolnjuje naslednje pogoje:
-       
aktivno obvlada slovenski in en svetovni jezik s prednostjo znanja
angleškega jezika,
-       
ima izkušnje pri opravljanju zahtevnejših vodstvenih nalog,
-       
ima sposobnosti za organiziranje in vodenje znanstvenoraziskovalnega
dela,
-       
izpolnjuje kriterije za vodjo temeljnega raziskovalnega projekta,
-       
pripravi vizijo razvoja zavoda za pet let,
-       
izpolnjuje druge pogoje, ki jih določajo veljavni predpisi.
15. člen
Direktor zavoda lahko opravlja znanstvenoraziskovalno
obveznost kot dopolnilno zaposlitev pri istem ali drugem delodajalcu v obsegu,
ki ne presega 20 % polnega delovnega časa na teden. Dopolnilna zaposlitev se
lahko financira iz sredstev Javne agencije za raziskovalno dejavnost Republike
Slovenije ali iz drugih sredstev.
16. člen
(1) Zavod ima lahko enega namestnika direktorja. Število
pomočnikov direktorja se določi s statutom.
(2) S statutom se določi tudi način določanja
zaposlenih, ki opravljajo naloge vodenja notranje organizacijske enote.
3. Znanstveni svet
17. člen
(1) Za obravnavanje in odločanje o vprašanjih s področja
strokovnega dela zavoda se oblikuje znanstveni svet.
(2) Znanstveni svet je strokovni organ zavoda.
(3) Pristojnosti znanstvenega sveta so:
1.     
odloča o strokovnih vprašanjih v okviru pooblastil, določenih v statutu
ali drugih splošnih aktih zavoda;
2.     
daje mnenje k strategiji razvoja zavoda;
3.     
obravnava letni program dela in finančni načrt zavoda;
4.     
daje mnenje na predlog direktorja o razporeditvi sredstev S-ZRD-O;
5.     
daje mnenje k aktu prejemnika stabilnega financiranja iz 29. člena
ZZrID, ki ga predlaga direktor;
6.     
oblikuje strokovne podlage za pripravo raziskovalnih programov;
7.     
obravnava poročilo o evalvaciji iz 31. člena ZZrID;
8.     
podaja mnenje v postopku imenovanja oziroma razrešitve direktorja
zavoda;
9.     
imenuje komisije in druga delovna telesa za izvajanje nalog iz svoje
pristojnosti;
10.  
daje mnenja in pobude glede organizacije in pogojev za razvoj
dejavnosti;
11.  
opravlja izvolitve raziskovalcev v raziskovalne nazive;
12.  
izvaja druge naloge v skladu s tem sklepom oziroma statutom ter drugimi
akti zavoda.
(4) Direktor je član znanstvenega sveta po funkciji in
ne more biti izvoljen za predsednika.
(5) Za člana znanstvenega sveta je lahko imenovan
znanstveni svetnik, strokovno raziskovalni svetnik, višji znanstveni sodelavec,
višji strokovno raziskovalni sodelavec, vodja notranje organizacijske enote in
vodja programa.
(6) Član znanstvenega sveta ne more biti hkrati član
upravnega odbora zavoda.
(7) Sestava, dolžina mandata, način oblikovanja in
podrobnejše naloge znanstvenega sveta se v skladu s tem sklepom določijo v
statutu, na način, da je upoštevana uravnotežena zastopanost spolov članov.
V. PREMOŽENJE IN FINANCIRANJE ZAVODA
18. člen
(1) Zavod je lastnik stvarnega premoženja, pridobljenega
iz javnih in drugih virov.
(2) Zavod ravna s stvarnim premoženjem, ki ga ima v
lasti, v skladu s četrtim odstavkom 2. člena Zakona o stvarnem premoženju
države in samoupravnih lokalnih skupnosti (Uradni list RS, št. 11/18 in
79/18), ZZrID, tem sklepom in statutom.
(3) Zavod je pred sklenitvijo pravnega posla, s katerim
odtuji ali obremeni stvarno premoženje, katerega pogodbena vrednost presega
50.000 eurov, in pred brezplačno odtujitvijo ali obremenitvijo stvarnega
premoženja dolžan pridobiti pisno soglasje vlade. Pravni posli, sklenjeni brez
predhodnega pisnega soglasja, so nični.
(4) Sredstva, pridobljena iz ravnanja s stvarnim
premoženjem, se uporabijo za amortizacijo, investicije, investicijsko
vzdrževanje in opremo.
19. člen
(1) Sredstva, potrebna za izvajanje svojih dejavnosti,
zavod pridobiva:
-       
iz proračuna Republike Slovenije,
-       
iz proračuna Evropske unije in drugih evropskih institucij,
-       
iz proračunov lokalnih skupnosti,
-       
s plačili za storitve,
-       
s prodajo blaga in storitev na trgu,
-       
z donacijami in darili,
-       
iz drugih virov.
(2) Zavod posluje prek podračuna, odprtega pri Upravi
Republike Slovenije za javna plačila.
20. člen
(1) Javna služba se financira oziroma sofinancira iz
javnih virov.
(2) Sredstva za izvajanje javne službe na področju
znanstvenoraziskovalne dejavnosti se zagotavljajo kot sredstva za stabilno
financiranje znanstvenoraziskovalne dejavnosti, ki jih zavod pridobiva na
podlagi šestletne pogodbe o stabilnem financiranju znanstvenoraziskovalne
dejavnosti, sklenjene z ARRS.
(3) Prihodki znanstvenoraziskovalne dejavnosti iz 2. ter
5. do 9. točke drugega odstavka 12. člena ZZrID se pri zavodu kot
prejemniku stabilnega financiranja znanstvenoraziskovalne dejavnosti
obravnavajo enako kot prihodki javne službe.
(4) Prihodki znanstvenoraziskovalne in z njo povezane
dejavnosti iz proračuna Evropske unije za izvajanje centraliziranih in drugih
programov Evropske unije ter od drugih evropskih institucij se pri zavodu
obravnavajo enako kot prihodki javne službe.
(5) Sredstva za izvajanje nalog javne službe ter
strokovne in druge naloge v skladu z veljavnimi predpisi, zavod pridobiva na
podlagi letnega programa teh nalog. Program teh nalog je pripravljen za obdobje
enega leta. Višina in način pridobivanja sredstev iz državnega proračuna se
uredita s pogodbo med zavodom in pristojnim ministrstvom oziroma drugim
pristojnim organom.
21. člen
(1) Pri zavodu se lahko ustanovi raziskovalni sklad, ki
se lahko financira iz donacij, presežkov prihodkov nad odhodki zavoda, ob
upoštevanju 23. člena tega sklepa in skladno z zakonom, ki ureja fiskalno
pravilo, in drugih virov ter je namenjen za:
-       
odpiranje novih raziskovalnih področij in podporo obetavnih projektov,
-       
posebno podporo za strokovno napredovanje perspektivnih raziskovalcev in
-       
vključevanje tujih raziskovalcev v delo zavoda.
(2) Oblikovanje, upravljanje in podrobnejši namen
uporabe raziskovalnega sklada se določijo s statutom.
(3) S sredstvi raziskovalnega sklada zavoda upravlja
direktor zavoda.
VI. RAZPOLAGANJE S PRESEŽKOM PRIHODKOV NAD ODHODKI IN KRITJE
PRIMANJKLJAJA SREDSTEV ZA DELO
22. člen
Zavod prihodke in odhodke javne službe ter tržne dejavnosti
vodi ločeno v skladu z veljavnimi finančnimi predpisi.
23. člen
(1) Presežek prihodkov nad odhodki, ustvarjen z
dejavnostmi iz tretjega odstavka 4. člena in tretjega odstavka
20. člena tega sklepa, ob upoštevanju zakona, ki ureja fiskalno pravilo,
sme zavod nameniti le za izvajanje in razvoj dejavnosti. O razporeditvi odloči
upravni odbor na predlog direktorja.
(2) Presežek prihodkov nad odhodki, ustvarjen z
dejavnostmi iz prvega odstavka 5. člena tega sklepa, ob upoštevanju
zakona, ki ureja fiskalno pravilo, zavod lahko nameni za izvajanje in razvoj
dejavnosti. O razporeditvi odloči upravni odbor na predlog direktorja.
(3) Zavod za pokritje presežka odhodkov nad prihodki,
ustvarjenega iz javne službe in z dejavnostmi iz tretjega in četrtega odstavka
20. člena tega sklepa, nameni tudi presežek prihodkov nad odhodki,
ustvarjen z dejavnostmi iz prvega odstavka 5. člena tega sklepa. O načinu
poravnave primanjkljaja odloči ustanovitelj na predlog upravnega odbora zavoda.
(4) Presežka odhodkov nad prihodki, ustvarjenega z
dejavnostmi iz prvega odstavka 5. člena tega sklepa, zavod ne sme pokriti
iz sredstev javne službe ali dejavnosti iz tretjega in četrtega odstavka
20. člena tega sklepa. O načinu poravnave primanjkljaja odloča
ustanovitelj na predlog upravnega odbora zavoda.
(5) V primeru presežka odhodkov nad prihodki po
obračunskem načelu na javni službi, drugi dejavnosti ali na ravni zavoda mora
zavod naročiti revizijo računovodskih izkazov na način, kot ga določa zakon, ki
ureja zunanjo revizijo.
VII. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
24. člen
Zavod je pravna oseba javnega prava, ki nastopa v pravnem
prometu samostojno, z vsemi pravicami in obveznostmi brez omejitev, ob
upoštevanju tretjega odstavka 18. člena tega sklepa.
VIII. ODGOVORNOSTI ZA OBVEZNOSTI ZAVODA
25. člen
(1) Ustanovitelj prevzema odgovornost za obveznosti
zavoda iz naslova opravljanja dejavnosti, ki je javna služba, do vrednosti
premoženja, pridobljenega iz državnega proračuna, s katerim zavod razpolaga.
(2) Ustanovitelj ne odgovarja za obveznosti zavoda iz
naslova izvajanja tržne dejavnosti.
(3) Zavod odgovarja za svoje obveznosti do višine
finančnih sredstev, s katerimi lahko razpolaga, ne glede na njihov vir.

Sklep o ustanovitvi javnega raziskovalnega
zavoda Znanstveno in inovacijsko središče Pomurje (Uradni list RS, št. 68/22) vsebuje naslednje prehodne in
končne določbe:
»IX. PREHODNE IN KONČNE DOLOČBE
26. člen
Zavod se ustanovi z vpisom v sodni register.
27. člen
(1) Za čas do imenovanja direktorja, vendar največ za
obdobje enega leta, ustanovitelj s sklepom imenuje vršilca dolžnosti direktorja
zavoda, ki je pooblaščen, da opravi priprave za začetek dela zavoda ter
organizira delo oziroma poslovanje zavoda.
(2) Javni razpis za imenovanje direktorja v skladu s tem
sklepom objavi vršilec dolžnosti direktorja najpozneje v štirih mesecih od
ustanovitve zavoda.
(3) Ne glede na četrti in peti odstavek 10. člena
tega sklepa vršilec dolžnosti direktorja sprejme sklep o načinu imenovanja
članov upravnega odbora iz vrst uporabnikov zavoda oziroma zainteresirane
javnosti in izmed zaposlenih delavcev na zavodu. Mandat tako imenovanih članov
upravnega odbora preneha po sprejemu statuta in imenovanju članov upravnega
odbora iz vrst uporabnikov zavoda oziroma zainteresirane javnosti in izmed
zaposlenih delavcev na zavodu v skladu s statutom.
(4) Ne glede na tretji odstavek 10. člena tega sklepa
za prvo imenovanje upravnega odbora na podlagi tega sklepa imenuje predstavnika
ustanovitelja v upravnem odboru vlada na predlog ministrstva, pristojnega za
znanost, in ministrstva, pristojnega za gospodarstvo, brez izvedbe javnega
poziva in pri tem upošteva uravnoteženo zastopanost spolov, skladno z zakonom,
ki ureja enake možnosti spolov.
28. člen
Ne glede na 1. točko prvega odstavka 11. člena tega
sklepa sprejme prvi akt o notranji organizaciji dela in sistemizaciji delovnih
mest vršilec dolžnosti direktorja zavoda, in sicer v 45 dneh od dneva
uveljavitve tega sklepa.
29. člen
(1) Upravni odbor se oblikuje v skladu s tem sklepom v
treh mesecih od ustanovitve zavoda.
(2) Upravni odbor sprejme statut v dveh mesecih, druge
splošne akte zavoda pa v šestih mesecih od konstituiranja.
(3) Zavod mora akt prejemnika stabilnega financiranja iz
29. člena ZZrID sprejeti v dveh mesecih od začetka veljavnosti splošnega
akta ARRS iz tretjega odstavka 17. člena ZZrID oziroma v dveh mesecih po
oblikovanju znanstvenega sveta.
30. člen
Znanstveni svet se oblikuje v skladu s tem sklepom v šestih
mesecih od ustanovitve zavoda.
31. člen
(1) Za izvrševanje prehodnih določb tega sklepa in za
vpis statusnopravnih zadev v sodni register in druge javne evidence v rokih,
določenih s predpisi in tem sklepom, je pooblaščen vršilec dolžnosti direktorja
zavoda.
(2) Vršilec dolžnosti direktorja vloži predlog za vpis
zavoda v sodni register najpozneje v petnajstih dneh od dneva uveljavitve tega
sklepa.
32. člen
Vršilec dolžnosti direktorja vloži vlogo za vpis v zbirko
podatkov o izvajalcih znanstvenoraziskovalne dejavnosti po ZZrID (evidenca
raziskovalnih organizacij) pri ARRS.
33. člen
(1) Za ustanovitev in začetek dela zavoda ustanovitelj v
finančnem načrtu ARRS zagotovi do 800.000 eurov letno v letih 2022 in 2023.
(2) Začetna sredstva za ustanovitev in začetek dela v
višini 15.000 eurov Ministrstvo za izobraževanje, znanost in šport nakaže
zavodu na podlagi sklepa, pod pogojem, da je predhodno imenovan vršilec
dolžnosti direktorja, pri čemer so navedena sredstva v letu 2022 vključena v
sredstva iz prejšnjega odstavka.
(3) Sredstva za programski steber financiranja (PSF-O)
in sredstva za institucionalni steber financiranja (ISF-O) zavoda kot novega
prejemnika stabilnega financiranja znanstvenoraziskovalne dejavnosti se skladno
s splošnim aktom ARRS iz sedmega odstavka 25. člena ZZrID določijo v
tretjem letu ustanovitve zavoda.
(4) Za leti 2022 in 2023 se vsa sredstva iz prvega
odstavka tega člena, zmanjšana za sredstva iz drugega odstavka tega člena,
zagotovijo na podlagi finančnega načrta ARRS v skladu s programom dela in
finančnim načrtom zavoda, razen sredstev za investicije, ki jih zagotovi MIZŠ.
(5) ARRS prvo letno pogodbo o financiranju z zavodom
sklene po potrditvi programa dela in finančnega načrta zavoda.
(6) V šestem letu prvega pogodbenega obdobja iz
28. člena ZZrID pred začetkom pogajanj ARRS prvič preveri izpolnjevanje
pogojev po 80. členu ZZrID. Če zavod takrat ne izpolnjuje pogojev, se
pogoji ponovno preverijo, ko je izpolnjen pogoj osmih zaključenih koledarskih
let delovanja zavoda.
34. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembah in dopolnitvi Sklepa o
ustanovitvi javnega raziskovalnega zavoda Znanstveno in inovacijsko središče
Pomurje (Uradni list RS, št. 128/22) spreminja 33. člen sklepa tako,
da se glasi:
»33. člen
(1) Za ustanovitev in začetek dela zavoda ustanovitelj v
finančnem načrtu ARRS zagotovi do 150.000 eurov v letu 2022 in do 300.000 eurov
v letu 2023.
(2) Začetna sredstva za ustanovitev in začetek dela v
višini 15.000 eurov Ministrstvo za izobraževanje, znanost in šport nakaže
zavodu na podlagi sklepa, pod pogojem, da je predhodno imenovan vršilec
dolžnosti direktorja, pri čemer so navedena sredstva v letu 2022 vključena v
sredstva iz prejšnjega odstavka.
(3) Sredstva za programski steber financiranja (PSF-O)
in sredstva za institucionalni steber financiranja (ISF-O) zavoda kot novega
prejemnika stabilnega financiranja znanstvenoraziskovalne dejavnosti se skladno
s splošnim aktom ARRS iz sedmega odstavka 25. člena ZZrID določijo v
tretjem letu ustanovitve zavoda.
(4) Za leti 2022 in 2023 se vsa sredstva iz prvega
odstavka tega člena, zmanjšana za sredstva iz drugega odstavka tega člena,
zagotovijo na podlagi finančnega načrta ARRS v skladu s programom dela in
finančnim načrtom zavoda, ki vključujejo tudi sredstva za raziskovalno in drugo
opremo, potrebno za začetek dela zavoda.
(5) ARRS prvo letno pogodbo o financiranju z zavodom
sklene po potrditvi programa dela in finančnega načrta zavoda. V letu 2023 ARRS
do potrditve programa dela in finančnega načrta zavoda za leto 2023 z zavodom
sklene pogodbo o začasnem financiranju.
(6) V šestem letu prvega pogodbenega obdobja iz
28. člena ZZrID pred začetkom pogajanj ARRS prvič preveri izpolnjevanje
pogojev po 80. členu ZZrID. Če zavod takrat ne izpolnjuje pogojev, se
pogoji ponovno preverijo, ko je izpolnjen pogoj osmih zaključenih koledarskih
let delovanja zavoda.«;
ter vsebuje naslednjo končno določbo:
»KONČNA DOLOČBA
4. člen
Ta sklep začne veljati naslednji dan po objavi v Uradnem
listu Republike Slovenije.«.