1. člen
(vsebina)
S tem pravilnikom se določajo način vložitve zahtevkov,
obvezne priloge k zahtevku za izplačilo in roki izplačil povračil delodajalcem,
ki upravičenim javnim uslužbencem, ki so bili zaradi odprave posledic poplav
začasno premeščeni na drugo delovno mesto, izplačajo dodatke za začasno
premestitev.
2. člen
(način vložitve zahtevkov)
Delodajalec (v nadaljnjem besedilu: upravičenec) zahtevek za
izplačilo dodatka zaradi začasne premestitve v obliki, kot velja za E-račun,
vloži na ministrstvo, v katerega pristojnost spada delovno področje delodajalca
prek UJP-net, v elektronski obliki.
Organ, ki je v skladu z zakonom, ki ureja javne uslužbence,
določen kot drug državni organ (v nadaljnjem besedilu: predlagatelj), pošlje
zahtevek za povrnitev izplačanega dodatka neposredno ministrstvu, pristojnemu
za finance, kot vlogo za zagotovitev pravic porabe v okviru podprograma 230403
– Sredstva za pomoč ob naravnih nesrečah.
3. člen
(dokazila)
Upravičenec oziroma predlagatelj v svojem zahtevku predloži
dokazila o začasni premestitvi javnega uslužbenca po Zakonu o interventnih
ukrepih za odpravo posledic poplav in zemeljskih plazov iz avgusta 2023 (Uradni
list RS, št. 95/23; v nadaljnjem
besedilu: ZIUOPZP), dokazila o izplačilu dodatka ter potrditev odgovorne osebe,
da so zahtevki za izplačilo dodatka upravičeni.
4. člen
(roki in plačila)
Upravičenec predloži resornemu ministrstvu zahtevek za
povrnitev izplačanega dodatka na ministrstvo, v katerega pristojnost spada
delovno področje delodajalca, v 15 dneh po izplačilu tega dodatka.
Ministrstvo po prejemu zahtevka v desetih dneh predloži ministrstvu,
pristojnemu za finance, vlogo za zagotovitev pravic porabe v okviru podprograma
230403 – Sredstva za pomoč ob naravnih nesrečah.
Ministrstvo, v katerega pristojnost spada delovno področje
delodajalca, zahtevek za izplačilo z odredbo predloži ministrstvu, pristojnemu
za finance v izplačilo.
Predlagatelj vlogo za zagotovitev pravic porabe predloži
ministrstvu, pristojnemu za finance najpozneje v 15 dneh po izplačilu.
Ministrstvo, pristojno za finance po preveritvi, ali so
vlogam upravičencev in predlagateljev priložene vse priloge in potrdila
odgovornih oseb o upravičenosti izplačila dodatkov po ZIUOPZP, povrne sredstva
upravičencu oziroma predlagatelju najpozneje do 29. decembra
2023.
Ne glede na prejšnji odstavek se sredstva za tiste javne
uslužbence, ki so bili upravičeni do dodatka po ZIUOPZP zaradi opravljanja dela
v decembru 2023, povrnejo najpozneje do 31. januarja 2024.
5. člen
(odgovornost za pravilnost zahtevkov)
Za pravilnost vloženih zahtevkov je odgovoren upravičenec
oziroma predlagatelj.
6. člen
(hramba dokumentacije)
Za potrebe inšpekcijskega nadzora se dokumentacija in
dokazila o upravičenosti, povezana z izplačilom dodatnih sredstev, hranijo pet
let.
KONČNA DOLOČBA
7. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-787/2023
Ljubljana, dne 16. oktobra 2023
EVA 2023-1611-0095
Klemen Boštjančič
minister
za finance