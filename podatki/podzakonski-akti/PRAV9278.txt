I. SPLOŠNI DOLOČBI
1. člen
(Predmet urejanja)
(1) S tem pravilnikom se določajo pogoji za
napredovanje javnih uslužbencev na delovnem mestu oziroma v nazivu v višje
plačne razrede v službi Državnega sveta Republike Slovenije ter način in
postopek preverjanja izpolnjevanja teh pogojev.
(2) Napredovanje javnega uslužbenca v
plačne razrede po tem pravilniku ne izključuje hkratnega napredovanja javnega
uslužbenca v višji naziv, če javni uslužbenec izpolnjuje predpisane pogoje za
napredovanje v višji naziv v skladu z določbami akta, ki ureja pogoje in
postopke napredovanja oziroma pridobitve nazivov.
(3) Javni uslužbenec lahko napreduje v višji
plačni razred vsaka tri leta, če izpolnjuje predpisane pogoje.
2. člen
(Pomen izrazov)
(1) Predstojnik po tem pravilniku je
sekretar Državnega sveta Republike Slovenije.
(2) Napredovalno obdobje je čas od zadnjega
napredovanja oziroma prve zaposlitve v javnem sektorju, v katerem javni
uslužbenec pridobi tri letne ocene, ki mu omogočajo napredovanje.
(3) Ocenjevalno obdobje je obdobje od 1.
januarja do 31. decembra koledarskega leta, v katerem se javnega uslužbenca
oceni.
(4) Komisija po tem pravilniku je Komisija
za pritožbe iz delovnega razmerja pri Državnem svetu Republike Slovenije.
II. NAČIN IN POGOJI OCENJEVANJA DELA
3. člen
(Ocene)
(1) Delo javnega uslužbenca se v
ocenjevalnem obdobju oceni z ocenami: odlično, zelo dobro, dobro, zadovoljivo
in nezadovoljivo.
(2) Odlična ocena delovne uspešnosti pomeni
odlično opravljeno delo, to je visoko nad pričakovanji glede na kriterije
ocenjevanja v ocenjevalnem obdobju.
(3) Zelo dobra ocena delovne uspešnosti
pomeni zelo dobro opravljeno delo, to je nad pričakovanji glede na kriterije
ocenjevanja v ocenjevalnem obdobju.
(4) Dobra ocena delovne uspešnosti pomeni
dobro opravljeno delo, to je v skladu s pričakovanji glede na kriterije
ocenjevanja v ocenjevalnem obdobju.
(5) Zadovoljiva ocena delovne uspešnosti
pomeni zadovoljivo opravljeno delo, to je delno pod pričakovanji glede na
kriterije ocenjevanja v ocenjevalnem obdobju.
(6) Nezadovoljiva ocena delovne uspešnosti
pomeni nezadovoljivo opravljeno delo, to je v celoti pod pričakovanji glede na
kriterije ocenjevanja v ocenjevalnem obdobju.
4. člen
(Rok za določitev ocene)
(1) Javne uslužbence, ki so zaposleni za
določen ali nedoločen čas, za polni delovni čas ali delovni čas, krajši od
polnega delovnega časa, se oceni enkrat letno.
(2) Postopek ocenjevanja se izvede vsako
leto najkasneje do 15. marca tekočega leta za preteklo leto za vse javne
uslužbence v službah Državnega sveta ne glede na možnost napredovanja v plačne
razrede.
5. člen
(Postopek ocenjevanja in seznanitev z
oceno)
(1) Oceno javnega uslužbenca določi
predstojnik po predhodnem posvetovanju z vodji služb Državnega sveta.
(2) Ocenijo se javni uslužbenci, ki so v
prejšnjem koledarskem letu opravljali delo najmanj šest mesecev.
(3) Javnemu uslužbencu, ki je odsoten več
kot šest mesecev zaradi napotitve s strani delodajalca, koriščenja starševskega
varstva (porodniški dopust), zdravstvenih in drugih upravičenih razlogov se
določi ocena na podlagi kakovosti in obsega dejansko opravljenega dela v
napredovalnem obdobju.
(4) Predstojnik v roku iz drugega odstavka
četrtega člena tega pravilnika z javnim uslužbencem opravi razgovor in ga
seznani z oceno dela v ocenjevalnem obdobju in z njeno utemeljitvijo.
(5) Predstojnik izpolni Ocenjevalni list za
oceno delovne uspešnosti javnega uslužbenca v ocenjevalnem obdobju (Priloga I,
ki je sestavni del tega pravilnika). Zbirni podatki o ocenah v napredovalnem
obdobju se vpisujejo v Evidenčni list napredovanja javnega uslužbenca v
napredovalnem obdobju (Priloga II, ki je sestavni del tega pravilnika).
Ocenjevalni in evidenčni listi se hranijo v personalni mapi javnega uslužbenca.
(6) Pri prehodu na drugo delovno mesto v
okviru javnega sektorja predstojnik oceni javnega uslužbenca in mu izroči
kopijo ocene, original pa ostane shranjen v personalni mapi javnega uslužbenca.
6. člen
(Merila za določitev ocene dela)
(1) Javni uslužbenci se v ocenjevalnem
obdobju ocenjujejo glede na:
-       
rezultate dela,
-       
samostojnost, ustvarjalnost, natančnost pri opravljanju dela,
-       
zanesljivost pri opravljanju dela,
-       
kvaliteto sodelovanja in organizacijo dela ter
-       
druge sposobnosti v zvezi z opravljanjem dela.
(2) Podrobnejša opredelitev kriterijev iz
prejšnjega odstavka tega člena je v Prilogi III, ki je sestavni del tega
pravilnika.
(3) Pri določitvi ocene dela se upošteva
tudi delovna uspešnost, na podlagi katere je javni uslužbenec prejel del plače
za redno delovno uspešnost oziroma za delovno uspešnost iz naslova povečanega
obsega dela.
7. člen
(Zahteva za določitev ocene)
(1) Javni uslužbenec, ki ni bil ocenjen,
lahko v 8 delovnih dneh po poteku roka za ocenitev zahteva, da se ga oceni.
Predstojnik ga je dolžan oceniti v roku 15 dni od vložitve zahteve. Če ga v tem
roku ne oceni, lahko javni uslužbenec zahteva od komisije, naj od predstojnika
zahteva izdelavo ocene dela.
(2) Če predstojnik v 15 dneh od prejema
zahteve komisije, javnega uslužbenca ne oceni, lahko javni uslužbenec
neposredno uveljavlja sodno varstvo v skladu z zakoni, ki urejajo delovna
razmerja.
8. člen
(Zahteva za preizkus ocene)
(1) Javni uslužbenec lahko zahteva preizkus
ocene v 8 delovnih dneh od seznanitve z oceno. Preizkus se opravi pred komisijo
najkasneje v 15 dneh od vložitve zahteve za preizkus ocene. Predstojnik pri
preizkusu ocene ne sodeluje.
(2) O preizkus ocene se vodi zapisnik.
Komisija o preizkusu ocene odloči s sklepom. Odločitev komisije je dokončna.
(3) Zoper oceno komisije lahko javni
uslužbenec uveljavlja sodno varstvo v skladu z zakoni, ki urejajo delovna
razmerja.
III. NAČIN IN POSTOPEK PREVERJANJA IZPOLNJEVANJA POGOJEV ZA
NAPREDOVANJE
9. člen
(Odločanje o napredovanju)
(1) Postopek preverjanja izpolnjevanja
pogojev za napredovanje v plačne razrede izvede predstojnik vsako leto do 15. novembra za vse javne uslužbence.
(2) Izpolnjevanje preverjanja pogojev se
ugotovi na podlagi seštevka točk pridobljenih iz treh letnih ocen. Napredujejo javni uslužbenci, ki na dan 1. december
izpolnjujejo pogoje za napredovanje po tem pravilniku.
10. člen
(Pogoji za napredovanje in število
napredovanj)
(1) Javni uslužbenec napreduje na podlagi
letnih ocen dela, ki se točkujejo, in sicer ocena odlično s 5 točkami, ocena
zelo dobro s 4 točkami, ocena dobro s 3 točkami in ocena zadovoljivo z 2
točkama. Ocena nezadovoljivo se ne točkuje. Točke se vpišejo v Evidenčni list
napredovanja javnega uslužbenca v napredovalnem obdobju (Priloga II).
(2) Pri prehodu na drugo delovno mesto v
okviru javnega sektorja se javnemu uslužbencu napredovalno obdobje ne prekine v
primeru, če zasede delovno mesto v istem ali nižjem tarifnem razredu v isti
plačni podskupini ali na istovrstnih oziroma sorodnih delovnih mestih v
različnih plačnih podskupinah.
(3) Javni uslužbenec napreduje za en plačni
razred, če v napredovalnem obdobju z ocenami dela doseže:
-       
ob prvem in drugem napredovanju najmanj 11 točk,
-       
ob tretjem in četrtem najmanj 12 točk,
-       
ob petem najmanj 13 točk,
-       
ob nadaljnjih napredovanjih najmanj 14 točk.
(4) Javni uslužbenec, ki izpolnjujejo
predpisane pogoje, napreduje za največ dva plačna razreda hkrati, če ob prvem
in drugem napredovanju doseže najmanj 14 točk, ob nadaljnjih napredovanjih pa
15 točk.
(5) Javnemu uslužbencu, ki na podlagi
seštevka treh letnih ocen ni zbral zadostnega števila točk za napredovanje, se
ponovno preveri izpolnjevanje pogojev za napredovanje naslednje leto. Javni
uslužbenec napreduje, ko doseže tri ocene, ki skupaj pomenijo izpolnitev
pogojev za napredovanje. Pri tem se upoštevajo tri najugodnejše ocene v obdobju
od zadnjega napredovanja.
(6) Ne glede na določbe četrtega, petega in
šestega odstavka tega člena napreduje javni uslužbenec za en plačni razred, če
je v času od zadnjega napredovanja oziroma prve zaposlitve preteklo najmanj
šest let in je v tem obdobju dosegel povprečno oceno najmanj dobro oziroma 3
točke.
(7) Vsak plačni razred, dosežen z
napredovanjem ali z uvrstitvijo nad plačni razred delovnega mesta, se šteje za
eno napredovanje.
11. člen
(Pisno obvestilo, aneks k pogodbi o
zaposlitvi)
(1) Ob izpolnitvi pogojev za napredovanje v
plačne razrede se javnega uslužbenca obvesti s pisnim obvestilom o
napredovanju. Hkrati s pisnim obvestilom se javnemu uslužbencu izroči pisni
predlog aneksa k pogodbi o zaposlitvi, ki vsebuje število plačnih razredov
napredovanja na delovnem mestu oziroma v nazivu in plačni razred osnovne plače.
(2) Obvestilo in predlog aneksa se javnemu
uslužbencu vročita najkasneje v do 30. novembra.
(3) Če javni uslužbenec odkloni podpis
aneksa k pogodbi o zaposlitvi, mu predstojnik izda sklep o napredovanju, zoper
katerega je možna pritožba. O pritožbi odloča komisija.
12. člen
(Izplačilo plače na podlagi napredovanja)
Javnemu uslužbencu pripada plača na osnovi
plačnega razreda pridobljenega z napredovanjem, od 1. decembra v letu, ko
izpolni pogoje za napredovanje v višji plačni razred.
IV. NADZOR
13. člen
Nadzor nad izvajanjem tega pravilnika se
izvaja v okviru nadzora nad izvajanjem ZSPJS.

Priloga
I: Ocenjevalni list za oceno delovne uspešnosti javnega uslužbenca v
ocenjevalnem obdobju
Priloga
II: Evidenčni list napredovanja javnega uslužbenca v napredovalnem obdobju
Priloga
III: Podrobnejša opredelitev elementov delovne uspešnosti javnega uslužbenca

Pravilnik o napredovanju javnih uslužbencev v
plačne razrede v službi Državnega sveta Republike Slovenije (Uradni list RS,
št. 97/08) vsebuje naslednje prehodne in
končne določbe:
»V. PREHODNE IN KONČNE DOLOČBE
14. člen
(1) V napredovalno obdobje po tem
pravilniku se šteje tudi obdobje od zadnjega napredovanja pred njegovo
uveljavitvijo.
(2) Letne ocene dela, določene po
predpisih, ki so veljali pred uveljavitvijo tega pravilnika, predstojnik ob
prvem preverjanju izpolnjevanja pogojev za napredovanje upošteva kot sestavni
del ocene dela po tem pravilniku.
(3) Javnim uslužbencem, ki so imeli pravico
do napredovanja po predpisih, ki so se uporabljali v obdobju pred začetkom
izplačila plač po ZSPJS in pred začetkom uporabe tega pravilnika se
napredovalno obdobje z dnem začetka uporabe tega pravilnika ne prekine. Ti
javni uslužbenci lahko napredujejo s 1. 11. 2008, če je preteklo najmanj tri
leta od njihovega zadnjega napredovanja.
(4) V letu 2009 se za leto 2008 ocenijo v
skladu s tem pravilnikom vsi javni uslužbenci, razen tistih, ki so napredovali
s 1. 11. 2008. Javni uslužbenci, ki so napredovali s 1. 11. 2008, se prvič
ocenijo v skladu s to uredbo v letu 2010 za leto 2009.
(5) Javni uslužbenci, ki so pravico do
napredovanja pridobili na podlagi ZSPJS in je niso imeli po predpisih, ki so se
uporabljali v obdobju pred začetkom izplačila plač po ZSPJS, lahko prvič
napredujejo po pridobitvi treh ocen po postopku iz tega pravilnika. Prvo oceno
po tem pravilniku pridobijo za leto 2008 v letu 2009.
(6) Javni uslužbenci iz prejšnjega odstavka
so:
-       
javni uslužbenci, ki so bili na dan prevedbe na delovnih mestih, določenih
po 65. členu ZDDO,
-       
javni uslužbenci, ki niso imeli zahtevane stopnje strokovne izobrazbe za
delovno mesto, na katerega so bili razporejeni.
15. člen
Z dnem, ko začne veljati ta pravilnik
preneha veljati Pravilnik o napredovanju zaposlenih v Državnem svetu Republike
Slovenije (št. 040-03/94-1 z dne 27. 6. 1994, 14. 12. 2006 in 5. 2. 2008).
16. člen
Ta pravilnik začne veljati naslednji dan po
objavi na elektronski oglasni deski Državnega sveta Republike Slovenije in se
objavi v Uradnem listu Republike Slovenije.«.

Pravilnik o dopolnitvi Pravilnika o
napredovanju javnih uslužbencev v plačne razrede v službi Državnega sveta
Republike Slovenije (Uradni list RS, št. 19/10) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o
napredovanju javnih uslužbencev v plačne razrede v službi Državnega sveta
Republike Slovenije (Uradni list RS, št. 17/19) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik
o spremembah in dopolnitvi Pravilnika o napredovanju javnih uslužbencev v
plačne razrede v službi Državnega sveta Republike Slovenije (Uradni list RS,
št. 194/21)
vsebuje naslednjo prehodno in končno določbo:
»PREHODNA IN KONČNA DOLOČBA
3. člen
Postopek preverjanja izpolnjevanja pogojev
za napredovanje v letu 2021, ki je bil izveden na podlagi Pravilnika, se za
javne uslužbence, ki jim je napredovalno obdobje začelo teči v letu 2018 od
vključno 2. aprila 2018 do vključno 1. decembra 2018, izvede ob upoštevanju
spremenjenega 9. in 11. člena Pravilnika.
Pri postopku preverjanja izpolnjevanja
pogojev za napredovanje v letu 2021 za javne uslužbence iz prejšnjega odstavka
se upoštevajo veljavne ocene delovne uspešnosti javnih uslužbencev za leto
2020.
4. člen
Ta pravilnik začne veljati naslednji dan po
objavi v Uradnem listu Republike Slovenije.«.