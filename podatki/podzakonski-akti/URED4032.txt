1. člen
Kvota delovnih dovoljenj za leto 2006 se
določi v skupni višini 18.500 delovnih dovoljenj (v nadaljnjem besedilu: kvota).
2. člen
V kvoto iz prejšnjega člena se ne vštevajo
delovna dovoljenja, izdana:
-      
državljanom držav članic Evropske unije, ki imajo na podlagi sporazuma z
Evropsko unijo enak položaj kakor državljani Republike Slovenije, in njihovim
družinskim članom, ne glede na državljanstvo,
-      
tujcem, za katere delovna dovoljenja niso predpisana z zakonom,
-      
tujcem z osebnim delovnim dovoljenjem,
-      
zastopnikom in
-      
tujim napotenim delavcem na dodatnem izobraževanju.
3. člen
(1) Kvota iz 1. člena te uredbe v
višini 17.500 delovnih dovoljenj se razdeli po namenih v kvote za:
-      
zaposlovanje tujcev 13.350 dovoljenj za zaposlitev,
-      
napotene tujce 1300 dovoljenj za delo,
-      
usposabljanje in izpopolnjevanje 75 dovoljenj za delo,
-      
sezonsko delo tujcev 2700 dovoljenj za delo in
-      
individualne storitve tujcev 75 dovoljenj za delo.
(2) Ob resnih motnjah na trgu dela
ministrstvo, pristojno za delo (v nadaljnjem besedilu: ministrstvo), kvote za
posamezne namene iz prejšnjega odstavka lahko prerazporedi.
(3) Če s prerazporeditvijo kvot motenj
na trgu dela ni mogoče odpraviti, lahko ministrstvo preostali del kvote iz
1. člena te uredbe v višini skupno 1000 delovnih dovoljenj dodatno
razporedi za posamezni namen iz prvega odstavka tega člena.
4. člen
(1) Kvota delovnih dovoljenj, določena
v 1. členu te uredbe, pomeni letno povprečno število veljavnih delovnih
dovoljenj.
(2) Število veljavnih delovnih
dovoljenj, ki jih izda Zavod Republike Slovenije za zaposlovanje (v
nadaljevanju: zavod), po posameznih namenih ne sme presegati kvot iz prejšnjega
člena, razen če ta uredba ne določa drugače.
5. člen
(1) V okviru kvote delovnih dovoljenj
iz prve alinee prvega odstavka 3. člena te uredbe se dovoljenja za
zaposlitev prednostno namenijo za obstoječa dovoljenja za zaposlitev.
(2) Za nova dovoljenja za zaposlitev
se nameni do 3350 dovoljenj za zaposlitev, ki se prednostno razdelijo na:
-      
1350 dovoljenj za nove zaposlitve tujcev, ki se jim dovoljenje za
zaposlitev po posebnem predpisu izda brez preverjanja trga dela,
-      
200 dovoljenj za nove zaposlitve tujcev specifičnih poklicev in znanja,
ki jih ni mogoče pridobiti s šolanjem in usposabljanjem v Republiki Sloveniji
oziroma niso opredeljeni v Standardni klasifikaciji poklicev,
-      
1800 dovoljenj za druge nove zaposlitve.
(3) Če zavod ugotovi, da kvota,
določena po posameznih alineah iz drugega odstavka tega člena, ne bo dosežena,
jo po predhodni odobritvi ministrstva lahko prerazporedi.
6. člen
(1) Kvota delovnih dovoljenj iz četrte
alinee prvega odstavka 3. člena te uredbe se razdeli na:
-      
2400 dovoljenj za delo za sezonsko delo v gradbeništvu,
-      
250 dovoljenj za delo za sezonsko delo v kmetijstvu in gozdarstvu in
-      
50 dovoljenj za delo za druga sezonska dela.
(2) Posameznemu delodajalcu se lahko
izda največ toliko dovoljenj za delo za sezonska dela v gradbeništvu, kolikor
je bilo pri njem povprečno število zaposlenih v letu 2005. V to število niso
všteti tujci, ki so bili zaposleni na podlagi dovoljenja za delo za sezonsko
delo.
(3) Posameznemu delodajalcu se lahko
izda toliko dovoljenj za delo za sezonska dela v kmetijstvu in gozdarstvu,
kolikor od izkazanih potreb ostane po zagotovitvi slovenskih in z njimi
izenačenih sezonskih delavcev.
(4) Če zavod ugotovi, da kvota,
določena po posameznih alineah iz prvega odstavka tega člena, ne bo dosežena,
jo po predhodni odobritvi ministrstva lahko prerazporedi.
(5) Glede na značaj sezonskega dela je
število veljavnih dovoljenj za delo v posameznih letnih obdobjih lahko večje,
vendar letno povprečje teh dovoljenj ne sme presegati kvote iz četrte alinee
prvega odstavka 3. člena te uredbe.
7. člen
(1) Ministrstvo spremlja doseganje
kvote delovnih dovoljenj iz 3. člena te uredbe in stanje na trgu dela.
(2) Če se stanje na trgu dela spremeni
tako, da nastanejo razlogi za sprejetje ukrepov iz sedmega odstavka
5. člena Zakona o zaposlovanju in delu tujcev, ministrstvo predlaga Vladi
Republike Slovenije sprejetje ustreznih ukrepov.
8. člen
(1) Delovna dovoljenja, ki so bila
izdana do uveljavitve te uredbe, se vštevajo v kvote iz prvega odstavka
3. člena te uredbe.
(2) Vloge za izdajo delovnih
dovoljenj, ki niso bile rešene do uveljavitve te uredbe, se obravnavajo v
skladu z določbami te uredbe.
9. člen
Določbe te uredbe o kvotah ne posegajo v
pravice, ki jih imajo državljani držav članic Evropske unije, z njimi izenačeni
državljani in njihovi družinski člani na podlagi Zakona o ratifikaciji Pogodbe
med Kraljevino Belgijo, Kraljevino Dansko, Zvezno republiko Nemčijo, Helensko
republiko, Kraljevino Španijo, Francosko republiko, Irsko, Italijansko
republiko, Velikim vojvodstvom Luksemburg, Kraljevino Nizozemsko, Republiko
Avstrijo, Portugalsko republiko, Republiko Finsko, Kraljevino Švedsko,
Združenim kraljestvom Velike Britanije in Severne Irske (državami članicami
Evropske unije) in Češko republiko, Republiko Estonijo, Republiko Ciper,
Republiko Latvijo, Republiko Litvo, Republiko Madžarsko, Republiko Malto,
Republiko Poljsko, Republiko Slovenijo in Slovaško republiko o pristopu Češke
republike, Republike Estonije, Republike Ciper, Republike Latvije, Republike
Litve, Republike Madžarske, Republike Malte, Republike Poljske, Republike
Slovenije in Slovaške republike k Evropski uniji s Sklepno listino (Uradni list
RS, št. 12/04 – MP, št. 3).

Uredba o določitvi kvote delovnih dovoljenj za
leto 2006, s katero se omejuje število tujcev na trgu dela (Uradni list RS, št.
30/06)
vsebuje naslednjo končno določbo:
»10. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
določitvi kvote delovnih dovoljenj za leto 2006, s katero se omejuje število
tujcev na trgu dela (Uradni list RS, št. 106/06) vsebuje naslednjo končno določbo:
»5. člen
Ta uredba začne veljati naslednji dan po
objavi v Uradnem listu Republike Slovenije.«.