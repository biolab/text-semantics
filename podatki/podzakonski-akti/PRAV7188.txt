1. člen
(vsebina)
Ta tarifa določa višino letnega plačila izvajalcev poštnih storitev
Agenciji za pošto in elektronske komunikacije Republike Slovenije (v nadaljnjem
besedilu: agencija) za leto 2006.
2. člen
(način izračuna plačil)
(1) Višina letnega plačila za posamezno skupino poštnih storitev
se izraža v točkah.
(2) Višina letnega plačila za posamezno skupino poštnih storitev
je zmnožek števila točk, kot so določene s to tarifo, in vrednosti točke ob
izdaji akta, s katerim se zavezancu določi obveznost plačila.
(3) Zavezanec za plačilo je tista fizična ali pravna oseba, ki
na podlagi obvestila iz prvega odstavka 10. Člena Zakona o poštnih storitvah
(Uradni list RS, št. 102/04 – uradno prečiščeno besedilo, v nadaljnjem
besedilu: zakon) ali dovoljenja iz drugega odstavka 10. člena zakona izvaja
poštne storitve.
3. člen
(vrednost točke)
(1) Vrednost točke znaša 2.500,00 tolarjev.
(2) Vrednost točke agencija določi tako, da zbrana letna plačila
izvajalcev poštnih storitev pokrijejo stroške delovanja tistega dela agencije,
ki je pristojen za pošto (v nadaljnjem besedilu: področje pošte) in sorazmerni
delež stroškov delovanja skupnih služb agencije.
(3) Stroške delovanja določi agencija glede na načrtovane cilje
in naloge določene v letnem programu dela agencije.
4. člen
(odmera in izračun plačil)
(1) Letno plačilo za posameznega zavezanca odmeri agencija s
sklepom.
(2) S sklepom odmeri agencija višino letnega plačila izvajalca
poštnih storitev za vse skupine poštnih storitev, ki jih izvaja, na način,
določen v drugem odstavku 2. člena te tarife.
(3) Plačila se plačujejo letno, in sicer vnaprej za tekoče leto.
(4) Plačilo na podlagi obvestila je zavezanec dolžan plačati
v 30 dneh od vročitve sklepa iz prvega odstavka tega člena, plačilo za
dovoljenje pa v štirih enakih zneskih v rokih, ki jih določi agencija s sklepom
iz prvega odstavka tega člena.
5. člen
(priloga k tarifi)
(1) Priloga k tej tarifi sta posebni del tarife in posebna obrazložitev
tarife.
(2) Posebni del tarife določa število točk za posamezno skupino
poštnih storitev.
(3) Posebna obrazložitev tarife vsebuje razloge za sprejem
oziroma spremembo tarife in cilje, ki jih zasleduje agencija.
6. člen
(začetek veljavnosti)
Ta tarifa začne veljati naslednji dan po objavi v Uradnem listu
Republike Slovenije.
Št. 440-51/2005/2
Ljubljana, dne 9. novembra 2005
EVA 2005-2812-0005
mag. Tomaž Simonič l.r.
v. d. direktorja
Agencije za pošto
in elektronske komunikacije RS
K tej tarifi je dala soglasje Vlada Republike Slovenije, pod
št. 47601-1/2006/6, z dne 9. 2. 2006.

Priloga:
Priloga k Tarifi o plačilih za izvajanje poštnih storitev za leto 2006: