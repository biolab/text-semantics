I. SPLOŠNE DOLOČBE
1. člen
Ta pravilnik določa način in merila za delitev dovolilnic in
dovolilnic CEMT, določitev letnega načrta delitve dovolilnic, delitev
dovolilnic, predujem, prenos načrta in dovolilnic ter uporabo dovolilnic.
2. člen
(1) Izrazi, uporabljeni v tem pravilniku, imajo naslednji pomen:
-       
»delivec« je oseba, ki ima javno pooblastilo, da opravlja delitev
dovolilnic domačim prevoznikom; 
-       
»letni načrt dodelitve dovolilnic« določi delivec prevozniku enkrat
letno v skladu s tem pravilnikom in zakonom, ki ureja prevoze v cestnem
prometu, pri čemer upošteva v teh predpisih določene kriterije in merila za
določitev letnega načrta. V načrtu delivec prevozniku določi dovolilnice, ki se
mu bodo v naslednjem delilnem letu dodelile oziroma se mu ne bodo dodelile, pa
je za njih zaprosil. Delivec v načrtu dodeli prevozniku dovolilnice, ki jih je
v preteklem obdobju pravilno uporabil in dovolilnice, ki mu jih dodeli na
podlagi drugih kriterijev; 
-       
»obdobje oktober–oktober« predstavlja opazovano obdobje od 1. oktobra
preteklega leta do 30. septembra tekočega leta; 
-       
»redna ali obdobna delitev dovolilnic« pomeni izračun števila
dovolilnic, ki na podlagi letnega načrta ter kriterijev in meril za delitev
pripadajo posameznemu domačemu prevozniku. Delitev se izvaja po četrtletjih; 
-       
»predpreteklo delilno obdobje« zajema vsa delilna obdobja do preteklega
delilnega obdobja tekočega leta in vsa delilna obdobja v preteklem koledarskem
letu; 
-       
»razdelitev dovolilnic« pomeni dejansko fizično razdelitev dodeljenih
dovolilnic med domače prevoznike, ki se opravi na način, ki ga določi delivec; 
(2) Drugi izrazi, uporabljeni v tem pravilniku, imajo enak
pomen, kot ga imajo v zakonu, ki ureja prevoze v cestnem prometu (v nadaljnjem
besedilu: zakon) in mednarodnih pogodbah, ki zavezujejo Republiko Slovenijo.
3. člen
(1) Delitev dovolilnic in CEMT dovolilnic opravlja delivec.
Pri tem mora upoštevati pogoje, kriterije, merila in postopke določene z
zakonom, s tem pravilnikom in zakonom, ki ureja splošni upravni postopek. 
(2) Direkcija Republike Slovenije za ceste (v nadaljnjem
besedilu: direkcija) pridobi dovolilnice od pristojnega organa druge države na
podlagi pogodbe, sklenjene s posamezno državo. Kvote tako pridobljenih oziroma
dogovorjenih dovolilnic vzajemno izmenja z drugimi državami (dogovorjeno kvoto
dovolilnic prevzame od tujih držav in jim obenem izroči dogovorjeno kvoto
dovolilnic za našo državo). Te dovolilnice nato direkcija hrani in jih,
praviloma do 15. decembra tekočega leta, enkrat letno posreduje delivcu. Če je
izmenjava dovolilnic med Republiko Slovenijo in tujo državo določena na
drugačen način, se prenos delivcu opravi večkrat letno.
4. člen
(1) Delitev dovolilnic se izvaja tako, da se prevozniku
določi letni načrt dodelitve dovolilnic za naslednje leto, nato pa se delitev
izvaja v rednih obdobnih delitvah dovolilnic v skladu z določenim načrtom.
Število dodeljenih dovolilnic v posameznih delilnih obdobjih se uskladi oziroma
spremeni v skladu s pravili, določenimi z zakonom in s tem pravilnikom (npr.
odbitek dovolilnic zaradi neuporabe oziroma nepravočasnega vračila dovolilnic
ipd.). 
(2) Za določitev letnega načrta dodelitve dovolilnic mora
vsak prevoznik (tudi tisti, ki ima načrt že določen) v času od 1. septembra do
15. septembra tekočega leta vložiti pri delivcu vlogo za določitev letnega
načrta. V vlogi navede vrste in število dovolilnic, ki bi jih želel prejeti
oziroma ki jih potrebuje. V vlogi mora navesti tudi CEMT dovolilnice, ki jih že
ima, drugače se šteje, da jih ne želi več imeti in se dodelijo drugim
prevoznikom. Če v času, določenim v tem odstavku, prevoznik vloge za določitev
letnega načrta ne vloži, mu delivec letnega načrta ne določi in kasnejšo vlogo
zavrže kot prepozno. V tem primeru se tudi prevoznik, ki je že imel določen
načrt, šteje za novega prevoznika in lahko zaprosi za določitev načrta v
naslednjem letu. 
(3) Delivec določa letni načrt prevoznikom na način določen s
tem pravilnikom, in sicer: 
-       
določitev letnega načrta kritičnih in nekritičnih dovolilnic
prevoznikom, ki so v obdobju oktober–oktober že prejemali posamezno vrsto
dovolilnice (obstoječi prevozniki) in 
-       
določitev letnega načrta kritičnih in nekritičnih dovolilnic
prevoznikom, ki v obdobju oktober–oktober še niso prejemali posamezne vrste
dovolilnic (novi prevozniki). 
(4) Pri določitvi letnega načrta dodelitve kritičnih in nekritičnih
dovolilnic obstoječim prevoznikom je glavni kriterij za določitev načrta
število pravilno uporabljenih dovolilnic v obdobju oktober–oktober. Ostale
kriterije delivec uporabi pri delitvi viška nekritičnih dovolilnic med
obstoječe in nove prevoznike v skladu z 19. členom tega pravilnika. 
(5) Pri določitvi letnega načrta delitve kritičnih in
nekritičnih dovolilnic novim prevoznikom delivec uporabi vse kriterije,
določene v tem pravilniku. 
(6) Pri izračunih števila pripadajočih dovolilnic prevoznikom,
ki se opravljajo na podlagi tega pravilnika, se dobljeni rezultati zaokrožujejo
navzgor na celo število. 
(7) Delivec resničnost podatkov pomembnih za delitev
dovolilnic preverja s svojimi evidencami, lahko pa od prevoznika zahteva, da mu
v roku 5 dni od prejema poziva dostavi izvirnike dokumentov, na podlagi katerih
lahko ugotovi resničnost podatkov, ki jih je prevoznik sporočil. V primeru, da
prevoznik za določene podatke dokazil v predpisanem roku ne dostavi, delivec
teh podatkov ne upošteva pri delitvi dovolilnic.
II. STROŠKI IN POGOJI ZA DELITEV DOVOLILNIC
5. člen
Stroški, nastali v zvezi z izdajanjem dovolilnic, bremenijo
domačega prevoznika in se določijo ter zaračunajo v skladu s postopkom
določenim v zakonu.
6. člen
Dovolilnice pridobi domači prevoznik, ki izpolnjuje pogoje
določene v zakonu.
III. MERILA ZA DELITEV DOVOLILNIC
7. člen
(1) Pri delitvi dovolilnic, glede na število posameznih vrst
dovolilnic pridobljenih od drugih držav, delivec upošteva naslednja merila: 
-       
število pravilno uporabljenih in vrnjenih dovolilnic v določenem
opazovanem obdobju (merilo vračila); 
-       
število motornih vozil, registriranih za opravljanje prevozov v
mednarodnem cestnem prometu, za katere ima prevoznik veljavne izvode licence
(merilo skupno število motornih vozil); 
-       
število in ekološka kakovost voznega parka (Euro 0, 1, 2, 3 ...), ki se
glede na kakovost ustrezno točkuje (merilo kvaliteta voznega parka). 
(2) Izračun delitve dovolilnic se opravi glede na skupno
število posamezne vrste dovolilnic, ki jih ima delivec na razpolago. 
(3) Pri izračunih se upoštevajo samo tovorna motorna vozila,
za katera je dovolilnica v skladu z mednarodnimi pogodbami potrebna (npr. nad
določeno nosilnostjo oziroma največjo dovoljeno maso). 
(4) Vsi podatki, pomembni za določitev letnega načrta, se
upoštevajo po njihovem stanju na dan 15. septembra, v letu, v katerem se določa
načrt za naslednje leto. O vseh spremembah podatkov, ki se upoštevajo pri
določitvi letnih načrtov in delitvi dovolilnic, morajo prevozniki takoj
obvestiti delivca, drugače se ti podatki ne morejo upoštevati pri določitvi
načrta oziroma redni delitvi dovolilnic.
8. člen
(1) Merilo pravilno uporabljenih in vrnjenih dovolilnic
predstavlja število pravilno uporabljenih in vrnjenih dovolilnic v določenem
opazovanem obdobju. 
(2) Delivec spremlja število dovolilnic, ki jih je prevoznik
vrnil in pravilno uporabil. 
(3) Delivec izračuna delež, ki ga predstavlja število
vrnjenih dovolilnic prevoznika, glede na skupno število vrnjenih dovolilnic
vseh prevoznikov, ki so zaprosili za posamezno vrsto dovolilnice tako, da
število vrnjenih dovolilnic prevoznika deli s skupnim številom vrnjenih
dovolilnic vseh prevoznikov. Ta delež se množi z faktorjem – utežjo, določenim
za kriterij. 
(4) Tako pridobljen koeficient se uporablja pri določitvi
letnih načrtov delitve dovolilnic in delitvi nerazdeljenih dovolilnic. Pri
rednih delitvah po delilnih obdobjih se upošteva število pravilno uporabljenih
in vrnjenih dovolilnic za posameznega prevoznika ne glede na število vrnjenih
dovolilnic vseh prevoznikov.
9. člen
(1) Merilo število motornih vozil predstavlja skupno število
motornih vozil, registriranih za opravljanje prevozov v mednarodnem cestnem
prometu, za katere ima prevoznik veljavne izvode licence. Pri tem delivec
upošteva podatke, ki jih ima v evidenci izdanih licenc. 
(2) Delivec izračuna delež, ki ga predstavlja število vozil
prevoznika glede na skupno število vozil vseh prevoznikov, ki so zaprosili za
posamezno vrsto dovolilnice tako, da število vozil prevoznika deli s skupnim
številom vozil vseh prevoznikov. Ta delež se množi z faktorjem – utežjo,
določenim za kriterij. 
(3) Pri posameznem prevozniku se pri izračunu deleža za
izdelavo seznama prosilcev za pridobitev CEMT dovolilnic upoštevajo tudi že
dodeljene CEMT dovolilnice, in sicer tako, da se od skupnega števila vozil
prevoznika odšteje za vsako že dodeljeno CEMT dovolilnico določeno število
vozil, ki so pogoj, da prevoznik sploh lahko kandidira za pridobitev CEMT
dovolilnice. Odštevanje vozil delivec opravi skladno s 34. členom tega
pravilnika. Če se prevozniku z novim načrtom za naslednje leto CEMT dovolilnica
odvzame, se mu odšteto število vozil prišteje nazaj.
10. člen
(1) Merilo števila in ekološke kakovosti voznega parka.
Vsakemu motornemu vozilu, ki ga delivec upošteva pri delitvi, se določi
koeficient kvalitete vozila na podlagi podatka o emisiji NOx. 
(2) Koeficient kvalitete vozila je obratno sorazmeren
vrednosti Nox (1/vrednost NOx). 
(3) Vrednost NOx je razvidna iz certifikata proizvajalca
vozila. Delivec pridobi podatke od prevoznikov, ki so te podatke dolžni delivcu
sporočiti skupaj z vlogo za določitev letnega načrta dodelitve dovolilnic.
Delivec te podatke nato primerja s podatki v svojih evidencah. V primeru dvoma
v resničnost podatkov oziroma razlikovanja podatkov v evidenci s podatki
prevoznika lahko delivec od prevoznika zahteva, da mu mora na vpogled dostaviti
izvirnike dokumentov, ki dokazujejo kvaliteto vozila oziroma motorja. 
(4) Za vozila, ki nimajo certifikata proizvajalca vozila ali
delivec nima podatka o ekološkem standardu vozila in o vrednosti NOx, se vzame
standard vozila EURO 0 in vrednost NOx v višini 14.4 oziroma je koeficient
kvalitete vozila 0.06944. V primeru, da je v evidenci samo podatek o ekološkem
standardu vozila, se vzame njegova najvišja vrednost NOx. 
(5) Koeficienti kvalitete vozila se seštejejo in delijo s
številom vozil prevoznika, ki ga delivec ugotovi na podlagi prvega odstavka 9.
člena tega pravilnika. Rezultat predstavlja kriterij ekološke kakovosti voznega
parka. 
(6) Delivec izračuna delež, ki ga predstavlja kriterij
ekološke kakovosti voznega parka prevoznika, glede na vsoto kriterijev ekološke
kakovosti voznega parka vseh prevoznikov tako, da kriterij ekološke kakovosti
voznega parka prevoznika deli z vsoto kriterijev ekološke kakovosti voznega
parka vseh prevoznikov ali z vsoto kriterijev ekološke kakovosti voznega parka
vseh prevoznikov, ki so zaprosili za določitev načrta za posamezno vrsto
dovolilnice. Ta delež se množi s faktorjem – utežjo, določenim za kriterij.
IV. POSTOPEK DOLOČITVE LETNEGA NAČRTA PREVOZNIKOM
11. člen
(1) Načrt dodelitve kritičnih in nekritičnih dovolilnic se
obstoječim prevoznikom določi glede na število pravilno uporabljenih in
vrnjenih dovolilnic v obdobju od 1. 10. preteklega leta do 30. septembra tekočega
leta. Kot osnovo delivec vzame število pravilno uporabljenih dovolilnic v tem
obdobju in toliko dovolilnic mora prevozniku določiti v načrt za naslednje
leto. V primeru, da je prevoznik v vlogi navedel, da želi prejeti manjše
število dovolilnic, kot mu pripada glede na pravilno uporabo, se to upošteva.
Število dodeljenih dovolilnic v letni načrt pa delivec lahko zmanjša v primeru
manjše kvote dovolilnic za razdelitev. Delivec mora ugotoviti odstotek
zmanjšanja kvote dovolilnic za razdelitev glede na število dovolilnic, ki bi
jih moral določiti v načrte prevoznikom (pravilno uporabljene in vrnjene
dovolilnice). Nato vsem prevoznikom enako oziroma za enak odstotek zmanjša
dodelitev dovolilnic v letni načrt. Vsako tako zmanjšanje mora delivec v
odločbi o določitvi letnega načrta posebej obrazložiti. 
(2) Delivec nato ugotovi skupno število kritičnih in
nekritičnih dovolilnic, ki so dodeljene v načrte obstoječih prevoznikov po
navedenem postopku. Pri tem kot razdeljene dovolilnice upošteva tudi
dovolilnice, ki prevoznikom pripadajo iz še neizvršenih odločb
drugostopenjskega organa. Delivec vsem prevoznikom, ki jim je pritožbeni organ
z odločbo priznal višje število dodeljenih dovolilnic kot organ prve stopnje, v
načrte obvezno dodeli premalo dodeljene dovolilnice. 
(3) Ko delivec dodeli kritične
in nekritične dovolilnice v letne načrte obstoječih prevoznikov, v skladu s
prejšnjimi odstavki, razliko med razpoložljivo kvoto nekritičnih dovolilnic in
kvoto razdeljenih nekritičnih dovolilnic, določenih v letnih načrtih obstoječih
prevoznikov (višek dovolilnic), delivec dodeli v letne načrte obstoječim in
novim prevoznikom glede na njihove vloge v skladu z merili določenimi s tem
pravilnikom. Pri višku nekritičnih dovolilnic na celotni kvoti v enakem obsegu
kandidirajo obstoječi in novi prevozniki. Pri izračunu delivec upošteva
naslednje uteži za posamezna merila:


Merilo

Utež


Skupno število motornih vozil

0.40


Kvaliteta voznega parka

0.60


(4) Glede na dobljene izračune
vrednosti posameznih kriterijev za prevoznike delivec naredi seznam prevoznikov
glede na skupni koeficient posameznega prevoznika. Na vrhu seznama so
prevozniki z najvišjim koeficientom, na koncu pa prevozniki z najmanjšim
koeficientom. 
(5) Pri izvedbi izračuna delitve viška nekritičnih dovolilnic
se postavi omejitev dodelitve v letni načrt maksimalno 4 dovolilnice na motorno
vozilo oziroma maksimalno 40 dovolilnic na prevoznika. Kolikor število
razpoložljivih dovolilnic ne zadostuje za vse prevoznike, ki so vložili vloge
za dodelitev posamezne vrste dovolilnic, lahko delivec najprej postopno
zmanjšuje maksimalno število dodeljenih dovolilnic na prevoznika, nato pa lahko
postopno zmanjšuje maksimalno število dovolilnic na motorno vozilo. Minimalni
pogoj, ki ga mora delivec upoštevati je, da razpoložljivo kvoto dovolilnic
razdeli upravičencem po vrstnem redu na seznamu tako, da začne prevoznikom
dodeljevati po 1 dovolilnico in sicer po vrstnem redu od vrha proti koncu
seznama. Ko vsem prevoznikom na seznamu dodeli po eno dovolilnico, preostanek
dovolilnic deli med prevoznike na enak način, dokler ne razdeli vseh
dovolilnic, ki jih ima na razpolago. 
(6) Delivec 60% razlike med razpoložljivo kvoto kritičnih
dovolilnic, in kvoto razdeljenih kritičnih dovolilnic, določenih v letnih
načrtih obstoječih prevoznikov, prenese v kvoto nerazdeljenih dovolilnic, ki bo
prevoznikom, ki imajo določen načrt dodelitve kritičnih dovolilnic, na
razpolago glede na pogoje in merila določene v zakonu in tem pravilniku ter
razdeljena v skladu z določili tega pravilnika za delitev nerazdeljenih
dovolilnic. 40% te razlike pa delivec nameni za določitev v letne načrte novih
prevoznikov in jih dodeli v letne načrte novih prevoznikov, upoštevajoč
kriterije v tabeli tretjega odstavka tega člena. Pri tem smiselno uporabi tudi
določila četrtega in petega odstavka tega člena. 
(7) Status novega prevoznika se ugotavlja za vsako vrsto
dovolilnice posebej. Za novega prevoznika se za posamezno vrsto dovolilnice
šteje prevoznik, ki še ne prejema posamezne vrste dovolilnic in izpolnjuje
pogoje za pridobitev dovolilnic.
12. člen
(1) Kolikor število dovolilnic, ki bodo na razpolago za
naslednje leto, še ni znano do 15. oktobra, delivec kot osnovo za določitev
letnih načrtov prevoznikom, vzame število dovolilnic, ki jih je imel na
razpolago za razdelitev prevoznikom v tekočem letu. Ko direkcija delivcu določi
kvoto razpoložljivih dovolilnic, delivec naknadno opravi uskladitev letnih
načrtov s posebno odločbo. 
(2) Naknadno uskladitev delivec opravi tako, da za enak
odstotek kot se je povečala oziroma zmanjšala kvota razpoložljivih dovolilnic,
poveča ali zmanjša tudi letne načrte prevoznikov, ki imajo določene načrte te
vrste dovolilnice.
V. POSTOPEK REDNE DELITVE DOVOLILNIC
13. člen
(1) Delivec opravi delitev dovolilnic v rednih delitvah
dovolilnic v štirih delilnih obdobjih (četrtletjih). Prvo delilno obdobje
zajema mesece: januar, februar, marec. Drugo delilno obdobje zajema mesece:
april, maj, junij. Tretje delilno obdobje zajema mesece: julij, avgust,
september. Četrto delilno obdobje zajema mesece: oktober, november, december.
Redno delitev dovolilnic za naslednje obdobje mora delivec pričeti izvajati
zadnji teden v tekočem obdobju. 
(2) Delivec prevoznikom razdeli določen letni načrt na štiri
delilna obdobja in tako dobi obdobni načrt dodelitve dovolilnic. 
(3) Delivec organizira fizično razdelitev dovolilnic na
način, ki je za njega in prevoznike najprimernejši in najučinkovitejši. 
(4) Prevozniku, ki v roku 15 dni po opravljeni redni delitvi
ne prevzame dovolilnic, se dovolilnic za tekoče delilno obdobje ne izroči. Te
dovolilnice se uvrstijo v kvoto nerazdeljenih dovolilnic, iz katere pa lahko
tudi ta prevoznik pridobi dovolilnice v skladu z določili tega pravilnika, ki
urejajo postopek delitve iz nerazdeljene kvote. 
(5) Če prevoznik v dveh zaporednih delilnih obdobjih ni
prevzel dodeljenih dovolilnic, se šteje, da dovolilnic ne potrebuje več in tako
tudi nima več določenega letnega načrta delitve teh dovolilnic. Delivec mu z
odločbo ustavi delitev neprevzetih vrst dovolilnic in ugotovi, da prevoznik
nima več določenega načrta teh dovolilnic. Če prevoznik ponovno zahteva
dodelitev dovolilnic, se šteje za novega prevoznika in mora ponovno podati
vlogo za določitev letnega načrta. 
(6) Prevozniku, ki mu je bila izrečena kazen prepovedi
opravljanja prevozov v tuji državi, delivec že dodeljene dovolilnice za tujo
državo odvzame za enako obdobje, kakor je bila izrečena prepoved. V času
odvzema dovolilnic prevoznik za državo, za katero mu je bila izrečena kazen
prepovedi opravljanja prevozov, nima pravice pridobiti dovolilnic iz kvote
nerazdeljenih dovolilnic.
14. člen
(1) Delitve dovolilnic, ki se izvajajo v tednu dni pred redno
delitvijo, ne vplivajo na podatke, ki jih delivec upošteva pri izvajanju rednih
delitev dovolilnic (število vrnjenih dovolilnic). 
(2) Pred izdajo odločbe o dodelitvi dovolilnic za redno
delilno obdobje delivec za posameznega prevoznika ugotovi naslednje podatke: 
-       
obdobni načrt; 
-       
število prejetih dovolilnic v preteklem delilnem obdobju; 
-       
število vrnjenih dovolilnic v preteklem delilnem obdobju; 
-       
število prejetih dovolilnic iz vseh predpreteklih delilnih obdobij; 
-       
število vrnjenih dovolilnic iz vseh predpreteklih delilnih obdobij. 
(3) V odločbi o dodelitvi dovolilnic za redno delilno obdobje
mora delivec navesti, katerega dne (datum) je opravljal izračun redne delitve
dovolilnic oziroma do katerega dne je upošteval podatke o uporabljenih in
vrnjenih dovolilnicah, ki so potrebni za izračun redne delitve. Rok, v katerem
podatkov ni več upošteval oziroma ko je izvajal izračun redne delitve, ne sme
biti daljši kot pet dni pred datumom izdaje odločbe.
15. člen
(1) Delivec v tekočem delilnem obdobju dodeli prevozniku vse
dovolilnice, določene z obdobnim načrtom pridobivanja dovolilnic, če je do
dneva izračuna delitve delivcu vrnil 60% dovolilnic, ki jih je prejel v
preteklem delilnem obdobju in 100% dovolilnic, ki jih je prejel v vseh
predpreteklih delilnih obdobij. 
(2) Prevoznik, ki je vrnil vsaj 40% dovolilnic, ki jih je
prejel v preteklem delilnem obdobju, in 100% dovolilnic, ki jih je prejel v
vseh predpreteklih delilnih obdobij, lahko pridobi dovolilnice v tekočem
delilnem obdobju, vendar se mu število dodeljenih dovolilnic zmanjša sorazmerno
z odstotkom vrnjenih dovolilnic. Na tak način mu delivec lahko zmanjša do 20%
dodeljenih dovolilnic (razlika med 40% in 60%). 
(3) Prevoznik, ki ni vrnil vsaj 40% dovolilnic, ki jih je
prejel v preteklem delilnem obdobju, in 100% dovolilnic, ki jih je prejel v
vseh predpreteklih delilnih obdobij, v tekočem delilnem obdobju ne more
pridobiti dovolilnic, določenih z obdobnim načrtom za tekoče delilno obdobje. 
(4) Delivec prevoznike z odločbo o določitvi letnega načrta
obvesti, katere dneve bo začel izvajati redne delitve oziroma izračune te
delitve. Prevozniki morajo delivcu najkasneje pet dni pred začetkom izračuna
delitve vrniti uporabljene ali neuporabljene dovolilnice, če želijo, da jih
delivec pri delitvi upošteva kot vrnjene oziroma uporabljene. Pri izračunu
redne delitve se upoštevajo samo dovolilnice, ki jih je prevoznik vrnil delivcu
do datuma začetka izračuna redne delitve v skladu z zadnjim odstavkom
prejšnjega člena. 
(5) Delivec odstotek pravilno uporabljenih dovolilnic
izračunava glede na skupno število prejetih dovolilnic v preteklih obdobjih
tako, da število vrnjenih dovolilnic najprej upošteva kot vračilo dovolilnic za
vsa predpretekla delilna obdobja, preostanek vrnjenih dovolilnic pa upošteva
kot vračilo dovolilnic za preteklo delilno obdobje.
16. člen
(1) Po opravljeni redni delitvi delivec skupno za vse
prevoznike ugotovi: 
-       
skupni obdobni načrt; 
-       
odbitke dovolilnic zaradi nevračil; 
-       
odbitke zaradi nepravilne uporabe; 
-       
število dovolilnic, ki se razdeli prevoznikom; 
-       
število nerazdeljenih dovolilnic; 
-       
skupno število vrnjenih dovolilnic za tekoče leto. 
(2) Na podlagi teh podatkov delivec ugotovi razpoložljivo
število nerazdeljenih dovolilnic, ki je na razpolago po opravljeni redni
delitvi. 
(3) Delivec pri nekritičnih dovolilnicah sproti ugotavlja
razpoložljivo kvoto dovolilnic do konca tekočega leta in to primerja z že
vrnjenimi dovolilnicami v tekočem letu. Če iz trenda izdanih in vrnjenih
dovolilnic med letom ugotovi, da bo porabljenih več dovolilnic iz celotne
kvote, o tem obvesti ministrstvo, pristojno za promet. 
(4) Glede na dobljene podatke ministrstvo določi kritične
dovolilnice in njihov seznam objavi na svoji spletni strani. Pri vsaki objavi
seznama kritičnih dovolilnic ministrstvo tudi navede kdaj je bil seznam
objavljen in od kdaj dalje se posamezna vrsta dovolilnice šteje za kritično.
Delivec takoj po določitvi posamezne vrste dovolilnic za kritične, prične
izvajati za to dovolilnico postopke, ki so določeni za delitev kritičnih
dovolilnic.
VI. POSTOPEK DELITVE NERAZDELJENIH DOVOLILNIC
17. člen
(1) Po opravljeni redni delitvi dovolilnic delivec prične
izvajati postopke za delitev nerazdeljenih dovolilnic. 
(2) Dovolilnice iz kvote nerazdeljenih dovolilnic lahko v
tekočem delilnem obdobju prejmejo samo prevozniki, ki v preteklem in tekočem
delilnem obdobju niso imeli nepravilno uporabljenih dovolilnic. 
(3) Dovolilnice dodeljene iz kvote nerazdeljenih dovolilnic
se štejejo za dodeljene dovolilnice in jih delivec sešteje skupaj z
dovolilnicami dodeljenimi ob rednih delitvah in celotno število upošteva pri
preverjanju uporabe in vračila dovolilnic.
VII. POSTOPEK DELITVE NERAZDELJENIH NEKRITIČNIH DOVOLILNIC
18. člen
Nekritične dovolilnice iz kvote nerazdeljenih dovolilnic se
delijo vsak delovni dan.
19. člen
(1) Pri prevozniku, ki je že prejemal nekritične dovolilnice,
delivec ugotovi: 
-       
število prejetih dovolilnic v zadnji delitvi; 
-       
število pravilno uporabljenih dovolilnic iz zadnje delitve; 
-       
število prejetih dovolilnic v vseh predpreteklih delitvah; 
-       
število pravilno uporabljenih dovolilnic iz vseh predpreteklih delitev. 
(2) Delivec dodeli prevozniku dovolilnice, če je vrnil uporabljenih
60% dovolilnic, ki jih je prejel v zadnji delitvi in 100% dovolilnic, ki jih je
prejel v vseh predpreteklih delitvah. 
(3) Delivec lahko dodeli prevozniku za vsako motorno vozilo
do dve dovolilnici, vendar ne več kot 20 dovolilnic naenkrat. Po tej dodelitvi
dovolilnic delivec pri prevozniku spremlja uporabo teh dovolilnic in mu nove
dovolilnice iz kvote nerazdeljenih dodeli šele, ko je uporabil in vrnil toliko
dodeljenih dovolilnic, da izpolnjuje pogoje iz prejšnjega odstavka.
VIII. POSTOPEK DELITVE NERAZDELJENIH KRITIČNIH DOVOLILNIC
20. člen
(1) Delivec ugotovi kvoto nerazdeljenih kritičnih dovolilnic,
ki jih ima na razpolago za delilno obdobje. Razpoložljivo kvoto razdeli na
število tednov do nove redne delitve, pri tem pa odšteje dva tedna. Zapisniško
določi število dovolilnic, ki jih bo delil v vsakem tednu. Po opravljeni
delitvi za tekoči teden nerazdeljene dovolilnice prenese v naslednji teden. 
(2) Delitev kritičnih dovolilnic se izvaja enkrat tedensko na
osnovi vlog, ki so prispele v prejšnjem tednu. Pri tem se upošteva kvota
dovolilnic, ki je na razpolago za razdelitev v tem tednu, in vloge prevoznikov,
ki so prispele najmanj dan pred izvajanjem delitve. Kot dan izvajanja delitve
se šteje dan, ko delivec izvaja izračun delitve. 
(3) Kritične dovolilnice iz kvote nerazdeljenih dovolilnic se
delijo samo prevoznikom, ki izpolnjujejo vse naslednje pogoje: 
-       
imajo vrsto dovolilnice določeno v letnem načrtu dodelitve 
-       
so že prejeli predujem dovolilnic iz naslednjega delilnega obdobja in 
-       
imajo vrnjenih najmanj 90% dovolilnic, ki so jih prejeli v tekočem
obdobju in 100%, ki so jih prejeli v vseh preteklih obdobjih. Kot vrnjene
dovolilnice se štejejo dovolilnice, ki jih prevoznik fizično vrne najmanj dan
pred izvajanjem izračuna dodelitve kritičnih dovolilnic. 
(4) Delivec ugotovi
razpoložljivo tedensko kvoto in jo razdeli glede na merila med prevoznike, ki
izpolnjujejo pogoj iz prejšnjega odstavka in pri tem upošteva naslednje uteži
za posamezna merila:


Kriterij

Utež


Število pravilno uporabljenih dovolilnic v preteklem
  mesecu

0.50


Skupno število motornih vozil

0.20


Kvaliteta voznega parka

0.30


(5) Delivec mora pri izvajanju
izračuna upoštevati, da lahko prevoznik prejme maksimalno dve dovolilnici na
vozilo. 
(6) Glede na dobljene izračune vrednosti posameznih
kriterijev za prevoznike delivec naredi seznam prevoznikov glede na skupni
koeficient posameznega prevoznika. Na vrhu seznama so prevozniki z najvišjim
koeficientom na koncu pa prevozniki z najmanjšim koeficientom. Minimalni pogoj,
ki ga mora delivec upoštevati je, da razpoložljivo kvoto dovolilnic razdeli
upravičencem po vrstnem redu na seznamu tako, da začne prevoznikom dodeljevati
po 1 dovolilnico in sicer po vrstnem redu od vrha proti koncu seznama. Ko vsem
prevoznikom na seznamu dodeli po eno dovolilnico, preostanek dovolilnic deli
med prevoznike na enak način, dokler ne razdeli vseh dovolilnic, ki jih ima na
razpolago.
IX. POSTOPEK DODELITVE PREDUJMA DOVOLILNIC
21. člen
(1) V posameznem delilnem obdobju lahko prevoznik z vlogo
zaprosi za predujem dovolilnic iz naslednjih delilnih obdobij, če prevozniku
dodeljeno število dovolilnic v posameznem delilnem obdobju ne zadošča za
izvedbo vseh načrtovanih prevozov. 
(2) Predujem dovolilnic iz naslednjega delilnega obdobja
pridobi prevoznik, ki izpolnjuje vse naslednje pogoje: 
-       
ima določen obdobni načrt delitve dovolilnic; 
-       
ima vrnjenih najmanj 50% dovolilnic, ki jih je prejel v tekočem delilnem
obdobju in 100% dovolilnic, ki jih je prejel v vseh preteklih obdobij. 
(3) Pri izvajanju redne delitve se že prejeti predujmi
dovolilnic odštejejo od pripadajočih dovolilnic za tekoče obdobje.
X. PRIDOBITEV USTREZNIH CEMT CERTIFIKATOV ZA UPORABO CEMT
DOVOLILNIC
22. člen
(1) Republika Slovenija ima dodeljeno bazno kvoto CEMT
dovolilnic v višini 128 dovolilnic. 
(2) V primeru, da vozni park, s katerim razpolagajo slovenski
prevozniki, v zadostni količini ustreza standardom EURO 1, EURO 2, EURO 3, EURO
4, se Republika Slovenija lahko odloči za spremembo celotne bazne kvote
dovolilnic z veljavnostjo v Republiki Avstriji ali v Republiki Italiji v
dovolilnice, ki veljajo za vozila višjega standarda. Pri spremembi bazne kvote
se upošteva razmerje, ki ga določi organizacija CEMT. Pri zamenjavi v višji
standard se pridobi dodatno število dovolilnic, ki ga določi organizacija CEMT.
(3) Na podlagi ugodnih statističnih pokazateljev glede
kvalitete slovenskega voznega parka, bo Republika Slovenija zamenjala kvoto
CEMT dovolilnic, ki jih ima v uporabi in s tem pridobila večje število CEMT
dovolilnic za vozila višjega ekološkega standarda glede na menjalno razmerje
navedeno v prejšnjem odstavku.
23. člen
(1) Delivec vsako leto na podlagi podatkov iz baze podatkov
vozil na dan 1. 8. obvesti prevoznike, kakšna vozila ima vpisana v svoji
evidenci. V obvestilu mora biti razvidna registrska številka vozila in ustrezna
ekološka kakovost vozila (standard EURO in NOx). Prevozniki nato lahko do 15.
septembra skupaj z vlogo za določitev letnega načrta delivca opozorijo na
napake v evidenci oziroma mu sporočijo natančne podatke o številu in kvaliteti
svojih vozil, na podlagi katerih delivec ugotovi naslednje: 
-       
za vsak ustrezen standard EURO, število prevoznikov, ki imajo v svojem
voznem parku takšna vozila, 
-       
za vsak ustrezen standard EURO posebej, skupno število vozil posameznega
standarda. 
(2) Prevozniku, za katerega delivec ugotovi, da mu je
sporočil neresnične podatke o številu in kvaliteti vozil, delivec odvzame že
dodeljene CEMT dovolilnice in eno leto, šteto od odvzema dovolilnic, ne sme
pridobiti CEMT dovolilnice.
24. člen
(1) CEMT dovolilnica se lahko uporablja samo z ekološkim
vozilom, za katerega ima prevoznik veljavna naslednja potrdila, ki se morajo
ves čas vožnje z dovolilnico vred nahajati v vozilu: 
-       
za motorno tovorno vozilo: potrdilo o skladnosti s tehničnimi zahtevami
glede emisij izpušnih plinov in hrupa za ekološka vozila standarda »bolj
zelenega in varnega tovornega vozila« (v nadaljevanju: EURO 2) in »varnejšega
EURO 3 tovornega vozila« (v nadaljevanju: EURO 3), in »varnejšega EURO 4
tovornega vozila« (v nadaljevanju: EURO 4) (priloga 5A, 6A in 7A Navodil o
uporabi večstranskega kontingenta CEMT dovolilnic; v nadaljnjem besedilu:
navodila); 
-       
za motorno tovorno vozilo: potrdilo o izpolnjevanju varnostnih zahtev za
ekološka vozila standarda EURO 2, EURO 3 in EURO 4 (priloga 5B, 6B in 7B navodil); 
-       
za priklopno vozilo in polpriklopnik: potrdilo o skladnosti priklopnega
vozila s tehničnimi zahtevami za ekološka vozila standarda EURO 2 in EURO 3 (priloga 8 navodil); 
-       
ter potrdilo o opravljenem preizkusu tehnične brezhibnosti za vožnjo
ekološkega vozila po cesti (priloga 9 navodil). 
(2) Na zahtevo lahko prevoznik pridobi tudi potrdilo o
skladnosti s tehničnimi predpisi glede emisij izpušnih plinov in hrupa za
ekološka vozila standarda »zeleno tovorno vozilo« (v nadaljevanju: EURO 1),
(priloga 4 navodil). 
(3) Navodila so skupaj z obrazci objavljena v prilogi II tega
pravilnika in so njegov sestavni del.
25. člen
(1) Standardi ekoloških vozil, za katere se lahko pridobijo
potrdila iz prejšnjega člena, so naslednji: 
-       
EURO 1, »zeleno« tovorno vozilo: vozilo mora izpolnjevati tehnične
zahteve določene v devetem poglavju navodil; 
-       
EURO 2, »bolj zeleno in varno« tovorno vozilo: vozilo mora izpolnjevati
tehnične in varnostne zahteve, določene v desetem poglavju navodil; 
-       
EURO 3, »varnejše EURO 3« tovorno vozilo: vozilo mora izpolnjevati
tehnične in varnostne zahteve, določene v enajstem poglavju navodil; 
-       
EURO 4, »varnejše EURO 4« tovorno vozilo: vozilo mora izpolnjevati
tehnične in varnostne zahteve, določene v dvanajstem poglavju navodil.
26. člen
(1) Potrdila o skladnosti s tehničnimi in varnostnimi
zahtevami glede emisij izpušnih plinov in hrupa za ekološka vozila in
priklopnike standarda EURO 1, EURO 2, EURO 3 in EURO 4 izdajajo proizvajalci ali pooblaščeni zastopniki proizvajalcev oziroma proizvajalci ali pooblaščeni
zastopniki proizvajalcev ter pooblaščena strokovna organizacija za opravljanje
strokovnih pregledov vozil v postopku ugotavljanja skladnosti vozil po odredbi
o homologaciji vozil (Uradni list RS, št. 33/98), če proizvajalec vozila v
celoti ne opremi. 
(2) Potrdilo o opravljenem preizkusu tehnične brezhibnosti za
vožnjo ekološkega vozila po cesti (priloga 9 navodil) izdajo pooblaščene
organizacije za tehnične preglede v Republiki Sloveniji, ki imajo pooblastilo
ministra, pristojnega za določitev organizacij, ki lahko opravljajo tehnične
preglede vozil. Potrdilo mora biti oštevilčeno z zaporednimi številkami tako,
da je možno vsako potrdilo identificirati.
27. člen
(1) Za pridobitev potrdila o tehnični brezhibnosti vozila iz
zadnjega odstavka prejšnjega člena priloga 9 navodil, mora prevoznik
pooblaščeni organizaciji za tehnične preglede predložiti naslednje veljavno
izpolnjene obrazce: 
a)    
za tovorno vozilo, ki želi pridobiti potrdilo o tehnični brezhibnosti za
vozilo EURO 2, obrazec iz priloge 5 navodil, ki je sestavljen iz dveh delov: 
- 
5A – potrdilo o skladnosti s tehničnimi zahtevami za emisije izpušnih
plinov in hrupa; 
- 
5B – potrdilo o skladnosti z varnostnimi zahtevami; 
b)    
za tovorno vozilo, ki želi pridobiti potrdilo o tehnični brezhibnosti za
vozilo EURO 3, obrazec iz priloge 6 navodil, ki je sestavljen iz dveh delov: 
- 
6A – potrdilo o skladnosti s tehničnimi zahtevami za emisije izpušnih
plinov in hrupa; 
- 
6B – potrdilo o skladnosti z varnostnimi zahtevami; 
c)    
za tovorno vozilo, ki želi pridobiti potrdilo o tehnični brezhibnosti za
vozilo EURO 4, obrazec iz priloge 7 navodil, ki je sestavljen iz dveh delov: 
- 
7A – potrdilo o skladnosti s tehničnimi zahtevami za emisije izpušnih
plinov in hrupa; 
- 
7B – potrdilo o skladnosti z varnostnimi zahtevami; 
d)    
za priklopno vozilo in polpriklopnik, ki želi pridobiti potrdilo o
tehnični brezhibnosti za ekološka vozila standarda EURO 2, 3 in višje, obrazec iz priloge 8 navodil. 
(2) Obrazci iz tega člena morajo biti oštevilčeni z
zaporednimi številkami tako, da je možno vsako potrdilo identificirati. 
(3) Obrazec 5A in 5B, 6A in 6B oziroma 7A in 7B morata imeti
enako številko.
28. člen
(1) Potrebno število obrazcev proizvajalci vozil ali
pooblaščeni zastopniki in pooblaščene organizacije, ki izvajajo tehnične
preglede vozil, pridobijo od direkcije. 
(2) Direkcija vodi evidenco o številu in številkah izdanih
potrdil subjektom iz prejšnjega odstavka. 
(3) Proizvajalci vozil ali pooblaščeni zastopniki na zahtevo
prevoznika v obrazec vnesejo zahtevane podatke za posamezno vozilo in izdajo
ustrezno potrdilo iz 24. člena tega pravilnika. Eno kopijo izdanega potrdila
trajno hranijo v svojem arhivu, drugo kopijo izdanega potrdila posredujejo
direkciji. 
(4) Pooblaščene organizacije, ki izvajajo tehnične preglede
po opravljenem pregledu vozila, izdajo potrdilo o tehnični brezhibnosti vozila
za vožnjo po cesti (priloga 9 navodil). Eno kopijo izdanega potrdila trajno
hranijo v svojem arhivu, drugo kopijo izdanega potrdila pa posredujejo
direkciji.
XI. UPORABA, TOČKOVANJE UPORABE, ODVZEM IN DODELITEV CEMT
DOVOLILNIC
29. člen
(1) Za pridobitev CEMT dovolilnic lahko prevoznik kandidira
samo z ekološkimi vozili ustreznega standarda EURO, za katere ima veljavna
potrdila o kvaliteti in varnosti določena v tem pravilniku. Vozila, s katerimi
prevoznik lahko kandidira za pridobitev CEMT dovolilnice, morajo ustrezati
istemu ali višjemu standardu EURO, za katerega veljajo CEMT dovolilnice v letu,
za katerega se delijo. 
(2) Prevozniki lahko pridobijo CEMT dovolilnico samo, če za
določeno vrsto dovolilnice na vsako dodeljeno dovolilnico posedujejo minimalno
določeno število vozil določene kvalitete, in sicer: 
-       
za CEMT dovolilnico, ki ne velja v Republiki Avstriji in Republiki
Italiji (CEMT za tretje države) dve vozili, 
-       
za CEMT dovolilnico, ki velja v Republiki Italiji in ne velja v
Republiki Avstriji (italijanski CEMT) dve vozili, 
-       
za CEMT dovolilnico, ki velja v Republiki Avstriji in ne velja v
Republiki Italiji (avstrijski CEMT) dve vozili.
30. člen
(1) Imetnik dovolilnice CEMT mora voditi dnevnik voženj, ki
ga izda direkcija. Dnevnik se izda na ime prevoznika in ni prenosljiv. Dnevnik
mora biti skupaj z ustrezno dovolilnico CEMT ves čas v vozilu in ga je treba na
zahtevo kontrolnega organa pokazati. Kontrolni organ lahko pri tem dnevnik
žigosa. Dnevnik mora imeti isto številko kot dovolilnica, na katero se nanaša.
Nov dnevnik se izda lahko šele, ko je prejšnji popolnoma poln. Dnevnik voženj letne
CEMT dovolilnice vsebuje 52 listov, mesečne CEMT dovolilnice pa 5 listov, ki so
zaporedno oštevilčeni. Dnevnik voženj je izdelan v dvojniku tako, da ima vsak
list izvirnik – original in svojo kopijo. Dnevnik voženj je potrebno voditi
tako, da prikazuje kronološki vrstni red posameznih delov prevozne poti polnega
vozila od kraja nakladanja do kraja razkladanja in tudi vožnjo s praznim
vozilom. Izpolnjene originalne evidenčne liste je treba hraniti v dnevniku
voženj do izteka veljavnosti dovolilnice. Kopije evidenčnih listov pri letni
CEMT dovolilnici se iztrgajo in pošljejo delivcu v 20 dneh po koncu vsakega
koledarskega meseca. Ob izteku veljavnosti letne CEMT dovolilnice imetnik vrne
delivcu CEMT dovolilnico in originalne evidenčne liste dnevnika. Mesečno CEMT
dovolilnico imetnik vrne delivcu v 10 dneh po izteku njene veljavnosti skupaj z
originalnimi evidenčnimi listi. 
(2) Delivec preveri, če si številke posredovanih evidenčnih
listov voženj zaporedno sledijo. V primeru, da si ne sledijo, delivec prične s
postopkom o odvzemu CEMT dovolilnice. 
(3) V primeru, da delivec ne prejme evidenčnih listov v
predpisanem roku, se šteje, da prevoznik ni opravil prevozov, zato ne sodeluje
v točkovanju. Kolikor prevoznik dvakrat zaporedoma ne pošlje evidenčnih listov za
prejšnje mesece, delivec prične s postopkom odvzema CEMT dovolilnice. Prav tako
prične s postopkom odvzema, če prevoznik neredno pošilja mesečna poročila. 
(4) Delivec prispele evidenčne liste pregleda in pred
točkovanjem iz dnevnikov izloči: 
-       
vse vožnje, ki si kronološko ne sledijo (datumi posameznih voženj se ne
smejo prekrivati, npr. 20, 21, 22, 21, 23 ...); 
-       
vse prazne vožnje, 
-       
vse vožnje, za katere CEMT ne velja. 
(5) Za vožnje, ki v dnevniku niso potrjene s carinskim žigom,
mora prevoznik v evidenčnem listu navesti številko prevozne listine (CMR) s
katero je bil prevoz opravljen. 
(6) Delivec ostale vožnje prevoznika točkuje po sistemu, ki
je določen v 31. členu tega pravilnika. Točke pridobiva prevoznik glede na
posamezno vrsto dovolilnice CEMT, za vsako dodeljeno CEMT dovolilnico posebej
na osnovi prispelih listov dnevnika.
31. člen
(1) Uporaba dodeljenih CEMT dovolilnic se spremlja in
vrednoti po sistemu točkovanja opravljenih prevozov blaga v določenem obdobju,
in sicer: 
-       
prevozi v tretje države. Na območju Skupnosti se za prevoze v tretje
države ali iz njih štejejo samo prevozi, ki jih prevoznik opravlja iz države
članice Skupnosti v državo nečlanico in obratno. 
(2) Točkujejo se samo prevozi na določeni relaciji, za katere
je dovolilnica potrebna. 
(3) Delivec vsak mesec pregleda prispele dnevniške liste
voženj o izkoriščenosti CEMT dovolilnic za pretekli mesec, ki jih morajo
prevozniki dostaviti delivcu. Vsak polni prevoz se točkuje z 1 točko.
32. člen
(1) Delivec iz dnevnikov voženj o uporabi CEMT dovolilnice za
vsakega prevoznika, ki ima dodeljeno CEMT dovolilnico, izračuna, koliko točk je
pridobil glede na opravljene vožnje v določenem obdobju. Na podlagi tako
opravljenega izračuna prevoznike razvrsti glede na število zbranih točk in
naredi seznam, ki vsebuje vse podatke iz tega odstavka. Seznam delivec objavi
na primeren način. 
(2) Delivec opravi skupni pregled točkovanja v mesecu
septembru tekočega leta. Pri točkovanju upošteva mesečna poročila od vključno
1. januarja do vključno 31. avgusta tekočega leta. 
(3) Če je prevoznik v času iz prejšnjega odstavka na novo
prejel CEMT dovolilnico, ta dovolilnica ni predmet skupnega točkovanja in se
prevozniku začne točkovati v naslednjem letu (prenos, zamenjava in dodelitev
CEMT dovolilnic po seznamu prosilcev med letom). 
(4) V primeru, da je prevozniku v času, določenim v drugem
odstavku tega člena, bila zamenjana CEMT dovolilnica, se pri točkovanju
doseženo število točk prejšnje in nove dovolilnice sešteje. 
(5) Prevoznikom, ki v opazovanem obdobju dosežejo manj kot 20
voženj za tretje države, se dodeljene dovolilnice v naslednjem letu odvzamejo
in dodelijo prevoznikom po vrstnem redu na seznamu prosilcev. Prevoznik, ki mu
je bila odvzeta CEMT dovolilnica, lahko ponovno zaprosi za dodelitev dovolilnice
v naslednjem letu v času od 1. septembra do 15. septembra. 
(6) V primeru, da Republika Slovenija prejme manjše število
CEMT dovolilnic kot bi jih moral delivec podeliti v letne načrte, na podlagi
uporabe CEMT dovolilnic, jih odvzame tistim prevoznikom, ki se uvrstijo na
zadnji del seznama uporabe posamezne vrste dovolilnic. Delivec pri tem upošteva
seštevek kumulativnega števila točk in števila voženj za tretje države. 
(7) Delivec seznam točkovanja uporabe CEMT dovolilnic, v
katerem je razvidno skupno število točk in voženj za tretje države, javno
objavi na primeren način tako, da je dostopen vsem prevoznikom in ga dostavi
direkciji do 15. oktobra.
33. člen
(1) Delivec na osnovi prejetih vlog prevoznikov za postavitev
letnega načrta, ki jih prevozniki posredujejo delivcu v času od 1. septembra do
15. septembra tekočega leta za naslednje leto, vodi seznam prosilcev po
posamezni vrsti CEMT dovolilnice – seznam prosilcev. Za vsako vrsto dovolilnice
mora biti seznam prosilcev urejen tako, da so na vrhu liste prevozniki, ki
imajo, glede na izračun v skladu z merili, navedenimi v nadaljevanju, največ
zbranih točk oziroma jim prvim pripada prosta dovolilnica, na koncu pa tisti z
najmanjšim številom točk. Seznam mora biti oštevilčen tako, da je jasno
razvidno, na katerem mestu je kateri prevoznik, vsebovati mora firmo oziroma
ime prevoznika, matično številko, število že dodeljenih CEMT dovolilnic, skupno
število zbranih točk v skladu z izračunom meril ter podatke, ki jih je delivec
upošteval pri izračunu meril. 
(2) Delivec opravi izračun in seznam prosilcev javno objavi
na svoji spletni strani v roku pet dni po vsaki redni obdobni delitvi. Delivec
upošteva za izračun seznama prosilcev podatke na dan izračuna redne obdobne
delitve. V izračunu seznama prosilcev se upoštevajo vloge prevoznikov, ki še
niso prejeli vrste CEMT dovolilnice po seznamu prosilcev za tekoče leto.
34. člen
(1) V primeru, da je prevoznik zaprosil za dodelitev več vrst
CEMT dovolilnic, delivec opravi delitev oziroma izračun seznama prosilcev tako,
da najprej razdeli avstrijske CEMT dovolilnice, ki so na razpolago, nato pa
podatke za izračun meril popravi glede na razdeljene nove dovolilnice (novim
prejemnikom odšteje vozila ki jih mora imeti za pridobitev posamezne CEMT
dovolilnice). Nato na enak način razdeli še italijanske CEMT dovolilnice in
nazadnje CEMT dovolilnice za tretje države. 
(2) Delivec izračun izvede tako, da najprej prevoznikom, ki
že imajo dodeljene CEMT dovolilnice, od podatkov za izračun za vsako CEMT
dovolilnico odšteje toliko vozil, kolikor jih morajo minimalno imeti, da sploh
lahko pridobijo tako dovolilnico (npr. za I-CEMT 2 vozili). Na podlagi tako
prečiščenih podatkov naredi izračun čakalne liste za avstrijske CEMT
dovolilnice. Po izdelavi čakalne liste za A-CEMT dovolilnice in dodelitvi
razpoložljivih tovrstnih dovolilnic zopet naredi pri prevoznikih, ki so dobili
nove dovolilnice, odštevanje vozil, ki jih je minimalno moral imeti prevoznik
za to vrsto dovolilnice. Na podlagi tako prečiščenih podatkov opravi še izračun
čakalne liste in dodelitev italijanskih CEMT dovolilnic. Po ponovnem odštevanju
vozil naredi še izračun in dodelitev CEMT dovolilnic za tretje države. Delivec
vedno odšteva tovorna vozila slabše ekološke kakovosti. 
(3) Prevoznik, ki je zaprosil za vse tri vrste ali dve vrsti
CEMT dovolilnic in ni pridobil nobene dovolilnice, ostaja na čakalnih listah za
vse dovolilnice z vsemi vozili. 
(4) Prevoznik, ki pridobi določeno CEMT dovolilnico in po
odštetju določenega minimalnega števila vozil nima več zahtevanega minimalnega
števila vozil za pridobitev druge vrste CEMT dovolilnice, za katero je prosil,
ostaja na čakalni listi, vendar ga mora delivec uvrstiti v zadnji del seznama s
posebno oznako, da nima zadostnega minimalnega števila vozil. 
(5) Pri izračunu delivec
upošteva naslednje kriterije in uteži:


Kriterij

Utež


1. število motornih vozil

0.40


2. kvaliteta voznega parka

0.60


(6) Delivec razpoložljivo kvoto
CEMT dovolilnic razdeli po vrstnem redu po čakalni listi tako, da začne proste
dovolilnice dodeljevati od prvega na čakalni listi navzdol. Pri tem ne sme
nikogar preskočiti. Kandidate, ki nimajo minimalnega zahtevanega števila vozil
za pridobitev dovolilnice, uvrsti na zadnji del seznama. 
(7) Delivec mora kot prve na čakalno listo uvrstiti
prevoznike, katerim mora dovolilnico dodeliti zaradi izvršitve odločbe
pritožbenega organa ali drugega pristojnega organa. Pri teh prevoznikih tudi
posebej označi razlog njihove uvrstitve na vrh čakalne liste. 
(8) Izdelano čakalno listo s predvideno dodelitvijo CEMT dovolilnic
delivec najkasneje do 15. 10. posreduje direkciji.
35. člen
Če je delivec dodelil CEMT dovolilnice vsem prevoznikom na
čakalni listi, ki izpolnjujejo pogoje v skladu s tem pravilnikom, pa ima še
vedno na razpolago nerazdeljene CEMT dovolilnice lahko delivec zniža kriterij
minimalnega števila vozil na dovolilnico za ena.
36. člen
(1) Če Republika Slovenija od organizacije CEMT namesto
letnih CEMT dovolilnic pridobi določeno kvoto dovolilnic, ki veljajo en mesec
(mesečnih CEMT dovolilnic), delivec potrebnemu številu prevoznikov letne CEMT
dovolilnice zamenja z 12-mesečnimi CEMT dovolilnicami. 
(2) Zamenjavo iz prejšnjega odstavka delivec naredi tako, da
letne dovolilnice zamenja z 12-mesečnimi najprej tistim prevoznikom, ki imajo v
načrtu samo eno letno CEMT dovolilnico. Kolikor ima potem na razpolago še kaj
mesečnih CEMT dovolilnic, jih po enakem ključu (1:12) zamenja tistim
prevoznikom, ki imajo v načrtu po dve letni CEMT dovolilnici. 
(3) Te zamenjave opravi po listi točkovanja uporabe CEMT
dovolilnice za tekoče leto, in sicer tako, da začne menjati po eno letno
dovolilnico za 12-mesečnih dovolilnic od vrha liste navzdol oziroma od
prevoznika na prvem mestu navzdol. Tako opravi toliko zamenjav, kolikor
kompletov po 12-mesečnih CEMT dovolilnic ima še na razpolago. 
(4) Če prevoznik odkloni zamenjavo iz prejšnjega odstavka,
lahko delivec odklonjenih 12-mesečnih CEMT dovolilnic dodeli drugemu
prevozniku, ki želi namesto letne CEMT dovolilnice 12-mesečnih CEMT dovolilnic.
(5) Za točkovanje uporabe CEMT dovolilnic se prevozniku, ki
ima namesto letne dovolilnice 12-mesečnih dovolilnic, upoštevajo dnevniki
voženj za 8-mesečnih CEMT dovolilnic, in sicer tistih 8, ki jih je prevoznik
najbolje izkoristil.
37. člen
(1) Dovolilnica CEMT je neveljavna, kolikor na njej niso
vpisani sledeči podatki: 
-       
ime in poln naslov prevoznika, ki dovolilnico uporablja; 
-       
žig in podpis organa, ki je dovolilnico izdal; 
-       
datum začetka in prenehanja veljavnosti dovolilnice; 
-       
datum izdaje dovolilnice CEMT. 
(2) Dovolilnica CEMT ravno tako ne velja, če ji ni priložen
pravilno izpolnjen dnevnik voženj in veljavna potrdila, ki potrjujejo skladnost
z vrsto uporabljene dovolilnice (EURO 3, EURO 4 …) tovorno vozilo. Šteje se, da
je dovolilnica neveljavna, če se pri pregledu na kraju samem ugotovi, da so
prekoračene zgornje meje emisij ali niso izpolnjene varnostne zahteve, ki so
določene za takšna tovorna vozila.
38. člen
(1) Prevoznik, ki mu je odvzeta CEMT dovolilnica, jo je
dolžan vrniti skladno s tretjim odstavkom 96. člena zakona. V kolikor prevoznik
tega ne stori, delivec po pravnomočnosti odločbe o odvzemu CEMT dovolilnice,
obvesti direkcijo, ki dovolilnico CEMT prekliče pri sekretariatu CEMT. Na
podlagi tega postopka direkcija izda delivcu novo CEMT dovolilnico. Delivec
CEMT dovolilnico dodeli prevozniku, ki je prvi upravičen do njene dodelitve. 
(2) Odvzete CEMT dovolilnice se v tekočem koledarskem letu
dodelijo drugim prevoznikom, ki izpolnjujejo pogoje za pridobitev CEMT
dovolilnic glede na vrstni red na čakalni listi. Pred dodelitvijo se pri
prevozniku preveri, če še izpolnjuje predpisane pogoje in merila. V primeru, da
jih ne izpolnjuje, se mu CEMT dovolilnica ne dodeli. Dodeli se naslednjemu na
čakalni listi, pri katerem se ponovno preveri izpolnjevanje pogojev in meril.
XII. UPORABA DOVOLILNIC
39. člen
(1) Prevoznik mora dovolilnice uporabljati v skladu z
določili zakona in tega pravilnika, predvsem pa ne sme prevoza opraviti brez
dovolilnice ali s ponarejeno dovolilnico. 
(2) Vse pridobljene dovolilnice lahko prevoznik uporabi samo
z vozili, za katere ima prevoznik na dan opravljanja prevoza veljaven izvod
licence za motorno vozilo. Registrska številka motornega vozila mora biti
vpisana na dovolilnico. 
(3) Prevoznik je dolžan vrniti uporabljene dovolilnice
delivcu. Prevoznik vrača dovolilnice na način, kot ga določi delivec. Pri
vračilu predloži seznam vrnjenih dovolilnic na obrazcu, ki ga predpiše
minister, pristojen za promet. Seznam vrnjenih dovolilnic mora vsebovati poleg
številke dovolilnice in registrske označbe vozila, s katerim je bila
uporabljena dovolilnica, tudi številke prevoznik (CMR) in številke faktur za
prevoz, za katerega je dovolilnico uporabil. 
(4) Ukradeno dovolilnico delivec upošteva kot vrnjeno in
uporabljeno, če prevoznik dostavi policijski zapisnik in preklic v uradnem
listu. 
(5) Za izgubljene in uničene dovolilnice mora prevoznik
delivcu podati pismeno izjavo s priloženim tovornim listom ter računom za
opravljen prevoz z dovolilnico in preklicem v uradnem listu, drugače jih
delivec ne upošteva kot vrnjene in uporabljene.
40. člen
(1) Delivec vrnjene uporabljene dovolilnice prevoznika
vizualno pregleda. V primeru, da so na dovolilnici opazne spremembe, opravi
pregled tudi z UV svetlobo. Če so na dovolilnici popravljeni podatki o
prevozniku ali o registrski številki vozila, takšno dovolilnico evidentira kot
nepravilno uporabljeno. Kot nepravilno uporabljene šteje tudi dovolilnice, iz
katerih je razvidno, da so bile uporabljene z vozilom drugega prevoznika
oziroma jih ni uporabil prevoznik, kateremu so bile dodeljene razen, če ni bil
opravljen prenos dovolilnice v skladu z zakonom in tem pravilnikom. 
(2) Delivec podatke o vozilu na dovolilnici vnese v
informacijski sistem, kjer se podatki primerjajo s podatki o izvodih licenc. V
primeru, da dovolilnica ni bila uporabljena z vozilom, za katerega ima
prevoznik izvod licence oziroma ga nima v evidenci vozil, ki se uporablja za
preverjanje izpolnjevanja pogoja finančne sposobnosti izdajo licence oziroma
izvodov licenc, se takšna dovolilnica evidentira kot nepravilno uporabljena.
41. člen
(1) Neuporabljene dovolilnice mora prevoznik obvezno vrniti
delivcu najkasneje v roku osmih dni po preteku veljavnosti dovolilnice. 
(2) Za izvajanje nadaljnjih rednih obdobnih delitev se
vrnjene neuporabljene dovolilnice štejejo za uporabljene in delivec ob rednih
delitvah na podlagi tako vrnjenih dovolilnic ne izvaja odbitkov dovolilnic
zaradi neuporabe. 
(3) Prevoznik mora vrniti tudi vse CEMT dovolilnice, ki jim
je potekla veljavnost.
XIII. IZDAJA IN VSEBINA ODLOČB DELIVCA
42. člen
(1) Delivec o določitvi letnega načrta dodelitve dovolilnic,
številu in vrstah dodeljenih dovolilnic ob rednih obdobnih delitvah ter drugih
svojih odločitvah izda prevozniku odločbo. 
(2) Za določitev letnega načrta dodelitve dovolilnic mora
delivec v izreku odločbe tabelarično prikazati število posameznih vrst
dovolilnic, ki se prevozniku določijo za delitev v naslednjem delilnem letu. V
obrazložitvi odločbe pa mora delivec obrazložiti svojo odločitev tako, da je iz
obrazložitve razvidno, kako je pri odločanju delivec uporabil veljavne
predpise, na katerih je utemeljil svojo odločitev ter navesti na kakšen način,
kje in kdaj bo lahko prevoznik prejemal dodeljene dovolilnice. Obrazložitev se
mora nanašati na vsakega posameznega prevoznika in mora zato tudi vsebovati vse
potrebne podatke, na podlagi katerih se je delivec odločal. 
(3) Obrazložitev odločbe o letnem načrtu mora vsebovati tudi
tabelo, v kateri mora delivec za vsako vrsto dovolilnice, ki jo je prevoznik
prejemal ali jo bo prejemal, prikazati najmanj: 
-       
letni načrt, ki ga je imel prevoznik določenega v preteklem delilnem
letu, 
-       
število pravilno uporabljenih dovolilnic v obdobju oktober–oktober, 
-       
odstotek zmanjšanja ali povečanja določenih vrst dovolilnic v načrtu
zaradi zmanjšanja ali povečanja kvote prejetih dovolilnic, 
-       
pri dovolilnicah, ki jih delivec deli novim prevoznikom, število teh
dovolilnic, ki je na razpolago novim prevoznikom. 
(4) V odločbah za izvajanje rednih obdobnih delitev
dovolilnic mora delivec v izreku odločbe tabelarično prikazati število in vrsto
dovolilnic, ki se prevozniku dodelijo za posamezno delilno obdobje. V
obrazložitvi odločbe mora tabelarično prikazati za vsako vrsto dovolilnice
posebej: 
-       
določen letni načrt delitve dovolilnic, 
-       
obdobni načrt delitve, 
-       
odstotek zmanjšanja dodeljenih dovolilnic in razlog zmanjšanja mora biti
v tabeli jasno razviden (npr. nepravilna uporaba, nevračilo dovolilnic ipd.), 
-       
število dodeljenih dovolilnic za delilno obdobje. 
(5) Delivec lahko v tabelah prikaže tudi druge podatke, za
katere meni, da bi bilo to potrebno zaradi lažjega razumevanja njegove
odločitve. V vsakem primeru pa mora njegova odločba obvezno vsebovati najmanj
vsebine, naštete v prvem, drugem, tretjem in četrtem odstavku tega člena.
43. člen
Če prevoznik zoper odločbo delivca vloži pritožbo in delivec
ne spremeni svoje odločitve, odločbo skupaj z upravnimi dokumenti zadeve
posreduje ministrstvu.
XIV. KONTROLA DELITVE DOVOLILNIC
44. člen
(1) Ministrstvo izvaja strokovni in upravni nadzor nad
izvajanjem nalog in postopkov, ki jih v okviru delitve dovolilnic izvaja
delivec. 
(2) Za izvajanje nadzora minister, pristojen za promet,
določi komisijo ali posameznega delavca ministrstva ali direkcije. V primeru,
da pooblasti komisijo, je v komisijo lahko imenovan tudi po en predstavnik združenj
prevoznikov. V primeru, da obstaja več združenj avtoprevoznikov se v komisijo
imenuje po enega predstavnika največ treh združenj. 
(3) Kolikor se v okviru ministrstva oziroma direkcije
organizira notranja organizacijska enota za nadzor delitve dovolilnic, nadzor
nad delom delivcev izvaja ta enota. 
(4) Pooblaščena oseba neposredno opravlja nadzor delitve
dovolilnic. Delivec mora za izvajanje nadzora iz prvega odstavka zagotoviti vso
potrebno dokumentacijo in pojasnila ter dostope do baz podatkov, ki se vodijo
ali hranijo na elektronskem mediju ali v drugi obliki in po potrebi pripraviti
poročilo o predmetu nadzora. 
(5) Pooblaščena oseba, ki opravi nadzor, o tem sestavi
zapisnik, ki ga posreduje v pregled in pripombe delivcu, nato pa ga s predlogi
za ukrepanje predloži ministru, pristojnem za promet. 
(6) Če se pri nadzoru ugotovijo pomanjkljivosti ali
nepravilnosti, odredi ministrstvo z odločbo ustrezne ukrepe za njihovo odpravo.
(7) Kolikor delivec ne upošteva oziroma ne izvrši odločbe
ministrstva, lahko ministrstvo sprejme naslednje ukrepe: 
-       
delivca opozori, 
-       
začne postopek upravne izvršbe za izvršitev svoje odločbe, 
-       
začne postopek odvzema javnega pooblastila, ki je bilo podeljeno delivcu
za delitev dovolilnic.
45. člen
Pristojna inšpekcija lahko, zaradi izvajanja nadzora nad
pravilnostjo uporabe dovolilnic, pregleda dokumentacijo o opravljenih prevozih
pri prevoznikih, ki morajo za te namene najmanj tri leta od dne opravljenega
prevoza hraniti CMR obrazce in fakture o opravljenih prevozih ter jih na
zahtevo inšpektorja predložiti na vpogled.
XV. PREHODNE IN KONČNE DOLOČBE
46. člen
Skladno s 136. členom Zakona o prevozih v cestnem prometu
(Uradni list RS, št. 131/06 in 5/07 – popravek) se za delitev kvote dovolilnic
med Gospodarsko zbornico Slovenije in Obrtno zbornico Slovenije, še uporabljajo
določila Pravilnika o delitvi dovolilnic za mednarodni prevoz blaga v cestnem
prometu (Uradni list RS, št. 82/02, 92/03, 129/03, 11/04 in 120/05).
47. člen
Prevoznikom, katerim so bile, pred uveljavitvijo tega pravilnika
in ob dodelitvi CEMT dovolilnice, ki ne velja v Republiki Avstriji in Republiki
Italiji (CEMT za tretje države), odvzete Hrvaške dovolilnice – prevozi za
tretje države, se v primeru odvzema CEMT dovolilnice, najkasneje pri določitvi
naslednjega letnega načrta, tako odvzete dovolilnice vrnejo.
48. člen
Določila tega pravilnika se začnejo uporabljati za izvedbo
prve naslednje redne delitve dovolilnic in določitve letnega načrta delitve
dovolilnic, po uveljavitvi tega pravilnika.
49. člen
Z dnem uveljavitve tega pravilnika preneha veljati Pravilnik
o delitvi dovolilnic za mednarodni prevoz blaga v cestnem prometu (Uradni list
RS, št. 82/02, 92/03, 129/03, 11/04 in 120/05), razen določb o izvajanju rednih
delitev dovolilnic, ki se uporabljajo do izteka zadnje redne delitve
dovolilnic.
50. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-91/2007/22-0082757
Ljubljana, dne 18. julija 2007
EVA 2007-2411-0010
mag. Janez Božič l.r. 
Minister 
za promet