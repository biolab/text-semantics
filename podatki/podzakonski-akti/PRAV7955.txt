I. SPLOŠNA DOLOČBA
1. člen
(vsebina pravilnika)
Ta pravilnik ureja trajanje in razporeditev
organiziranega izobraževalnega dela (v nadaljevanju: pouk), trajanje in razporeditev
šolskih počitnic, pouka proste dneve ter roke za opravljanje izpitov in izdajo
predpisanih listin.
II. ŠOLSKO LETO IN TRAJANJE POUKA
2. člen
(šolsko leto in pouk)
Šolsko leto se prične 1. septembra in
konča 31. avgusta naslednjega koledarskega leta. Šolsko leto se lahko v
poklicnem in strokovnem izobraževanju začne tudi 1. marca in konča
28. februarja naslednjega koledarskega leta.
Pouk se začne 1. septembra in konča
24. junija. Za dijake, ki so šolsko leto začeli 1. marca, se pouk
konča najkasneje zadnji dan februarja v naslednjem koledarskem letu.
Dijaki zaključnih letnikov končajo pouk v
skladu s šolskim koledarjem iz 14. člena tega pravilnika.
3. člen
(omejitve)
Če je z izobraževalnim programom določen
tak obseg izobraževanja, ki ga ni mogoče izvesti do 24. junija, se po tem
datumu lahko izvaja le praktično usposabljanje z delom pri delodajalcu.
Praktično usposabljanje pri delodajalcu se
lahko izvaja tudi ob pouka prostih dnevih.
Če traja izobraževanje v programih nižjega
poklicnega izobraževanja dve leti in pol, traja pouk v zaključnih letnikih
najdlje do 15. januarja.
Organizirana priprava na splošno maturo,
poklicno maturo oziroma zaključni izpit za zaključne letnike traja od zaključka
pouka do roka, določenega s šolskim koledarjem iz 14. člena tega pravilnika.
4. člen
(ocenjevalna obdobja)
Pouk je v šolskem letu organiziran
praviloma v dveh ocenjevalnih obdobjih.
Prvo ocenjevalno obdobje traja od
1. septembra do 15. januarja, drugo pa od 16. januarja do
zaključka pouka.
Če se šolsko leto začne 1. marca,
traja prvo ocenjevalno obdobje do 24. junija, drugo pa od
1. septembra do 28. februarja naslednjega koledarskega leta.
Ne glede na prvi odstavek tega člena lahko
učiteljski zbor oziroma programski učiteljski zbor v načrtu ocenjevanja
predlaga več ocenjevalnih obdobij in njihovo trajanje.
Če se dijaki praktično usposabljajo z delom
pri delodajalcu v strnjeni obliki najmanj štiri mesece, je to čas enega
ocenjevalnega obdobja.
5. člen
(letni delovni načrt in načrt ocenjevanja)
Svet šole določi z letnim delovnim načrtom
organizacijo, razporeditev in načine izvedbe vseh oblik organiziranega
izobraževalnega dela, ki jih določa izobraževalni program.
Sestavni del letnega delovnega načrta je
tudi načrt ocenjevanja.
6. člen
(trajanje pouka)
Pouk traja 5 dni v tednu, razen če minister
s šolskim koledarjem ne določi drugače.
7. člen
(urnik)
Tedenski razpored pouka se določi z
urnikom.
Pouk se začenja praviloma ob osmih zjutraj,
razen če svet šole v soglasju s svetom staršev in učiteljskim zborom odloči
drugače.
8. člen
(odmor)
Med urami pouka imajo dijaki najmanj 5 minut
odmora, enkrat dnevno pa praviloma 30 minut, vendar ne manj kot 20 minut.
III. POUKA PROSTI DNEVI
9. člen
(pouka prosti dnevi)
Pouka prosti dnevi so:
-      
z zakonom določeni državni prazniki in dela prosti dnevi,
-      
šolske počitnice,
-      
en dan za sistematične zdravstvene preglede dijakov,
-      
en dan, določen z letnim delovnim načrtom šole – dan šole.
10. člen
(počitnice)
Dijaki in vajenci srednjih šol v Republiki
Sloveniji imajo: jesenske, novoletne, zimske, prvomajske in poletne počitnice.
Jesenske počitnice trajajo praviloma en
teden v času praznikov (31. oktober, 1. november). Ti prazniki se
vključijo v počitnice.
Novoletne počitnice trajajo od
25. decembra do izteka novoletnih praznikov.
Zimske počitnice trajajo en teden in se
začnejo tretji ponedeljek v februarju.
Prvomajske počitnice trajajo od
27. aprila do izteka prvomajskih praznikov.
Poletne počitnice trajajo od konca pouka do
31. avgusta tekočega šolskega leta.
IV. ROKI ZA OPRAVLJANJE IZPITOV
11. člen
(izpitni roki)
Roke za opravljanje splošne mature in poklicne
mature določita na podlagi šolskega koledarja iz 14. člena Državna komisija za
splošno maturo oziroma Državna komisija za poklicno maturo, za zaključni izpit
pa pristojni organ za zaključni izpit.
S šolskim koledarjem so določena obdobja
opravljanja izpitov v posameznih izpitnem roku, in sicer:
-      
spomladanskem (po koncu pouka),
-      
jesenskem (od 16. avgusta do 20. oktobra),
-      
zimskem (med 1. februarjem in 1. marcem).
Izpiti, s katerimi dijaki popravljajo oceno
letnika, se lahko opravljajo najprej po petih dneh po končanem pouku.
Šola lahko za dijake, ki se izobražujejo
izredno, če se pouk izvaja modularno oziroma če obstajajo utemeljeni razlogi,
določi izpitne roke tudi izven rokov, določenih s šolskim koledarjem.
12. člen
(opravljanje izpitov)
Šola mora dijakom zagotoviti, da v šolskem
letu lahko opravljajo:
-      
sprejemne izpite v skladu z vpisnimi roki in postopki,
-      
diferencialne izpite najmanj v dveh izpitnih rokih,
-      
dopolnilne izpite najmanj v dveh izpitnih rokih,
-      
popravne, predmetne in druge izpite v treh izpitnih rokih.
Če je pouk posameznega predmeta razporejen
tako, da ne traja do 24. junija, lahko dijak po pravilih, ki veljajo za
spomladanski izpitni rok, v zimskem izpitnem roku enkrat opravlja posamezni
izpit.
V tem primeru je izkoristil enega od dveh
možnih izpitnih rokov za opravljanje izpitov v šolskem letu.
V. RAZDELITEV OBVESTIL IN SPRIČEVAL
13. člen
(obvestila in spričevala)
Obvestilo o uspehu v ocenjevalnem obdobju
razen zadnjem se dijakom razdelijo najkasneje v treh delovnih dneh po
ocenjevalni konferenci.
Ne glede na prejšnji odstavek se obvestilo
o uspehu v ocenjevalnem obdobju razdeli ob koncu zadnjega ocenjevalnega obdobja
dijakom, ki so bili ob koncu pouka neuspešni, in dijakom, ki v skladu z
izobraževalnim programom še niso opravili praktičnega usposabljanja.
Spričevala oziroma obvestila o uspehu v
letniku se dijakom razdelijo najkasneje v treh delovnih dneh po končanem pouku.
Dijakom, ki v skladu z izobraževalnim programom opravljajo praktično
usposabljanje pri delodajalcu še po 24. juniju, se podeli spričevala
oziroma obvestila o uspehu v letniku najkasneje do 27. avgusta.
Spričevala o splošni oziroma poklicni
maturi se dijakom razdelijo v skladu s koledarjem opravljanja splošne oziroma
poklicne mature, spričevalo o zaključnem izpitu pa s koledarjem opravljanja
zaključnega izpita.
Spričevala o splošni maturi, poklicni
maturi oziroma zaključnem izpitu se lahko slovesno razdelijo v roku, ki ga
določi šola z letnim delovnim načrtom. Šola izda maturitetno spričevalo na
zahtevo maturanta tudi pred slovesno razdelitvijo.
VI. IZVAJANJE PRAVILNIKA
14. člen
(šolski koledar)
Minister, pristojen za šolstvo, najkasneje
do 31. maja v tekočem šolskem letu izda šolski koledar za naslednje šolsko
leto.
15. člen
(izjeme)
Šola lahko v soglasju z ministrom odstopi
od posameznih določb tega pravilnika, kadar za to obstajajo utemeljeni razlogi,
če zagotovi ustrezno realizacijo izobraževalnega programa.
Šola lahko v letnem delovnem načrtu določi,
da se dva dneva pouka v šolskem letu izvedeta v drugem terminu, kot ju za pouk
določa šolski koledar, ne more pa ju izvesti na dan, ko pouk že poteka. Dneva
ne smeta biti določena v istem tednu, razmik med njima pa mora biti najmanj
teden dni.
16. člen
(uporaba pravilnika)
Ta pravilnik se uporablja tudi za dijake,
ki se izredno izobražujejo, za dijaške domove in zavode za izobraževanje otrok
in mladostnikov s posebnimi potrebami, za zasebne šole s koncesijo in druge
zasebne šole, ki nimajo koncesije.

Pravilnik o šolskem koledarju v srednjih šolah
(Uradni list RS, št. 78/07)
vsebuje naslednje prehodne in končne določbe:
»VII. PREHODNE IN KONČNE DOLOČBE
17. člen
(smiselna
uporaba pravilnika)
Določbe tega pravilnika se v skladu z
zakonom smiselno uporabljajo tudi za vajence.
Vajencem morata biti do 30. avgusta
zagotovljeni dve možnosti za opravljanje izpita iz posameznega predmeta.
18. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o šolskem koledarju za gimnazije, poklicne, srednje tehniške
in strokovne šole (Uradni list RS, št. 17/97, 40/99, 69/02 in 84/06).
19. člen
(uveljavitev
pravilnika)
Ta pravilnik začne veljati osmi dan po
objavi v Uradnem listu Republike Slovenije, uporablja pa se od
1. septembra 2007 dalje.«.

Pravilnik o spremembah Pravilnika o šolskem
koledarju v srednjih šolah (Uradni list RS, št. 45/10) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.