I. SPLOŠNA DOLOČBA
1. člen
(vsebina)
(1) Ta uredba podrobneje ureja načine in pogoje za
zagotavljanje pravic prosilcem za mednarodno zaščito (v nadaljnjem besedilu:
prosilec), in sicer glede:
-       
posebne obravnave ranljivih oseb s posebnimi potrebami,
-       
materialne oskrbe v primeru nastanitve v azilnem domu ali njegovi
izpostavi (v nadaljnjem besedilu: azilni dom),
-       
finančne pomoči v primeru nastanitve na zasebnem naslovu,
-       
nujnega zdravljenja,
-       
izobraževanja,
-       
dostopa na trg dela,
-       
žepnine.
(2) S to uredbo se ureja tudi način izdaje, oblika in
vsebina izkaznice prosilca.
II. PRAVICE PROSILCEV ZA MEDNARODNO ZAŠČITO
2. člen
(uveljavljanje pravic)
Prosilec uveljavlja pravice iz Zakona o mednarodni zaščiti
(Uradni list, št. 16/17 – uradno prečiščeno besedilo; v nadaljnjem besedilu:
zakon) z izkaznico prosilca.
3. člen
(obravnava ranljivih oseb s posebnimi potrebami)
(1) Če se v postopkih skladno s 13. členom zakona
ali s strani uslužbencev urada Vlade Republike Slovenije, pristojnega za oskrbo
migrantov (v nadaljnjem besedilu: urad), ugotovi obstoj posebnih potreb glede
sprejema oziroma potreb po posebnih jamstvih v postopku, se te posebne potrebe
navedejo v obrazcu iz priloge 1, ki je sestavni del te uredbe. Obrazec je del
spisa ali spisovne dokumentacije prosilca.
(2) Da se zagotovijo vsa potrebna postopkovna jamstva
oziroma prilagodijo pogoji sprejema ranljivim osebam s posebnimi potrebami, se
ministrstvo, pristojno za notranje zadeve (v nadaljnjem besedilu: ministrstvo),
in urad medsebojno obveščata.
(3) Prosilcu, ki potrebuje posebna jamstva v postopku,
ministrstvo skladno z naravo ocenjenih posebnih potreb prilagodi tolmačenje v
postopku mednarodne zaščite in mu zagotovi pomoč ustreznega strokovnjaka, ki mu
pomaga, da lahko sodeluje v postopku mednarodne zaščite. Če je prosilec gluh,
mu ministrstvo omogoči tolmača znakovnega jezika. Če se prosilec ne more
izražati ne govorno ne z znakovnim jezikom, mu ministrstvo omogoči izražanje na
drug način.
(4) Prosilcu iz drugega odstavka tega člena ministrstvo
omogoči več časa za pripravo na osebni razgovor. Če je to potrebno, se osebni
razgovor lahko izvede tudi po delih.
(5) Prosilcu s posebnimi potrebami glede sprejema urad
prilagodi nastanitev, zdravstveno oskrbo, nego, psihološko svetovanje in
prehrano.
4. člen
(pravica do materialne oskrbe v primeru nastanitve v azilnem
domu)
(1) Prosilcu, ki je nastanjen v azilnem domu, materialno
oskrbo zagotavlja urad. Če je prosilec nastanjen v drugi primerni instituciji
skladno z drugim odstavkom 83. člena zakona, mu urad zagotovi obleko,
obutev in higienske potrebščine, če mu to ni zagotovljeno.
(2) Stroške materialne oskrbe in nastanitve prosilca v
drugih primernih institucijah iz drugega odstavka 83. člena zakona krije
urad na podlagi izstavljenega računa za stroške storitev institucionalnega
varstva.
5. člen
(strošek dnevne materialne oskrbe za prosilca)
(1) Strošek dnevne materialne oskrbe za prosilca je
povprečni dnevni strošek materialne oskrbe prosilca v azilnem domu, izračunan
za proračunsko obdobje preteklega leta.
(2) Strošek dnevne materialne oskrbe sestavljajo letni:
-       
sorazmerni stroški, povezani z nastanitvijo,
-       
stroški prehrane,
-       
stroški obleke in obutve ter
-       
stroški higienskih potrebščin.
(3) Sorazmerni stroški, povezani z nastanitvijo,
vključujejo stroške ogrevanja, električne energije in komunalnih storitev.
Upoštevajo se zgolj stroški nastanitvenega dela azilnega doma.
(4) Strošek dnevne materialne oskrbe za prosilca se
izračuna tako, da se ob zaključku proračunskega leta seštejejo vsi stroški iz
drugega odstavka tega člena, nato pa se delijo s številom bivalnih dni
prosilcev v obračunskem letu.
(5) Vlada Republike Slovenije enkrat letno s sklepom
določi višino stroška dnevne materialne oskrbe za prosilca.
(6) Mesečni strošek materialne oskrbe prosilca se
izračuna tako, da se pomnoži višina stroška dnevne materialne oskrbe s številom
dni v mesecu.
6. člen
(ugotavljanje lastnih sredstev za preživljanje)
(1) Urad kot lastna sredstva prosilca za preživljanje
upošteva sredstva, ki jih ima prosilec v lasti ob nastanitvi v azilnem domu in
ki jih za namen kritja stroškov ali sorazmernega deleža stroškov materialne
oskrbe izroči uradu.
(2) Urad prevzame prosilčeva lastna sredstva za
preživljanje največ v skupni višini šestmesečnega povračila stroškov ali
sorazmernega deleža stroškov materialne oskrbe, upoštevajoč izračun iz
7. člena te uredbe.
(3) Po porabi prevzetih sredstev urad ponovno ugotovi
višino prosilčevih lastnih sredstev za preživljanje ter v primeru ugotovljenih
prosilčevih lastnih sredstev za preživljanje ravna v skladu s prvim in drugim
odstavka tega člena.
(4) O prevzemu lastnih sredstev za preživljanje izda
urad prosilcu potrdilo na obrazcu iz priloge 2, ki je sestavni del te uredbe. V
primeru da prosilec zapusti azilni dom, se mu preostanek neporabljenih
izročenih sredstev vrne.
(5) Urad kot lastna sredstva za preživljanje upošteva
tudi mesečne neto prejemke, pridobljene na podlagi 87. člena zakona.
(6) Nagrada, prejeta na podlagi šestega odstavka
82. Člena zakona, in žepnina se ne upoštevata kot lastna sredstva za
preživljanje.
(7) Mesečni znesek prosilčevih lastnih sredstev za
preživljanje znaša v primeru upoštevanja prvega odstavka tega člena šestino
prosilčevih lastnih sredstev za preživljanje, v primeru upoštevanja petega
odstavka tega člena pa mesečni neto prejemek, izplačan v mesecu pred mesecem, v
katerem urad ugotavlja prosilčeva lastna sredstva za preživljanje.
(8) Višina mesečnega povračila za kritje stroškov ali
sorazmernega deleža stroškov materialne oskrbe se na novo določi ob vsaki
spremembi mesečnega zneska prosilčevih lastnih sredstev za preživljanje.
(9) V primeru ugotavljanja lastnih sredstev za
preživljanje družine se upoštevajo sredstva vseh družinskih članov. Pri
opredelitvi družinskih članov se uporabljajo določbe 25. točke 2. člena
zakona.
7. člen
(izračun povračila za kritje stroškov ali sorazmernega deleža
stroškov materialne oskrbe)
Urad na podlagi ugotovljenega
mesečnega zneska prosilčevih lastnih sredstev za preživljanje iz sedmega
odstavka prejšnjega člena izračuna višino mesečnega povračila za kritje
stroškov ali sorazmernega deleža stroškov materialne oskrbe, upoštevajoč
naslednje kriterije:


Mesečni znesek prosilčevih lastnih sredstev za
  preživljanje glede na mesečni strošek materialne oskrbe, upoštevajoč število
  družinskih članov

Mesečno povračilo za kritje stroškov ali sorazmernega
  deleža stroškov materialne oskrbe (izračuna se glede na določen odstotek od
  mesečnega stroška materialne oskrbe)


Večja od 1,5-mesečnega stroška
  materialne oskrbe

100 %


Večja od enomesečnega stroška
  materialne oskrbe in manjša ali enaka 1,5-mesečnemu strošku materialne oskrbe

75 %


Večja od 0,75-mesečnega stroška
  materialne oskrbe in manjša ali enaka mesečnemu strošku materialne oskrbe

50 %


Večja od 0,5-mesečnega stroška
  materialne oskrbe in manjša ali enaka 0,75-mesečnega stroška materialne oskrbe

30 %


Večja od 0,2-mesečnega stroška
  materialne oskrbe in manjša ali enaka 0,5-mesečnega stroška materialne oskrbe

20 %


Manjša ali enaka 0,2-mesečnega stroška
  materialne oskrbe

0 %


8. člen
(postopek plačila)
Prosilec krije mesečno povračilo za kritje stroškov ali
sorazmernega deleža stroškov materialne oskrbe do 15. v mesecu za pretekli
mesec na podlagi sklepa urada, s katerim se določi višina mesečnega povračila
za kritje stroškov ali sorazmernega deleža stroškov materialne oskrbe za
posamezni mesec koriščenja pravice do materialne oskrbe.
9. člen
(nastanitev)
(1) Prosilec je v skladu z možnostmi nastanjen na
ustreznem oddelku azilnega doma, pri čemer urad upošteva predvsem starost, spol
in poseben položaj ranljivih oseb s posebnimi potrebami. Urad zagotovi, da se
ves čas postopka spremlja poseben položaj ranljivih oseb s posebnimi potrebami
in se jim zagotovi ustrezna podpora.
(2) Pri določitvi nastanitvenega oddelka se upoštevajo
družbena skupina, kateri pripada prosilec, načelo ohranjanja enotnosti družine
ter pravica do zasebnosti in osebnega dostojanstva ter varnosti.
(3) Vsakemu prosilcu pripada ležišče. Prosilcu je
omogočena tudi souporaba čajne kuhinje, sanitarnih prostorov in ročne pralnice
na nastanitvenem oddelku.
(4) Urad izda dovolilnico iz petega odstavka
82. člena zakona na obrazcu iz priloge 3, ki je sestavni del te uredbe, v
naslednjih primerih:
-       
zaradi večdnevnih organiziranih aktivnosti;
-       
humanitarnih in drugih utemeljenih osebnih razlogov (poroka, smrt,
sklenitev zakonske zveze, rojstvo otroka itd.).
(5) Mladoletnemu prosilcu in mladoletnemu prosilcu brez
spremstva se dovolilnica iz prejšnjega odstavka izda samo s pisnim soglasjem staršev
oziroma zakonitega zastopnika.
(6) Prosilec uradu pred izdajo dovolilnice posreduje
podatke o naslovu, kjer se bo zadrževal, in telefonsko številko, na katero bo
ves čas odsotnosti dosegljiv.
10. člen
(razselitev v druge primerne institucije)
(1) Prosilca se lahko v primeru izjemnih osebnih
okoliščin na podlagi njegove vloge razseli v druge primerne institucije, če mu
urad ne more zagotoviti nastanitve v azilnem domu.
(2) Vlogi za razselitev v druge primerne institucije
prosilec priloži dokazila, iz katerih je razvidno, da mu urad ne more
zagotoviti nastanitve v azilnem domu. Vloga za razselitev v druge primerne
institucije se vloži na obrazcu iz priloge 4, ki je sestavni del te uredbe.
(3) Vlogo za razselitev v druge primerne institucije
prosilec vloži pri uradu, ki vlogo z vsemi priloženimi dokazili posreduje
komisiji iz četrtega odstavka 83. člena zakona, ki ugotavlja utemeljenost
razlogov in o tem poda mnenje.
(4) Če se prosilec nastani v varni hiši, lahko vloži
vlogo po nastanitvi v navedeni instituciji.
11. člen
(razselitev na zasebni naslov)
(1) Urad lahko ob izpolnjenih pogojih iz zakona prosilcu
odobri razselitev na zasebni naslov na podlagi vloge, ki se vloži na obrazcu iz
priloge 4.
(2) Ustreznost pogojev za bivanje na zasebnem naslovu
ugotavlja urad, ki opravi ogled prostorov za bivanje. O ogledu se pripravi
poročilo na obrazcu iz priloge 5, ki je sestavni del te uredbe. Ogled se tudi
fotografsko dokumentira.
(3) Zagotovljeni pogoji za bivanje prosilca na zasebnem
naslovu morajo ustrezati minimalnim bivalnim standardom in minimalnim
higienskim standardom.
(4) Minimalni bivalni standardi so:
-       
prostori, namenjeni bivanju, spanju in uživanju hrane, morajo imeti tla,
ki so pokrita z oblogo, stene in strop morajo biti izolirani, vrata in okna
morajo tesniti in se odpirati, da je omogočeno zračenje;
-       
prostori, namenjeni bivanju, spanju in uživanju hrane, morajo biti
ustrezno vzdrževani, zagotovljena mora biti možnost ogrevanja;
-       
zagotovljeni morajo biti gradbeni in požarni normativi;
-       
v dnevnih in spalnih prostorih mora biti poskrbljeno za zadostno
osvetlitev (naravno in električno);
-       
za vsakega odraslega stanovalca mora biti zagotovljena samostojna
postelja, največ dve postelji sta lahko ena nad drugo;
-       
v prostoru, ki je namenjen bivanju, spanju, uživanju hrane, lahko biva
največ šest odraslih oseb;
-       
glede na število oseb, ki bivajo v prostoru, mora biti zagotovljena
minimalna površina na osebo, in sicer za spanje najmanj 6 m2, za
kuhinjo 1 m2 in bivanje 1 m2, brez sanitarnih
prostorov.
(5) Minimalni higienski standardi so:
-       
v sanitarijah mora biti stranišče s straniščno školjko z urejenim
splakovanjem, umivalnik ter prha z mrzlo in toplo vodo;
-       
stranišče in prha morata biti s steno ločena od ostalih bivalnih
prostorov, vendar v istem bivalnem objektu.
(6) Vlogi za razselitev na zasebni naslov iz prvega
odstavka tega člena prosilec predloži najemno pogodbo oziroma v primeru
brezplačne nastanitve izjavo o soglasju lastnika, da sprejme prosilca v
nastanitev.
12. člen
(razselitev na zasebni naslov v primeru izjemnih osebnih
okoliščin prosilca)
(1) Vloga za razselitev na zasebni naslov v primeru
izjemnih osebnih okoliščin se vloži na obrazcu iz priloge 4. Prosilec vlogi
priloži najemno pogodbo oziroma v primeru brezplačne nastanitve izjavo o
soglasju lastnika, da sprejema prosilca v nastanitev. Vlogi prosilec priloži
tudi dokazila o obstoju izjemnih okoliščin.
(2) Vlogo za razselitev na zasebni naslov prosilec vloži
pri uradu, ki vlogo z vsemi priloženimi dokazili posreduje komisiji iz četrtega
odstavka 83. člena zakona, ki ugotavlja utemeljenost razlogov in o tem
poda mnenje uradu, ki o odloči o razselitvi.
(3) Za razselitev na zasebni naslov v primeru izjemnih
okoliščin se uporabljajo določbe drugega, tretjega, četrtega in petega odstavka
prejšnjega člena.
13. člen
(dolžnost sporočanja in preverjanje okoliščin v zvezi z
nastanitvijo na zasebnem naslovu)
(1) Urad lahko preverja vse okoliščine v zvezi z
nastanitvijo na zasebnem naslovu, ki vplivajo na upravičenost do razselitve iz
azilnega doma.
(2) Prosilca, ki je nastanjen na podlagi 10., 11. in
12. člena te uredbe, se v primeru spremenjenih okoliščin ali na njegovo
prošnjo lahko ponovno nastani v azilnem domu.
14. člen
(prehrana)
(1) Prosilcu, ki je nastanjen v azilnem domu, urad ob
smiselni uporabi priporočil referenčnih vrednosti za energijski vnos ter vnos
hranil, izdanih s strani inštituta, pristojnega za javno zdravje, zagotovi
pravico do prehrane, ki praviloma obsega tri obroke dnevno.
(2) Otroci stari do 15 let, ki bivajo v azilnem domu,
imajo pravico do dopoldanske in popoldanske malice.
(3) Prosilcu s posebnimi zdravstvenimi ali drugimi
potrebami, ki jih dokaže z zdravniškim ali drugim ustreznim potrdilom, urad
zagotovi ustrezno prehrano. Prosilcu je v skladu z možnostmi zagotovljena
prehrana, ki upošteva njegove posebne prehranjevalne navade.
(4) Vsebina jedilnikov se usklajuje mesečno.
15. člen
(obleka, obutev in higienske potrebščine)
(1) Prosilcu urad ob nastanitvi v azilni dom zagotovi
nastanitveni paket, ki obsega higienske potrebščine in posteljnino.
(2) Prosilcu urad zagotavlja higienske potrebščine.
(3) Prosilcu, ki nima ustreznih oblačil in obutve, urad
zagotavlja ustrezna oblačila in obutev.
(4) Oblačila, obutev in higienske potrebščine iz drugega
in tretjega odstavka tega člena se izdajo na podlagi obrazca iz priloge 6, ki
je sestavni del te uredbe. Obrazec izpolni pristojni socialni delavec.
16. člen
(pogrebni stroški)
V primeru smrti prosilca in njegovega pogreba v Republiki
Sloveniji urad krije stroške osnovnega pogreba v skladu s predpisi Republike
Slovenije o pogrebni in pokopališki dejavnosti. Naročnik pogreba je urad.
17. člen
(finančna pomoč v primeru razselitve na zasebni naslov)
(1) Prosilcu, ki mu je odobrena razselitev na zasebni
naslov v skladu z 12. členom te uredbe in nima lastnih sredstev za
preživljanje ali mu preživljanje ni zagotovljeno kako drugače ter nima
zagotovljene brezplačne nastanitve ali na podlagi drugega predpisa ni določen
drug zavezanec za plačilo nastanitve, urad na podlagi vloge za uveljavljanje
finančne pomoči dodeli finančno pomoč.
(2) Zagotovljena brezplačna nastanitev pomeni, da
prosilec za svojo nastanitev ni dolžan plačevati stroškov najema bivalnega
prostora, stanovanjske opreme in obratovalnih stroškov.
(3) Vlogo za uveljavljanje finančne pomoči vloži
prosilec pri uradu, in sicer na obrazcu iz priloge 7, ki je sestavni del te
uredbe. K vlogi priloži:
-       
potrdilo o dohodkih in lastnih sredstvih za preživljanje oziroma izjavo
o tem, da nima lastnih sredstev za preživljanje;
-       
izjavo, da nima zagotovljene brezplačne nastanitve;
-       
najemno pogodbo za stanovanje oziroma v primeru brezplačne nastanitve
izjavo lastnika stanovanja oziroma osebe, ki sprejme prosilca v nastanitev, o
tem, da je nastanitev brezplačna.
(4) Vlogo za uveljavljanje finančne pomoči za družino
poda praviloma eden izmed staršev, in sicer za vse družinske člane, v primeru
mladoletnega prosilca brez spremstva pa njegov zakoniti zastopnik.
18. člen
(dodelitev finančne pomoči)
(1) O dodelitvi finančne pomoči odloči urad z odločbo.
(2) Finančno pomoč izplačuje uradna oseba urada prosilcu
ob predložitvi veljavne izkaznice v prostorih azilnega doma, in sicer v
gotovini enkrat mesečno za pretekli mesec, ali pa se nakaže na račun prosilca.
(3) Finančno pomoč urad družini dodeli v skupnem znesku,
praviloma se izplačuje vlagatelju, v primeru mladoletnika brez spremstva pa
njegovemu zakonitemu zastopniku.
(4) Prosilec uradu pisno sporoči vsa nova dejstva in
okoliščine ter spremembe, ki vplivajo na odločitev o dodelitvi finančne pomoči,
v roku osmih dni od dneva, ko je zanje izvedel. Urad lahko preverja vse
okoliščine, ki vplivajo na upravičenost do finančne pomoči.
19. člen
(odmera finančne pomoči)
(1) Višino finančne pomoči urad za prosilca določi v
višini obračunanega zneska, ki mu pripada na podlagi 20. člena te uredbe.
(2) Višina finančne pomoči se prosilcu, ki ima lastna
sredstva za preživljanje, določi kot razlika med obračunanim zneskom iz
prejšnjega odstavka in višino mesečnega zneska prosilčevih lastnih sredstev za
preživljanje iz 6. člena te uredbe.
(3) Višina finančne pomoči se družini prosilca, ki ima
lastna sredstva za preživljanje iz 6. člena te uredbe, določi kot razlika
med seštevkom obračunanih zneskov, ki pripadajo posameznim družinskim članom,
in seštevkom mesečnih dohodkov vseh družinskih članov za pretekli mesec.
(4) Sredstva za finančno pomoč zagotavlja urad.
20. člen
(merila za izračun finančne pomoči)
(1) Višina obračunanega zneska za prosilca se v razmerju
do osnovnega zneska minimalnega dohodka, določenega s predpisi, ki urejajo
socialnovarstvene prejemke, določi po naslednjih merilih:
-       
za odraslo osebo ali vlagatelja 1
-       
za vsako naslednjo odraslo osebo v družini 0,5
-       
za otroka do 18. leta starosti 0,7
-       
za mladoletnega prosilca brez spremstva 1.
(2) Prosilcu se obračunani znesek zmanjša:
-       
za 15 %, če ima zagotovljeno brezplačno nastanitev;
-       
za 40 %, če ima zagotovljeno brezplačno prehrano;
-       
za 55 %, če ima zagotovljeno brezplačno bivanje in brezplačno prehrano.
(3) Višina finančne pomoči se na novo določi ob vsaki
spremembi višine mesečnih dohodkov prosilca ali spremembi osnovnega zneska minimalnega
dohodka, določenega s predpisi, ki urejajo socialnovarstvene prejemke, ali
spremembah, ki vplivajo na odmero finančne pomoči iz prvega in drugega odstavka
tega člena.
21. člen
(pravica do nujnega zdravljenja)
(1) Nujno zdravljenje iz 86. člena zakona izvajajo
izvajalci zdravstvene dejavnosti.
(2) Prosilec uveljavlja pravico do nujnega zdravljenja z
veljavno izkaznico.
(3) Sredstva za zdravstveno varstvo prosilcev po tej
uredbi zagotavlja ministrstvo, pristojno za zdravje.
22. člen
(pravica do izobraževanja)
(1) Urad po potrebi mladoletniku zagotovi pripravljalno
učno pomoč z namenom olajšanja dostopa do izobraževalnega sistema.
(2) Sredstva za organizacijo priprave iz prejšnjega
odstavka zagotavlja urad.
(3) Sredstva za zagotavljanje pravic do osnovnošolskega,
poklicnega, srednješolskega, višješolskega in visokošolskega izobraževanja ter
izobraževanja odraslih zagotavlja ministrstvo, pristojno za izobraževanje, v
skladu s predpisi, ki urejajo področje vzgoje in izobraževanja.
(4) Dodatna materialna sredstva za kritje stroškov za
nabavo učnih pripomočkov in del drugih stroškov za izvedbo izobraževanja iz
prvega in drugega odstavka 88. člena zakona (na primer delovni zvezki,
zvezki, copati, barvice, risalni pribor, ekskurzije, kulturni, naravoslovni,
športni in tehnični dnevi), ki jih ne zagotavlja ministrstvo, pristojno za
izobraževanje, ali samoupravna lokalna skupnost, zagotavlja urad pod pogojem,
da prosilec nima lastnih sredstev za preživljanje.
(5) Prosilec, ki se mu zagotovi pravica do izobraževanja
v skladu s prvim, drugim in tretjim odstavkom 88. člena zakona in se
izobraževanja redno udeležuje, je upravičen do kritja stroškov javnega prevoza
do izobraževalnih institucij. Stroške prevoza krije urad.
(6) Prosilec je upravičen do prehrane v šoli v skladu z
zakonom, ki ureja šolsko prehrano.
23. člen
(pravica do dela)
(1) Prosilec, ki dela, je dolžan podatke o pravni
podlagi za opravljanje dela, o višini dohodkov, delovnem času in delodajalcu
vsakič v roku treh dni od začetka opravljanja dela posredovati uradu. Prosilec
je dolžan posredovati tudi podatke o prenehanju dela in spremembi podatkov med
opravljanjem dela.
(2) O prenehanju statusa prosilca urad v roku treh dni
obvesti Zavod Republike Slovenije za zaposlovanje in druge organe, pristojne za
izvajanje in nadzor nad izvajanjem delovne zakonodaje, ter delodajalca.
24. člen
(usposabljanje in izobraževanje za dostop na trg dela)
Prosilcu se po poteku devetih mesecev omogoči vključitev v
usposabljanje in izobraževanje v skladu z zakonom, ki ureja trg dela.
25. člen
(zagotavljanje dostopa do institucij)
(1) Sredstva za stroške javnega prevoza za dostop do
institucij, ki izvajajo pravico iz 22. člena te uredbe, zagotavlja urad.
(2) Sredstva za stroške javnega prevoza za dostop do
institucij, ki izvajajo pravice iz 21. in 24. člena te uredbe, za tiste
prosilce, ki so nastanjeni v azilnem domu in nimajo lastnih dohodkov oziroma
sredstev za preživljanje, zagotavlja urad.
26. člen
(pravica do žepnine)
(1) Prosilec, ki nima lastnih sredstev za preživljanje,
je upravičen do žepnine v višini, ki jo določi Vlada Republike Slovenije v
skladu s petim odstavkom 78. člena zakona.
(2) Žepnino urad prosilcu izplačuje mesečno za pretekli
mesec.
(3) Prosilec je upravičen do žepnine do pravnomočno
končanega postopka priznanja mednarodne zaščite.
(4) Urad izplačuje žepnino prosilcu ob predložitvi
veljavne izkaznice v prostorih azilnega doma. Prosilec s podpisom potrdi
prevzem žepnine.
(5) Žepnina se za mladoletnika izplačuje njegovim
staršem oziroma njegovemu zakonitemu zastopniku.
(6) Nova dejstva in okoliščine, ki vplivajo na pravico
do žepnine, prosilec pristojnemu organu pisno sporoči najkasneje v roku osmih
dni od nastanka.
(7) Urad lahko preverja vse okoliščine v zvezi z
izvajanjem pravice do žepnine.
(8) Sredstva za žepnino zagotavlja urad.
III. IZKAZNICA PROSILCA
27. člen
(izdaja izkaznice prosilca)
(1) Ministrstvo izda izkaznico na obrazcu iz priloge 8,
ki je sestavni del te uredbe.
(2) Izkaznica se izda za največ 120 dni z možnostjo
podaljšanja. Prosilec mora pred iztekom veljavnosti izkaznice zaprositi za
novo. Prosilec je za izkaznico sam odgovoren, na kar se prosilca posebej
opozori pri vložitvi prošnje.
(3) Pogrešitev, izgubo ali tatvino izkaznice prosilec
nemudoma naznani ministrstvu in pri tem navede okoliščine pogrešitve izkaznice.
Pogrešitev, izguba ali tatvina izkaznice se naznani na obrazcu iz priloge 9, ki
je sestavni del te uredbe. Ministrstvo prosilcu po naznanitvi pogrešitve,
izgube ali tatvine izda novo izkaznico.
IV. KOMISIJA
28. člen
(imenovanje komisije)
(1) Za ugotavljanje obstoja izjemnih osebnih okoliščin
za razselitev prosilcev na zasebni naslov iz drugega in tretjega odstavka
83. člena zakona, za odobritev dodatnega obsega zdravstvenih storitev iz
drugega odstavka 86. člena zakona ter za priznanje pravic oseb s priznano
mednarodno zaščito do podaljšanja obdobja nastanitve v integracijski hiši iz
tretjega odstavka 93. člena zakona se ustanovi komisija.
(2) Predsednika komisije in njegovega namestnika ter
člane komisije in njihove namestnike imenuje in razrešuje predstojnik urada, če
s to uredbo ni določeno drugače. Predsednik komisije, člani komisije in njihovi
namestniki se imenujejo za dobo štirih let.
29. člen
(sestava komisije)
(1) Za opravljanje nalog iz prve in tretje alineje
30. člena te uredbe komisijo sestavljajo predsednik in trije člani, v
primeru opravljanja naloge iz druge alineje 30. člena te uredbe pa se
komisija razširi za dodatnega člana (razširjena komisija).
(2) Predsednik in člani komisije imajo svoje namestnike,
ki jih nadomeščajo v primeru njihove odsotnosti.
(3) Za predsednika komisije in njegovega namestnika se
imenuje predstavnik urada.
(4) Za člane komisije in njihove namestnike se
imenujejo:
-       
predstavnik urada;
-       
medicinska sestra oziroma zdravstveni tehnik, zaposlen v azilnem domu;
-       
predstavnik nevladnih organizacij s poznavanjem problematike področja
mednarodne zaščite.
(5) Za dodatnega člana komisije in njegovega namestnika
se imenuje predstavnik ministrstva, pristojnega za zdravje, ki ga imenuje
minister, pristojen za zdravje.
(6) Predsednik komisije lahko za pridobitev strokovnih
mnenj povabi k sodelovanju tudi druge strokovnjake.
30. člen
(naloge komisije)
Komisija daje mnenja oziroma ugotavlja upravičenost do:
-       
razselitve na zasebnem naslovu zaradi razlogov iz drugega in tretjega
odstavka 83. člena zakona,
-       
dodatnega obsega zdravstvenih storitev iz drugega odstavka
86. člena zakona,
-       
podaljšanja obdobja nastanitve oseb s priznano mednarodno zaščito v
integracijski hiši iz tretjega odstavka 93. člena zakona.
V. KONČNI DOLOČBI
31. člen
(prenehanje uporabe)
Z dnem uveljavitve te uredbe se preneha uporabljati Pravilnik
o pravicah prosilcev za mednarodno zaščito (Uradni list RS, št. 68/11, 42/12,
64/14 in 22/16 – ZMZ-1).
32. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00717-7/2017
Ljubljana, dne 1. junija 2017
EVA 2016-1711-0046
Vlada Republike Slovenije
dr. Miroslav Cerar l.r.
Predsednik

Priloga 1: Poročilo
o ugotovitvi posebnih potreb prosilca za mednarodno zaščito
Priloga 2: Potrdilo
Priloga 3:
Dovolilnica za nočitev zunaj azilnega doma
Priloga 4: Vloga za
razselitev na zasebni naslov / v druge primerne institucije
Priloga 5: Poročilo
o ogledu stanovanja
Priloga 6: Predlog
za izdajo blaga iz skladišča
Priloga 7: Vloga za
uveljavljanje finančne pomoči
Priloga 8: Izkaznica
za mednarodno zaščito
Priloga 9:
Naznanitev pogrešitve, izgube ali tatvine izkaznice prosilca za mednarodno
zaščito