I. SPLOŠNE DOLOČBE
1. člen
(vsebina pravilnika)
(1) S tem pravilnikom se določajo
organizacija in način dela komisij za usmerjanje otrok s posebnimi potrebami (v
nadaljnjem besedilu: komisije) prve in druge stopnje ter pogoji za imenovanje
in razrešitev članov komisije.
(2) S tem pravilnikom se določijo tudi
obrazci: »Zahteva za uvedbo postopka usmerjanja«, »Strokovno mnenje«, »Poročilo
vrtca o otroku«, »Poročilo vzgojno-izobraževalnega oziroma socialnovarstvenega
zavoda o otroku«, »Mnenje o izobraževanju otroka na domu« in »Izjava šole o
izvajanju koncepta učne težave v osnovni šoli«, ki se uporabljajo v postopku
usmerjanja in so kot priloge 1, 2, 3, 4, 5 in 6 sestavni del tega pravilnika.
2. člen
(uporaba predpisov)
Komisije prve in druge stopnje predlagajo
usmeritev otrok s posebnimi potrebami v ustrezen program vzgoje in
izobraževanja v skladu z zakonom, ki ureja usmerjanje otrok s posebnimi
potrebami, in tem pravilnikom, v skladu s predpisi, ki urejajo področje
predšolske vzgoje, osnovnošolskega, poklicnega, strokovnega ter splošnega
srednjega izobraževanja in z zakonom, ki ureja organizacijo in financiranje vzgoje
in izobraževanja, ter upoštevajoč pravila strok.
II. USMERJANJE V PROGRAME VZGOJE IN IZOBRAŽEVANJA
3. člen
(podlage za usmeritev)
Komisija v strokovnem mnenju predlaga
usmeritev otroka s posebnimi potrebami v ustrezen program vzgoje in
izobraževanja ob upoštevanju njegovih potreb na telesnem, spoznavnem,
čustvenem, socialnem področju ter posebnih zdravstvenih potreb ob upoštevanju
otrokove dosežene ravni razvoja, zmožnosti za učenje in doseganja standardov
znanja ter prognoze njegovega nadaljnjega razvoja ob upoštevanju otrokovih
primanjkljajev, ovir oziroma motenj in kriterijev za opredelitev vrste in
stopnje primanjkljajev, ovir oziroma motenj.
4. člen
(usmerjanje v programe vzgoje in
izobraževanja)
Otroke s posebnimi potrebami se praviloma
usmerja v naslednje programe vzgoje in izobraževanja:
-       
program za predšolske otroke s prilagojenim izvajanjem in dodatno
strokovno pomočjo,
-       
prilagojen program za predšolske otroke,
-       
izobraževalni programi s prilagojenim izvajanjem in dodatno strokovno
pomočjo,
-       
prilagojen izobraževalni program z enakovrednim izobrazbenim standardom,
-       
prilagojen izobraževalni program z nižjim izobrazbenim standardom,
-       
posebni program vzgoje in izobraževanja za otroke z zmerno, težjo in
težko motnjo v duševnem razvoju (v nadaljnjem besedilu: posebni program vzgoje
in izobraževanja),
-       
druge posebne programe ter
-       
vzgojne programe.
5. člen
(usmeritev v program za predšolske otroke
s prilagojenim izvajanjem in dodatno strokovno pomočjo)
V program za predšolske otroke s
prilagojenim izvajanjem in dodatno strokovno pomočjo se praviloma usmerijo:
-       
otroci z lažjo motnjo v duševnem razvoju,
-       
slepi in slabovidni otroci oziroma otroci z okvaro vidne funkcije,
-       
gluhi in naglušni otroci,
-       
otroci z govorno-jezikovnimi motnjami,
-       
gibalno ovirani otroci,
-       
dolgotrajno bolni otroci,
-       
otroci z avtističnimi motnjami.
6. člen
(usmeritev v prilagojen program za
predšolske otroke)
V prilagojen program za predšolske otroke
se praviloma usmerijo:
-       
otroci z zmerno, težjo in težko motnjo v duševnem razvoju,
-       
slepi in slabovidni otroci oziroma otroci z okvaro vidne funkcije,
-       
gluhi in naglušni otroci,
-       
otroci z govorno-jezikovnimi motnjami,
-       
gibalno ovirani otroci,
-       
otroci z avtističnimi motnjami.
7. člen
(usmeritev v izobraževalne programe s
prilagojenim izvajanjem in dodatno strokovno pomočjo)
(1) V izobraževalni program s
prilagojenim izvajanjem in dodatno strokovno pomočjo se praviloma usmerijo:
-       
slepi in slabovidni otroci oziroma otroci z okvaro vidne funkcije,
-       
gluhi in naglušni otroci,
-       
otroci z govorno-jezikovnimi motnjami,
-       
gibalno ovirani otroci,
-       
dolgotrajno bolni otroci,
-       
otroci s primanjkljaji na posameznih področjih učenja,
-       
otroci s čustvenimi in vedenjskimi motnjami,
-       
otroci z avtističnimi motnjami.
(2) V izobraževalne programe nižjega
poklicnega izobraževanja s prilagojenim izvajanjem in dodatno strokovno pomočjo
se poleg otrok iz prvega odstavka tega člena lahko usmerijo tudi otroci z lažjo
motnjo v duševnem razvoju.
8. člen
(usmeritev v prilagojene izobraževalne
programe z enakovrednim izobrazbenim standardom)
V prilagojene izobraževalne programe, ki
zagotavljajo enakovreden izobrazbeni standard, se praviloma usmerijo:
-       
slepi in slabovidni otroci oziroma otroci z okvaro vidne funkcije,
-       
gluhi in naglušni otroci,
-       
otroci z govorno-jezikovnimi motnjami,
-       
gibalno ovirani otroci,
-       
otroci z avtističnimi motnjami.
9. člen
(usmeritev v prilagojen izobraževalni
program z nižjim izobrazbenim standardom)
V prilagojeni izobraževalni program z
nižjim izobrazbenim standardom se praviloma usmerijo otroci z lažjo motnjo v
duševnem razvoju in otroci z avtističnimi motnjami.
10. člen
(usmeritev v posebni program vzgoje in
izobraževanja)
V posebni program vzgoje in izobraževanja
se praviloma usmerijo otroci z zmerno, težjo in težko motnjo v duševnem razvoju
in otroci z avtističnimi motnjami.
11. člen
(usmeritev v druge posebne programe)
V druge posebne programe se praviloma
usmerijo otroci, pri katerih se v času šolanja pojavi potreba po vključitvi v
rehabilitacijske ali druge posebne programe.
12. člen
(vzgojni program)
(1) Vzgojni program je namenjen
otrokom, ki so vključeni v vzgojne zavode.
(2) Posamezni elementi vzgojnega
programa se izvajajo kot dodatna strokovna pomoč za premagovanje primanjkljajev,
ovir oziroma motenj v drugih vzgojno-izobraževalnih zavodih, in sicer kot,
socialno integrativni, preventivni, kompenzacijski in korekcijski program ter
kot del programa produkcijske šole.
(3) Vzgojni program domov za učence s
posebnimi potrebami je namenjen otrokom, ki so vključeni v domove pri zavodih
za vzgojo in izobraževanje otrok s posebnimi potrebami in v domove učencev pri
osnovnih šolah s prilagojenim programom.
13. člen
(najprimernejši vzgojno-izobraževalni
program)
Upoštevajoč cilje in načela zakona, ki
ureja usmerjanje otrok s posebnimi potrebami, ter določila tega pravilnika se
otroke s posebnimi potrebami usmeri v program vzgoje in izobraževanja, ki je
najprimernejši glede na otrokove vzgojno-izobraževalne potrebe. Komisija lahko
skladno z drugim in tretjim členom tega pravilnika predlaga drugačno usmeritev
kot je določeno od četrtega do 11. člena tega pravilnika, če je to otroku v
največjo korist.
III. KOMISIJE ZA USMERJANJE
14. člen
(komisije prve stopnje)
(1) Komisije za usmerjanje otrok s
posebnimi potrebami prve stopnje (v nadaljnjem besedilu: komisije prve stopnje)
delujejo pri Zavodu Republike Slovenije za šolstvo (v nadaljnjem besedilu:
Zavod RS za šolstvo). Delo komisije prve stopnje vodi in organizira predsednik
komisije prve stopnje.
(2) Predsednike in člane komisij prve
stopnje s sklepom imenuje in razrešuje direktor Zavoda RS za šolstvo (v nadaljnjem
besedilu: direktor).
(3) Direktor v soglasju ministra,
pristojnega za izobraževanje (v nadaljnjem besedilu: minister) sprejme
strokovne kriterije za opredelitev vrste in stopnje primanjkljajev, ovir
oziroma motenj otrok s posebnimi potrebami (v nadaljnjem besedilu: kriterije)
in navodila o delu komisij za usmerjanje na prvi stopnji. Sprejeti kriteriji se
objavijo na spletni strani zavoda.
15. člen
(komisije druge stopnje)
(1) Komisija za usmerjanje otrok s
posebnimi potrebami druge stopnje (v nadaljnjem besedilu: komisija druge
stopnje) deluje pri ministrstvu, pristojnem za izobraževanje. Delo komisije
druge stopnje vodi in organizira predsednik komisije druge stopnje. Podrobnejša
navodila o delu komisije druge stopnje določi minister.
(2) Predsednika in člane komisije
druge stopnje s sklepom imenuje in razrešuje minister, pristojen za
izobraževanje.
16. člen
(mandat predsednikov in članov komisije
prve in druge stopnje)
(1) Predsedniki in člani komisij prve
in druge stopnje se imenujejo za dobo štirih let in so lahko ponovno imenovani.
(2) Predsednik oziroma član komisije,
ki je odločal na prvi stopnji ne sme odločati o isti zadevi na drugi stopnji.
(3) Predsednik oziroma član komisije
se izloči, če so podane okoliščine, ki vzbujajo dvom o njegovi
nepristranskosti. Podrobnejša ureditev v zvezi z izločitvijo predsednika in
člana komisije je določena v navodilih iz 14. in 15. člena tega pravilnika.
17. člen
(pogoji za imenovanje predsednika komisije
in člana komisije prve oziroma druge stopnje)
(1) Predsednik komisije prve ali druge
stopnje je lahko, kdor je končal:
-       
univerzitetni študijski program defektologije, specialne in
rehabilitacijske pedagogike, socialne pedagogike ali psihologije ali magistrski
študijski program druge stopnje specialna in rehabilitacijska pedagogika (smer
posebne razvojne in učne težave), specialna in rehabilitacijska pedagogika
(smer tiflopedagogika in specifične učne težave), logopedija in surdopedagogika,
socialna pedagogika ali psihologija in
-       
je bil najmanj eno mandatno obdobje predsednik ali član komisije prve
ali druge stopnje.
(2) Predsednik komisije druge stopnje
je lahko tudi, kdor je končal:
-       
univerzitetni študijski program medicine ali splošne medicine ali enovit
magistrski študijski program druge stopnje medicine ali splošne medicine,
-       
ima specializacijo iz pediatrije ali otroške in mladostniške
psihiatrije,
-       
ima najmanj pet let delovnih izkušenj na področju strokovnega dela z
otroki s posebnimi potrebami in je bil najmanj eno mandatno obdobje predsednik
ali član komisije prve ali druge stopnje.
(3) Član komisije prve ali druge
stopnje je lahko, kdor je končal:
-       
univerzitetni študijski program defektologije, specialne in
rehabilitacijske pedagogike, socialne pedagogike ali psihologije ali magistrski
študijski program druge stopnje specialna in rehabilitacijska pedagogika (smer
posebne razvojne in učne težave), specialna in rehabilitacijska pedagogika
(smer tiflopedagogika in specifične učne težave), logopedija in surdopedagogika,
socialna pedagogika ali psihologija,
lahko pa tudi, kdor je končal:
-       
univerzitetni študijski program medicine ali splošne medicine ali enovit
magistrski študijski program druge stopnje medicine ali splošne medicine in ima
specializacijo iz pediatrije ali otroške in mladostniške psihiatrije ter
najmanj pet let delovnih izkušenj na področju strokovnega dela z otroki s
posebnimi potrebami.
(4) Ne glede na določbe prejšnjega
odstavka tega člena je član komisije prve ali druge stopnje lahko tudi oseba,
ki izpolnjuje pogoje o izobrazbi iz prejšnjega odstavka tega člena in ima
najmanj tri leta delovnih izkušenj na področju strokovnega dela z otroki s
posebnimi potrebami, če je to potrebno za nemoteno delovanje komisije.
18. člen
(razrešitev predsednika ali člana komisije
prve oziroma druge stopnje)
(1) Predsednik ali član komisije prve
oziroma druge stopnje se razreši pred potekom časa, za katerega je imenovan,
če:
-       
sam zahteva razrešitev,
-       
ne izpolnjuje ali krši določbe zakona, in drugih pravnih aktov, ki
urejajo usmerjanje otrok s posebnimi potrebami,
-       
ne izpolnjuje ali krši pogodbene obveznosti v zvezi z delom v komisiji.
(2) Članu, ki je zaposlen na Zavodu RS
za šolstvo, preneha delovno razmerje po samem zakonu ali zaradi redne oziroma
izredne odpovedi pogodbe o zaposlitvi iz krivdnih razlogov, v skladu z
določbami zakona, ki ureja delovna razmerja.
19. člen
(naloge predsednika)
Predsednik komisije prve in druge stopnje
opravlja naloge, ki se določijo s pogodbo, predvsem pa skrbi za strokovno in
enotno izvajanje dela komisij v skladu s predpisi, ki urejajo področje
usmerjanja otrok s posebnimi potrebami, stroko s področja usmerjanja otrok s
posebnimi potrebami in predpisi s področja vzgoje in izobraževanja, zdravstva
in socialnega varstva.
IV. STROKOVNO MNENJE
20. člen
(podlage za pripravo strokovnega mnenja)
(1) Komisija prve stopnje pripravi
strokovno mnenje na podlagi:
-       
zahteve za uvedbo postopka usmerjanja ter razpoložljive strokovne
dokumentacije,
-       
poročila vzgojno-izobraževalnega zavoda, ki vsebuje tudi pisno mnenje
otrokovega vzgojitelja oziroma učitelja,
-       
pogovora z vlagateljem zahteve za uvedbo postopka oziroma otrokom, če je
to potrebno,
-       
pregleda otroka, če je to potrebno.
(2) Komisija druge stopnje izdela
strokovno mnenje na podlagi:
-       
dokumentacije komisije prve stopnje,
-       
in druge dokumentacije v skladu s 26. členom Zakona o usmerjanju otrok s
posebnimi potrebami (Uradni list RS, št. 58/11, 40/12 ZUJF in 90/12),
-       
pogovora z vlagateljem zahteve za uvedbo postopka, s strokovnimi delavci
vzgojno-izobraževalnih in drugih inštitucij, lahko pa tudi z otrokom, če je to
potrebno,
-       
pregleda otroka, če je to potrebno.
(3) Pri pogovoru z otrokom o postopku
usmerjanja, ki se vodi v vrtcu, šoli ali zavodu ter pogovoru otroka s člani
komisije oziroma pri pregledu otroka, je na njegovo željo ali željo staršev
lahko prisotna tudi oseba, ki jo je otrok sam izbral razen v primerih
diagnostičnih preiskav, kjer je navzočnost tretje osebe lahko moteča ali je v
navodilih za izvedbo medicinskih preiskav določeno drugače.
21. člen
(strokovno mnenje)
(1) Strokovno mnenje mora biti
izčrpno, utemeljeno in skladno z dejanskim stanjem obravnavanega otroka.
(2) Strokovno mnenje se pripravi na
predpisanem obrazcu »Strokovno mnenje« iz drugega odstavka prvega člena tega
pravilnika.
(3) Strokovno mnenje mora biti
izdelano v skladu z določbami drugega in tretjega člena tega pravilnika.
22. člen
(mnenje o izobraževanju na domu)
Če se usmeri otroka s posebnimi potrebami v
program osnovnošolskega izobraževanja, ki se organizira na domu, komisija prve
stopnje pripravi mnenje o izobraževanju na domu na predpisanem obrazcu »Mnenje
o izobraževanju otroka na domu« iz drugega odstavka prvega člena tega
pravilnika.
23. člen
(sredstva za delo komisij prve oziroma
druge stopnje)
(1) Sredstva za delo komisij prve
stopnje, opravljanje administrativno-tehničnega dela in materialne ter druge
stroške, ki se nanašajo na delo komisije, zagotavlja Zavod RS za šolstvo. Obseg
sredstev za izvajanje nalog komisij se določi z letnim delovnim načrtom Zavoda
RS za šolstvo.
(2) Sredstva za delo komisije druge
stopnje, opravljanje administrativno-tehničnega dela in materialne ter druge
stroške, ki se nanašajo na delo komisije, zagotavlja ministrstvo, pristojno za
izobraževanje na podlagi sklepa ministra.
PREHODNE IN KONČNE DOLOČBE
24. člen
(imenovanje predsednikov in članov komisij
prve oziroma druge stopnje)
(1) Ne glede na določbe tega
pravilnika o imenovanju predsednikov in članov komisij prve in druge stopnje,
ostanejo že izdani sklepi o imenovanju v veljavi.
(2) Pogodbe za delo v komisijah za
usmerjanje, ki jih imajo predsedniki in člani komisij prve in druge stopnje
sklenjene z Zavodom RS za šolstvo ali ministrstvom, prenehajo veljati po poteku
časa, za katerega so bile sklenjene.
25. člen
(kriteriji za opredelitev vrste in stopnje
primanjkljajev, ovir oziroma motenj otrok s posebnimi potrebami in navodila o
delu komisij za usmerjanje)
Direktor v soglasju ministra sprejme
strokovne kriterije za opredelitev vrste in stopnje primanjkljajev, ovir
oziroma motenj otrok s posebnimi potrebami in navodila o delu komisij za
usmerjanje prve stopnje najkasneje do 30. aprila 2014, uporabljati pa se
začnejo 1. maja 2014.
26. člen
(obseg sredstev za plačilo članov in
predsednikov komisij za usmerjanje)
Do sprejema obsega sredstev za plačilo
nalog članov in predsednika komisij velja vrednost bruto točke v višini
6,42 eurov.
27. člen
(prenehanje uporabe)
Z dnem uveljavitve tega pravilnika se
preneha uporabljati Pravilnik o organizaciji in načinu dela komisij za
usmerjanje otrok s posebnimi potrebami ter o kriterijih za opredelitev vrste in
stopnje primanjkljajev, ovir oziroma motenj otrok s posebnimi potrebami (Uradni
list RS, št. 54/03, 93/04, 97/05, 25/06, 23/07 in 14/10), razen:
določb 35.a, 35.b in 35.c člena, ki se
uporabljajo do pričetka uporabe navodil o delu komisij prve stopnje iz
14. člena tega pravilnika in
Kriterijiev za opredelitev vrste in stopnje
primanjkljajev, ovir oziroma motenj otrok s posebnimi potrebami, ki so priloga
Pravilnika o organizaciji in načinu dela komisij za usmerjanje otrok s
posebnimi potrebami ter o kriterijih za opredelitev vrste in stopnje
primanjkljajev, ovir oziroma motenj otrok s posebnimi potrebami (Uradni list
RS, št. 54/03, 93/04, 97/05, 25/06, 23/07 in 14/10), ki se uporabljajo do
30. aprila 2014.
28. člen
(strokovni kriteriji za otroke z
avtističnimi motnjami)
Kriteriji za otroke z avtističnimi
motnjami, ki so kot priloga 7 sestavni del tega pravilnika, prenehajo
veljati 30. aprila 2014.
29. člen
(veljavnost tega pravilnika)
Ta pravilnik začne veljati naslednji dan po
objavi v Uradnem listu Republike Slovenije.
Št. 0070-119/2013
Ljubljana, dne 23. oktobra 2013
EVA 2013-3330-0142
dr. Jernej Pikalo l.r.
Minister za izobraževanje, znanost
in šport

Priloga1: Zahteva za
uvedbo postopka usmerjanja
Priloga 2: Strokovno
mnenje
Priloga 3: Poročilo
vrtca o otroku
Priloga 4: Poročilo
vzgojno-izobraževalnega oz. socialnovarstvenega zavoda o otroku
Priloga 5: Mnenje o
izobraževanju na domu
Priloga 6: Izjava
šole o izvajanju koncepta učne težave v osnovni šoli
Priloga 7: Kriteriji
za usmeritev otrok z avtističnimi motnjami