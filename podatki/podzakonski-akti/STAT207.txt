I. SPLOŠNE DOLOČBE
1. člen
(predmet urejanja)
Ta statut ureja položaj, organizacijo,
pristojnosti in delovanje Veterinarske zbornice Slovenije (v nadaljnjem
besedilu: Zbornica).
2. člen
(položaj, namen in načela delovanja
Zbornice)
(1) Zbornica je samostojna in
neodvisna poklicna organizacija doktorjev veterinarske medicine na območju
Republike Slovenije. Zastopa in uveljavlja njihove poklicne, ekonomske in
socialne interese.
(2) Zbornica skrbi za kakovostno delo
svojih članov ter za ugled in stanovske interese veterinarske medicine. Svojim
članom pomaga pri njihovem poklicnem delu, spodbuja njihovo medsebojno
sodelovanje in sodelovanje z Zbornico ter si prizadeva preprečevati nesoglasja
in spore. V primeru nastalih nesoglasij in sporov si Zbornica prvenstveno
prizadeva, da se ti spori rešijo po izvensodni poti, na miren in dostojanstven
način.
(3) Zbornica skrbi za visoko strokovno
usposobljenost in etičnost ravnanja veterinarjev, ugled in čast veterinarskega
poklica, zagotavljanje stalnega strokovnega izpopolnjevanja za veterinarje, za
uveljavljanje pravic veterinarjev ter strokovnega in varnega obravnavanja
pacientov.
(4) Zbornica skrbno upravlja s svojim
premoženjem in deluje tako, da tudi druge subjekte na področju veterinarske
medicine in v povezavi z njim usmerja k učinkovitejšemu in h gospodarnemu
ravnanju s finančnimi sredstvi oziroma premoženjem.
(5) Zbornica zagotavlja varstvo
osebnih podatkov svojih članov in drugih oseb v skladu z zakonom, ki ureja
veterinarstvo, in s tem statutom.
(6) Zbornica pri izvajanju svojih
nalog v skladu z namenom in načeli iz tega člena dosledno upošteva ter opozarja
na pravna (zakonska, statutarna in druga), etična ter strokovna načela in
pravila, ki omogočajo, spodbujajo ter zagotavljajo kakovostno delo Zbornice in
njenih članov.
3. člen
(sodelovanje z drugimi subjekti)
Za zagotovitev uresničevanja svojega namena
iz prejšnjega člena Zbornica sodeluje z državnimi organi in drugimi subjekti,
pri čemer navezuje tudi stike s sorodnimi zbornicami ter organi in
organizacijami iz drugih držav pa tudi z mednarodnimi organizacijami, ki
delujejo na področju veterinarske medicine oziroma imajo enak ali podoben namen
delovanja kot Zbornica.
4. člen
(sedež in simbol)
(1) Sedež Zbornice je v Ljubljani, na
naslovu: Cesta 24. junija 25, 1000 Ljubljana. Skrajšano ime Veterinarske
zbornice je VZbSi, mednarodno ime je Veterinary Chamber of Slovenia.
(2) Zbornica ima pečat, v katerem sta
stilizirani črki VZ z Eskulapovo palico in napisom Veterinarska zbornica Slovenije.
5. člen
(uporaba slovnične oblike)
V tem statutu uporabljeni izrazi, ki se
nanašajo na osebe in so zapisani v moški slovnični obliki, se uporabljajo kot
nevtralni za ženski in moški spol.
II. NALOGE ZBORNICE
6. člen
(opredelitev nalog)
Zbornica opravlja naslednje naloge:
1.     
članom z opravljenim državnim izpitom izdaja in odvzema veterinarske
licence;
2.     
vodi register izdanih in odvzetih licenc članov Zbornice;
3.     
načrtuje, spremlja in organizira strokovno izpopolnjevanje doktorjev
veterinarske medicine ter preizkus strokovne usposobljenosti članov v
veterinarskih organizacijah;
4.     
izvaja strokovni nadzor v veterinarskih organizacijah;
5.     
verificira veterinarske organizacije in vodi njihov register;
6.     
določa osnove in merila za oblikovanje cen veterinarskih storitev javne
veterinarske službe v sodelovanju s svetom uporabnikov;
7.     
vodi register članov Zbornice;
8.     
oblikuje standardne operativne postopke za veterinarske storitve ter jih
ovrednoti in oblikuje veterinarsko tarifo;
9.     
sodeluje pri pripravi predpisov s področja veterinarstva in prometa z
zdravili ter njihove uporabe v veterinarstvu;
10.  
sodeluje pri načrtovanju in izvajanju strokovnega izpopolnjevanja;
11.  
sodeluje pri izvajanju veterinarske specializacije, jo nadzoruje in
podeljuje naziv veterinarski specialist;
12.  
skrbi za pravno, poslovno in strokovno pomoč svojim članom;
13.  
skrbi za zaposlovanje svojih članov;
14.  
spodbuja sodelovanje med člani in obravnava ter pomirja medsebojna
nesoglasja in spore;
15.  
opravlja založniško in izdajateljsko dejavnost strokovnih ter drugih
publikacij in listin;
16.  
izvoli kandidate v volilno telo, ki voli predstavnika samostojnih
poklicev v Državnem svetu;
17.  
sprejme in spreminja Kodeks veterinarske etike;
18.  
preprečuje in sankcionira nepravilnosti pri izvajanju veterinarske
dejavnosti;
19.  
organizira in izvaja druge dejavnosti za potrebe svojih članov;
20.  
opravlja druge naloge v skladu z zakonom in s tem statutom.
Naloge iz 1. do 6. točke prejšnjega
odstavka opravlja Zbornica na podlagi javnega pooblastila v skladu z zakonom,
ki ureja veterinarstvo.
7.  člen
(financiranje nalog na podlagi javnih
pooblastil)
O financiranju nalog, ki jih opravlja
Zbornica na podlagi javnih pooblastil in se financirajo iz proračuna Republike
Slovenije, ter o višini sredstev, ki se za ta namen zagotavljajo iz proračuna,
se ministrstvo, pristojno za veterinarstvo, in Zbornica sproti dogovarjata v
skladu z zakonom, ki ureja veterinarstvo.
8. člen
(javno pooblastilo za strokovno
izpopolnjevanje)
Dejavnosti na podlagi javnega pooblastila
iz 3. točke 6. člena tega statuta se izvajajo po programu, ki je pripravljen v
skladu s pravilnikom, ki ureja strokovno izpopolnjevanje veterinarjev.
9. člen
(imenovanje komisij za strokovni nadzor v
veterinarskih organizacijah)
(1) Za vsakokratno izvedbo nadzora iz
4. točke 6. člena tega statuta direktor Zbornice s sklepom imenuje tričlansko
komisijo.
(2) Vsaj en član komisije iz
prejšnjega odstavka mora izpolnjevati pogoje, ki jih določa zakon, ki ureja
splošni upravni postopek.
(3) Pri sestavi komisije se morajo
upoštevati izločitveni razlogi, ki jih določa zakon, ki ureja splošni upravni
postopek.
III. ČLANSTVO IN ČLANI ZBORNICE
10. člen
(obvezno, prostovoljno in častno članstvo)
(1) Članstvo v Zbornici je
individualno ter je poklicna čast, zaveza in odgovornost vsakega člana.
Članstvo je lahko, v skladu s tem statutom, obvezno, prostovoljno ali častno.
(2) Članstvo v Zbornici je obvezno za
vsakega doktorja veterinarske medicine, ki na območju Slovenije opravlja
veterinarsko dejavnost in potrebuje za svoje delo licenco.
(3) Doktor veterinarske medicine, ki
ima stalno prebivališče na območju Republike Slovenije in ne opravlja veterinarske
dejavnosti, je lahko prostovoljni član Zbornice.
(4) Častne člane imenuje skupščina
Zbornice na predlog Upravnega odbora Zbornice v skladu s pravilnikom, ki ureja
imenovanje častnih članov.
11. člen
(vstop in izstop iz članstva)
(1) Doktor veterinarske medicine
postane član Zbornice z dnem, ko Zbornica prejme njegovo popolno pisno vlogo za
vstop v članstvo, iz katere je razvidno, da izpolnjuje vse pogoje v skladu z
zakonom, ki ureja veterinarstvo, za članstvo v Zbornici. Vloga je lahko podana
tudi v elektronski obliki z elektronskim podpisom.
(2) Vloga iz prejšnjega odstavka mora
vsebovati naslednje sestavine:
-       
ime in priimek vlagatelja;
-       
rojstni datum;
-       
naslov stalnega in začasnega bivališča;
-       
dokazilo o opravljenem državnem izpitu;
-       
če je zaposlen, naslov zaposlitve;
-       
dokazilo o opravljenem univerzitetnem izobraževanju;
-       
akademski naslov, če ga predlagatelj ima;
-       
naziv in naslov plačnika članarine;
-       
soglasje za plačilo članarine, če plačnik ni vlagatelj;
-       
pisno izjavo vlagatelja, s katero se ta zaveže, da bo spoštoval
statutarna in druga pravila Zbornice;
-       
lastnoročni oziroma elektronski podpis vlagatelja in datum pristopa.
(3) Vse spremembe mora član sporočiti
Upravi zbornice najkasneje v osmih dneh po spremembi.
(4) Zbornica v skladu z zakonom, ki
ureja varovanje osebnih podatkov, zagotovi zavarovanje in varstvo osebnih
podatkov vlagatelja oziroma člana Zbornice.
(5) Član Zbornice, ki želi izstopiti
iz Zbornice, mora Zbornici podati pisno obvestilo o svojem izstopu. Obvestilo o
izstopu iz Zbornice je lahko podano tudi v elektronski obliki z elektronskim
podpisom.
(6) Ugotovitev o izstopu člana iz
članstva Zbornice sprejme direktor Zbornice, pri čemer se za dan izstopa šteje
dan, ko je Zbornica prejela pisno obvestilo iz prejšnjega odstavka, oziroma dan,
s katerim se izstop zahteva. Bivši član se izbriše iz registra članov Zbornice.
(7) Ob ponovnem vstopu in še pred
ponovno pridobitvijo članstva mora prosilec Zbornici plačati pristopnino.
Višino pristopnine določi direktor Zbornice s soglasju z Upravnim odborom
Zbornice.
12. člen
(članstvo kot pogoj za pridobitev licence)
Licenco za opravljanje veterinarske
dejavnosti lahko pridobi le član Zbornice.
13. člen
(prepoved članstva zaradi izrečenega
varnostnega ukrepa)
Doktorju veterinarske medicine, ki mu je
bil v kazenskem postopku izrečen varnostni ukrep prepovedi opravljanja poklica
oziroma veterinarske dejavnosti, direktor Zbornice v času trajanja tega ukrepa
zavrne prošnjo za članstvo v Zbornici oziroma ga, če je že član Zbornice,
izbriše iz registra članov Zbornice. Po prenehanju izvrševanja varnostnega
ukrepa lahko vsak doktor veterinarske medicine v skladu s tem statutom zaprosi
za članstvo v Zbornici in postane njen član, če izpolnjuje vse pogoje za
članstvo in plača pristopnino.
14. člen
(pravice članov)
Člani Zbornice imajo naslednje pravice:
-       
pravico voliti in biti voljen v organe Zbornice;
-       
pravico do sodelovanja v organih Zbornice, v skladu s pravili Zbornice;
-       
pravico, da so celovito in pravočasno obveščani o delovanju Zbornice;
-       
pravico do storitev, ki jih Zbornica opravlja za člane v okviru svojih
nalog;
-       
pravico do udeležbe in sodelovanja na seminarjih, strokovnih srečanjih
in drugih oblikah strokovnega izpopolnjevanja, ki jih organizira Zbornica;
-       
pravico do prejemanja Zborničnega glasila;
-       
druge pravice, ki jih določajo ta statut ter drugi akti Zbornice in
njenih organov.
15. člen
(dolžnosti članov)
Člani Zbornice imajo naslednje dolžnosti:
-       
dolžnost izvajanja splošnih in posamičnih aktov Zbornice in njenih
organov;
-       
dolžnost rednega plačevanja članarine, razen častnih članov, ki
članarine ne plačujejo;
-       
dolžnost rednega posredovanje svojih podatkov in njihovih sprememb, ki
so potrebni za izvajanje nalog vodenja registra in drugih evidenc Zbornice;
-       
dolžnost posredovanja podatkov o vseh protipravnih, neetičnih ali
strokovno nepravilnih ravnanjih ter o drugih nepravilnostih, ki jih člani
opazijo oziroma ugotovijo na svojem delovnem oziroma poklicnem področju,
oziroma v zvezi z njim;
-       
dolžnost podiplomskega strokovnega izpopolnjevanja;
-       
druge dolžnosti, ki jih določajo ta statut ter drugi akti Zbornice in
njenih organov.
16. člen
(članarina)
(1) Skupščina Zbornice na rednem
letnem zasedanju določi višino članarine za naslednje leto na podlagi finančnega
izkaza preteklega leta, ovrednotenja programa za naslednje leto in upoštevaje
druge pomembne dejavnike.
(2) Članarina se plačuje štirimesečno.
17. člen
(ukrepi v primeru neplačila pristopnine
ali članarine)
(1) Članu Zbornice, ki ne plačuje
članarine, direktor Zbornice izda pisni opomin. Če tudi v roku, ki je določen v
opominu, član ne poravna zapadlih plačil Zbornici, direktor Zbornice odloči o
postopku za izterjavo dolga na podlagi zapadlega opomina.
(2) Če član kljub opominom štiri
mesece zaporedoma ne plača članarine in se z direktorjem Zbornice ni pisno
dogovoril o načinu plačila članarine, direktor Zbornice sproži postopek o
prenehanju članstva.
18. člen
(prenehanje članstva)
Članu preneha članstvo v Zbornici:
-       
če izstopi iz Zbornice v skladu z 11. členom tega statuta;
-       
če ne izpolnjuje več pogojev, ki jih ta statut določa za članstvo v
Zbornici;
-       
kot posledica ukrepa po 13. členu tega statuta;
-       
kot posledica ukrepa po drugem odstavku 17. člena tega statuta;
-       
kot posledica ukrepa iz prvega odstavka 54. člena tega statuta.
19. člen
(mirovanje članstva)
(1) Članu na njegov predlog članstvo
miruje zaradi težje oziroma daljše bolezni ali porodniškega dopusta.
(2) Sklep o mirovanju članstva sprejme
direktor Zbornice na podlagi predloga člana ter dokumentacije oziroma dokazil,
ki jasno izpričujejo obstoj razlogov za mirovanje iz prejšnjega odstavka. V
sklepu se opredeli tudi čas trajanja mirovanja članstva, ki ne sme biti krajši
od šestih mesecev in ne daljši od petih let. Po poteku mirovanja članstva, ki
je trajalo manj kot pet let, se lahko to mirovanje na predlog osebe, ki ji je
članstvo mirovalo, ob obstoju razlogov iz prejšnjega odstavka z novim sklepom
podaljša, vendar le tako, da skupna dolžina mirovanja članstva ne preseže pet
let.
(3) S potekom časa mirovanja članstva
postane oseba, ki ji je članstvo v Zbornici mirovalo, ponovno nosilec vseh
pravic in dolžnosti, ki pripadajo članom Zbornice.
(4) Članu v času mirovanja članstva
mirujejo vse pravice in dolžnosti, ki izvirajo iz njegovega članstva, vključno
z dolžnostjo plačevanja članarine, razen če se član in Zbornica prostovoljno
pisno sporazumeta, da določene pravice ali dolžnosti članu v času mirovanja
njegovega članstva ne mirujejo ali ne mirujejo v celoti.
20. člen
(register članov)
(1) Zbornica vodi register svojih
članov in register drugih veterinarjev, ki začasno opravljajo veterinarsko
dejavnost v Republiki Sloveniji.
(2) Vsebino registra določa pravilnik,
ki ga sprejme skupščina Zbornice. V registru se vodijo tudi podatki o stalnem
strokovnem izpopolnjevanju članov Zbornice.
IV. ORGANI ZBORNICE
21. člen
(temeljna opredelitev organov, njihovega
mandata in odločanja)
(1) Organi Zbornice so:
-       
skupščina Zbornice
-       
predsednik Zbornice
-       
podpredsednik Zbornice
-       
upravni odbor Zbornice
-       
sekcije Zbornice
-       
tožilec Zbornice
-       
namestnik tožilca Zbornice
-       
razsodišče Zbornice
-       
strokovna komisija
-       
nadzorni odbor
-       
volilna komisija
-       
direktor Zbornice.
Skupščina Zbornice in upravni odbor
Zbornice lahko ustanovita kot svoja delovna telesa stalne in začasne komisije.
(2) Mandat članov voljenih organov
Zbornice traja štiri leta z možnostjo ponovne izvolitve na isto funkcijo, razen
če ta Statut ne določa drugače. Člani voljenih organov opravljajo svoje naloge
po izteku mandata toliko časa, dokler niso izvoljeni novi.
(3) Kolektivni organi Zbornice,
sekcije in delovna telesa sprejemajo svoje odločitve na konstitutivnih, rednih,
izrednih in korespondenčnih sejah z večino opredeljenih glasov navzočih članov,
razen če ni v tem statutu ali drugem splošnem aktu drugače določeno. Glasovanja
so javna, na pobudo vsaj enega člana pa se izvede tajno glasovanje.
(4) Če v tem statutu ali v drugem
splošnem aktu Zbornice, sprejetem na podlagi tega statuta, ni določeno drugače,
so za razrešitev organov Zbornice in delovnih teles oziroma za razrešitev
članov organov Zbornice in članov delovnih teles pristojni tisti organi
Zbornice, ki so te organe in delovna telesa oziroma njihove člane izvolili ali
imenovali. Postopek razrešitve je smiselno obraten od postopka izvolitve ali imenovanja,
razen če ta statut ali na njegovi podlagi drug splošni akt Zbornice ne določa
drugače.
a) SKUPŠČINA ZBORNICE
22. člen
(položaj in pristojnosti skupščine)
Skupščina zbornice (v nadaljevanju:
skupščina) je najvišji organ Zbornice. Sestavljajo jo vsi člani Zbornice.
Skupščina ima naslednje pristojnosti:
-       
sprejema statut Zbornice;
-       
sprejema poslovnik skupščine in drugih organov Zbornice;
-       
sprejema kodeks veterinarske etike;
-       
sprejema pravilnik, ki ureja dobro veterinarsko prakso;
-       
sprejema pravilnik, ki ureja delovanje sekcij Zbornice;
-       
sprejema pravilnik, ki ureja delo tožilca in razsodišča Zbornice;
-       
sprejema pravilnik, ki ureja poklicno ravnanje in sodelovanje med
veterinarji,
-       
sprejema pravilnik, ki ureja finančno poslovanje Zbornice;
-       
sprejema pravilnik, ki ureja nadzor nad spoštovanjem vrednotenja meril
standardnih operativnih postopkov za veterinarske storite;
-       
sprejema pravilnik, ki ureja delo kolegija za veterinarsko
specializacijo;
-       
sprejema pravilnik, ki ureja delo strokovne komisije;
-       
sprejema pravilnik, ki ureja imenovanje častnih članov;
-       
sprejema druge akte, za katere to določa zakon ali ta statut, oziroma so
potrebni za delovanje zbornice, razen aktov, ki jih na podlagi tega statuta
sprejemajo drugi organi Zbornice;
-       
sprejema letni delovni načrt, finančni načrt in potrjuje zaključni
račun;
-       
voli in razrešuje člane organov oziroma organe Zbornice iz 21. člena
tega statuta ter svoje stalne ali začasne komisije;
-       
določa višino letne članarine,
-       
sprejema poročila vseh drugih organov Zbornice in ocenjuje njihovo delo;
-       
odloča o vključevanju v mednarodne organizacije;
-       
voli oziroma imenuje predstavnike Zbornice v drugih organizacijah,
-       
razpravlja in sprejema odločitve o drugih vprašanjih, ki so pomembna za
Zbornico in veterinarsko stroko in niso v izključni pristojnosti drugih
organov, ter o drugih zadevah, za katere tako določa ta statut.
Organizacijo in delovanje skupščine
podrobneje ureja poslovnik skupščine Zbornice.
23. člen
(akt o izvajanju javnih pooblastil
Zbornice)
Za izvajanje javnih pooblastil Zbornice
sprejme skupščina naslednje akte:
-       
pravilnik, ki ureja izdajo, podaljšanje in odvzem licence in vodenje
registra izdanih licenc;
-       
pravilnik, ki ureja verifikacijo in preverjanje predpisanih pogojev v
veterinarski dejavnosti in vodenje registra veterinarskih organizacij;
-       
pravilnik, ki ureja strokovni nadzor s svetovanjem;
-       
pravilnik, ki ureja izvajanje strokovnega izpopolnjevanja ter preskusa
strokovne usposobljenosti.
K pravilnikom iz prejšnjega odstavka daje
soglasje minister, pristojen za veterinarstvo.
24. člen
(seje skupščine)
(1) Skupščina zaseda na rednih,
izrednih in korespondenčnih sejah.
(2) Redno sejo skupščine skliče
predsednik Zbornice najmanj enkrat na leto.
(3) Izredna seja skupščine se skliče,
kadar predsednik Zbornice ali drugi upravičeni predlagatelji sklica iz tega
odstavka menijo, da je treba hitro obravnavati določene zadeve iz pristojnosti
skupščine. Izredno sejo skliče predsednik Zbornice na lastno pobudo ali na
obrazloženo pisno zahtevo:
-       
upravnega odbora Zbornice,
-       
najmanj tretjine vseh članov skupščine,
-       
ene ali več sekcij zbornice.
(4) Korespondenčna seja se lahko
skliče v primeru potrebe po glasovanju po pošti, ki ga opredeljuje ta statut.
(5) Predsednik mora sklicati skupščino
najpozneje v 30 dneh po prejemu zahteve. Če tega ne stori, lahko skličejo
skupščino predlagatelji sami.
(6) Volitve in imenovanja organov
oziroma članov organov Zbornice potekajo na korespondenčni seji vseh članov
Zbornice in so tajna. Volitve in imenovanja članov v organe Zbornice podrobneje
predpisuje poslovnik skupščine in drugih organov Zbornice.
(7) Korespondenčno sejo vodi in
gradivo zanjo pripravlja volilna komisija.
25. člen
(vabilo na sejo skupščine)
(1) Vabilo na redno sejo skupščine
mora biti njenim članom po pošti poslano najmanj 15 dni pred sejo, vabilo na izredno
ali korespondenčno sejo skupščine pa najmanj 8 dni pred sejo.
(2) V vabilu morajo biti navedeni
kraj, dan in ura ter dnevni red zasedanja skupščine. Vabilu morajo biti
priložena gradiva in sklepi, o katerih bo razpravljala oziroma odločala
skupščina.
26. člen
(sklepčnost in glasovanje)
(1) Skupščina je sklepčna, če je na
začetku seje ali na začetku nadaljevanja seje, kadar je bila ta prekinjena,
prisotnih najmanj 80 njenih članov. Če skupščina ni sklepčna, predsedujoči
odloži začetek seje ali nadaljevanje seje za najmanj pol ure. Po tem času je
skupščina sklepčna ne glede na število navzočih članov.
(2) Korespondenčna seja skupščine je
sklepčna, če se je udeleži več kot polovica članov Zbornice.
(3) Skupščina sprejema svoje odločitve
z javnim glasovanjem, razen če ta statut ne določa drugače, ali če se za tajno
glasovanje odloči skupščina na predlog predsedujočega ali najmanj desetih
članov.
(4) Če ta statut ne določa drugače, je
glasovanje veljavno, če se ga udeleži večina prisotnih članov skupščine. Glasovi,
oddani po pošti, se na skupščini prištejejo k rezultatu. Za odločitev, ki
potrebuje navadno večino prisotnih glasov na skupščini, je potrebnih večina
oddanih glasov, razen če je v tem statutu določeno drugače.
(5) Če je v statutu določeno, da se o predlogu
glasuje po pošti, je predlog sprejet, če je za predlog glasovala večina vseh
članov, statutarne spremembe pa so sprejete, če zanje glasuje dve tretjini od
vseh članov.
(6) V zadevah, v katerih je bilo pred
sejo skupščine v skladu s 27. členom tega statuta izvedeno predčasno glasovanje,
se končni izid glasovanja na seji skupščine ugotovi tako, da se k rezultatom
glasovanja na skupščini prištejejo še predčasno oddani glasovi.
27. člen
(predčasno glasovanje)
(1) Član, ki se ne more udeležiti seje
skupščine ali iz opravičljivih razlogov ne more opraviti korespondenčnega
glasovanja, lahko predčasno osebno glasuje v prostorih Zbornice zadnje tri
delovne dni pred dnevom seje skupščine, in sicer kadarkoli med 8.00 in 16.00
uro. Postopek predčasnega glasovanja vodi volilna komisija, ki po potrebi izda
tudi podrobnejša navodila za izvedbo predčasnega glasovanja.
(2) Predčasno glasovanje iz prejšnjega
odstavka je mogoče le o zadevah, glede katerih so vsi predlagani sklepi
dokončno določeni ter s celotnim spremnim gradivom priloženi k dnevnemu redu,
vsebovanem v pravočasno poslanem vabilu za sejo.
b) PREDSEDNIK IN PODPREDSEDNIK ZBORNICE
28. člen
(položaj in vloga predsednika Zbornice)
(1) Predsednik Zbornice predstavlja
Zbornico in vodi njeno delo. Predsednik Zbornice je obenem predsednik upravnega
odbora Zbornice.
(2) Predsednik Zbornice je za svoje
delo odgovoren skupščini Zbornice.
(3) Funkcija predsednika Zbornice in
predsednika upravnega odbora Zbornice ni združljiva z vodstvenimi funkcijami v
drugih organih Zbornice.
29. člen
(mandat in prenehanje funkcije predsednika
Zbornice)
(1) Predsednik Zbornice je izvoljen za
dobo štirih let, z možnostjo enkratne ponovne zaporedne izvolitve.
(2) Predsedniku Zbornice preneha
funkcija:
-       
s potekom mandata;
-       
z odstopom;
-       
zaradi trajne nezmožnosti opravljanja funkcije;
-       
z razrešitvijo.
(3) Če predsednik Zbornice odstopi, se
šteje, da mu je funkcija prenehala z dnem odstopne izjave. V tem primeru
opravlja funkcijo predsednika Zbornice do izvolitve novega predsednika Zbornice
podpredsednik Zbornice. Če hkrati odstopita predsednik in podpredsednik
Zbornice, morata oba do izvolitve in nastopa funkcije novega predsednika in
podpredsednika Zbornice opravljati tekoče posle v okviru predstavljanja in
vodenja Zbornice.
(4) Ugotovitev o trajni nezmožnosti
opravljanja funkcije predsednika sprejme upravni odbor Zbornice in o njem takoj
obvesti vse druge organe Zbornice. V tem primeru predsedniku Zbornice preneha
funkcija, ko ugotovitev upravnega odbora na svoji seji potrdi skupščina
Zbornice z večino opredeljenih glasov navzočih članov.
(5) Predsednika Zbornice lahko razreši
skupščina Zbornice na pisni predlog najmanj 50 lastnoročno podpisanih članov
Zbornice ali na pisni predlog ene ali več sekcij Zbornice.
(6) Volilna komisija Zbornice mora v
roku 30 dni po prenehanju funkcije predsednika Zbornice javno objaviti začetek
kandidacijskega postopka za izvolitev novega predsednika. Kandidacijski
postopek ureja poslovnik skupščine Zbornice.
30. člen
(volitve predsednika Zbornice)
(1) Za funkcijo predsednika Zbornice
lahko kandidira vsak član Zbornice, ki ga skupščini Zbornice v izvolitev pisno
predlaga najmanj 50 lastnoročno podpisanih članov ali ena ali več sekcij
Zbornice.
(2) Za predsednika Zbornice je
izvoljen kandidat, ki je dobil več kot polovico glasov vseh članov, ki so se
udeležili volitev. Volitve po pošti so veljavne samo v primeru, če se opredeli
najmanj navadna večina vseh članov zbornice. Če v prvem krogu glasovanja nihče
od kandidatov ni zbral dovolj glasov, se opravi drugi krog glasovanja med
kandidatoma, ki sta v prvem krogu prejela največ glasov, pri čemer zmaga
kandidat, ki prejme več glasov. Drugi krog volitev se opravi na sami Skupščini
s tajnim glasovanjem. Če prejmeta oba kandidata enako število glasov, se o
izvolitvi odloči z žrebom. Podrobnejši potek volitev določa pravilnik o
volitvah in imenovanjih v organe Zbornice.
31. člen
(pristojnosti in naloge predsednika
Zbornice)
Poleg pristojnosti in nalog iz prvega
odstavka 28. člena tega statuta ima predsednik Zbornice še naslednje pristojnosti
in naloge:
-       
sklicuje in vodi skupščino Zbornice;
-       
sklicuje in vodi upravni odbor Zbornice;
-       
izvršuje sklepe skupščine Zbornice in upravnega odbora Zbornice;
-       
začasno, do prvega naslednjega zasedanja skupščine Zbornice, lahko na
predlog najmanj dveh tretjin članov Upravnega odbora Zbornice imenuje in
razreši nadomestnega člana posameznega organa Zbornice;
-       
predsednik Zbornice ima tudi druge pristojnosti in naloge, ki jih
določajo ta statut ali drugi akti Zbornice.
32. člen
(položaj, vloga in trajanje funkcije
podpredsednika Zbornice)
(1) Podpredsednik Zbornice v skladu s
tem statutom in z drugimi akti Zbornice ter na način in v obsegu, ki ga
opredeli predsednik Zbornice, pomaga predsedniku Zbornice pri njegovem delu.
Podpredsednik je zadolžen za mednarodno delovanje Zbornice. Podpredsednik
Zbornice nadomešča predsednika Zbornice v času njegove odsotnosti oziroma
zadržanosti. Podpredsednik Zbornice je za svoje delo odgovoren skupščini
Zbornice in predsedniku Zbornice.
(2) Podpredsednik izhaja iz druge sekcije
kot predsednik Zbornice.
(3) Pri nadomeščanju predsednika
Zbornice v času njegove odsotnosti oziroma zadržanosti ima podpredsednik
Zbornice enaka pooblastila oziroma pravice in dolžnosti kot predsednik
Zbornice.
(4) Podpredsednik Zbornice je izvoljen
za dobo štirih let, z možnostjo enkratne ponovne zaporedne izvolitve. Glede
mandata in prenehanja funkcije podpredsednika Zbornice se smiselno uporabljajo
določbe, ki urejajo mandat in prenehanje funkcije predsednika Zbornice.
Razrešitev podpredsednika Zbornice lahko poleg predlagateljev iz petega
odstavka 29. člena tega statuta predlaga tudi predsednik Zbornice.
(5) Funkcija podpredsednika Zbornice
ni združljiva z vodstvenimi funkcijami v drugih organih Zbornice.
33. člen
(volitve podpredsednika Zbornice)
(1) Za funkcijo podpredsednika
Zbornice lahko kandidira vsak član Zbornice, ki ga skupščini Zbornice v
izvolitev pisno predlaga najmanj 50 lastnoročno podpisanih članov ali ena ali
več sekcij Zbornice.
(2) Ne glede na določbo prejšnjega
odstavka lahko kandidat za predsednika Zbornice istočasno kandidira tudi za
funkcijo podpredsednika Zbornice.
(3) Za podpredsednika Zbornice je
izvoljen kandidat, ki je iz druge sekcije kot predsednik in je dobil več kot
polovico glasov vseh članov, ki so se udeležili volitev na skupščini. Če v
prvem krogu glasovanja nihče od kandidatov ni zbral dovolj glasov, se opravi
drugi krog glasovanja med kandidatoma, ki sta v prvem krogu prejela največ
glasov, pri čemer zmaga kandidat, ki prejme več glasov. Če prejmeta oba kandidata
enako število glasov, se o izvolitvi odloči z žrebom.
c) UPRAVNI ODBOR ZBORNICE
34.  člen
(položaj in vloga upravnega odbora
Zbornice)
Upravni odbor Zbornice je organ odločanja
in obvezujoči posvetovalni organ predsednika Zbornice.
35. člen
(sestava upravnega odbora Zbornice)
Upravni odbor Zbornice sestavljajo
predsednik Zbornice, podpredsednik Zbornice, predsednik strokovne komisije,
predsedniki sekcij, direktor Zbornice in na vsakih dopolnjenih 150 članov
posamezne sekcije po en predstavnik.
36. člen
(sklicevanje in vodenje sej upravnega
odbora Zbornice)
(1) Seje upravnega odbora Zbornice
sklicuje in vodi predsednik Zbornice, v primeru njegove odsotnosti oziroma
zadržanosti pa podpredsednik Zbornice.
(2) Predsednik Zbornice lahko skliče
sejo upravnega odbora Zbornice, da se posvetuje glede zadev iz svoje pristojnosti
in glede zadev, ki so po njegovi oceni pomembne za organizacijo in delovanje
Zbornice oziroma za veterinarsko stroko. Predsednik Zbornice mora sklicati sejo
upravnega odbora Zbornice, kadar gre za zadevo, o kateri je za odločanje
pristojen upravni odbor, ter v vsakem primeru, ko ima upravni odbor v skladu z
39. členom tega statuta pristojnost ali nalogo, da o določeni zadevi razpravlja
in po potrebi na podlagi razprave oblikuje mnenje ali stališče.
37.  člen
(sklepčnost in glasovanje)
(1) Seja upravnega odbora Zbornice je
sklepčna, če je na njej navzočih več kot polovica članov upravnega odbora.
(2) Upravni odbor Zbornice sprejema
sklepe in druge odločitve z večino opredeljenih glasov navzočih članov upravnega
odbora. V primeru neodločenega izida glasovanja odloča glas predsedujočega.
38. člen
(prenehanje funkcije člana upravnega
odbora Zbornice)
(1) Članu upravnega odbora Zbornice
preneha funkcija v odboru, kadar mu preneha funkcija, zaradi katere je na
podlagi 35. člena tega statuta član upravnega odbora. Članstvo mu preneha z
dnem prenehanja te funkcije.
(2) Član upravnega odbora Zbornice
lahko odstopi le tako, da se hkrati odpove tudi funkciji, zaradi katere je na
podlagi 35. člena tega statuta član upravnega odbora.
39. člen
(pristojnosti in naloge upravnega odbora
Zbornice)
(1) Upravni odbor Zbornice ima
naslednje pristojnosti in naloge:
-       
obravnava gradivo za sejo skupščine Zbornice;
-       
lahko predlaga spremembe statuta in drugih aktov Zbornice;
-       
spremlja izvajanje aktov sekcij, komisij in odborov;
-       
odloča o pritožbah komisij in odborov, ki niso predmet javnih
pooblastil;
-       
imenuje direktorja Zbornice;
-       
sprejema predlog letnega delovnega načrta, predlog letnega finančnega
načrta in predlog letne bilance poslovanja Zbornice;
-       
voli in razrešuje svoje stalne ali začasne komisije;
-       
skupščini Zbornice predlaga ustanovitev komisij;
-       
obravnava pogodbe o zavarovanju škodne odgovornosti pri opravljanju
poklica ter druge zavarovalne pogodbe;
-       
obravnava tematiko strategije razvoja stroke ter položaja in materialnih
pogojev članov zaposlenih v veterinarstvu;
-       
sprejema pravilnik, ki ureja sistemizacijo delovnih mest na Zbornici;
-       
imenuje in razrešuje člane uredniškega odbora zborničnega glasila;
-       
obravnava vprašanja s področja mednarodnega delovanja Zbornice;
-       
obravnava sklepanje pogodb med Zbornico in drugimi subjekti;
-       
opravlja druge naloge v skladu s tem statutom in drugimi akti Zbornice.
(2) Kadar upravni odbor Zbornice v
skladu s prejšnjim odstavkom zgolj obravnava določeno zadevo, lahko po končani
obravnavi, če meni, da je to koristno ali nujno, sprejme mnenje, stališče ali
predlog in odloči, komu se posredujejo.
(3) Na zahtevo predsednika Zbornice
ali kateregakoli drugega člana upravnega odbora Zbornice, na zahtevo predsednika
posamezne sekcije Zbornice ali na zahtevo najmanj 20 članov Zbornice, mora
upravni odbor Zbornice obravnavati skladnost že objavljenega akta Zbornice,
oziroma posameznih določb tega akta, s tem statutom. Če upravni odbor Zbornice
pri tem ugotovi, da že sprejeti akt Zbornice v celoti ali delno ni v skladu s
statutom, ali da je z njim v nasprotju, pozove pristojni organ, da neskladnost
oziroma nasprotje v roku, ki ga določi upravni odbor, in ki ne sme biti krajši
od enega meseca, odpravi. Kadar je objavljen akt Zbornice v celoti ali delno v
nasprotju s statutom in pristojni organ v določenem roku v aktu tega nasprotja
ne odpravi, lahko upravni odbor Zbornice z dvotretjinsko večino glasov vseh
svojih članov takšen akt ali njegove posamezne določbe, ki so v neskladju s
statutom, razveljavi.
40. člen
(odgovornost upravnega odbora Zbornice)
(1) Za svoje odločitve je upravni
odbor Zbornice odgovoren skupščini Zbornice.
(2) Če skupščina Zbornice ugotovi, da
je upravni odbor Zbornice prekoračil svoje pristojnosti ali sprejel napačno
odločitev, lahko sprejme sklep, v katerem upravni odbor opozori na takšno
nepravilnost in mu naloži, da jo odpravi, ali pa odločitev upravnega odbora
razveljavi.
d) SEKCIJE ZBORNICE
41. člen
(združevanje v sekcije in njihov namen)
(1) Člani Zbornice se združujejo v
sekcije Zbornice (v nadaljevanju: sekcije). Sekcije se ustanovijo po vzoru
sekcij v Federaciji veterinarjev Evrope (FVE), katere članica je Zbornica.
(2) Namen delovanja sekcij je
zagotoviti kakovostno specializirano delovanje Zbornice in njenih članov po posameznih
področjih veterinarske stroke in prakse ter s tem prispevati h kakovostnemu
delovanju Zbornice kot celote.
(3) Znotraj sekcij in med sekcijami se
lahko ustanovijo interesne komisije, ki združujejo veterinarje podobnih interesov
(npr. veterinarji v mali praksi, v praksi gospodarskih živali, v Slovenski
vojski, v zavarovalništvu, v industriji in trgovini itd.). Delovanje teh
komisij podrobneje opredeljuje pravilnik, ki ureja delovanje sekcij.
42. člen
(stalni sekciji)
Zbornica ima dve stalni sekciji. Ti sekciji
sta:
-       
Sekcija veterinarjev praktikov (SVP), ki obvezno združuje vse
veterinarje, ki se ukvarjajo z diagnostiko, terapijo, preventivo in
razmnoževanjem živih živali (analogno UEVP pri FVE),
-       
Sekcija veterinarjev v izobraževanju, raziskovanju, diagnostiki in
industriji (SVIRDI), ki združuje veterinarje v izobraževanju, veterinarje
nacionalnega veterinarskega inštituta, veterinarje v Slovenski vojski,
veterinarje v zavarovalništvu, veterinarje v javnem in upravnem veterinarstvu
ter veterinarje v industriji, farmaciji in prometu z zdravili (analogno EVERI v
FVE).
Veterinarji lahko ustanovijo tudi sekcije,
ki so analogne UEVH (Združenje veterinarskih higienikov) in EASVO pri FVE
(Združenje veterinarjev v državni upravi).
43. člen
(naloge sekcij)
Vsaka sekcija ima naslednje naloge:
-       
zastopa interese članov svoje sekcije v razmerju do organov Zbornice;
-       
predlaga oziroma imenuje kandidate za izvolitev v organe Zbornice v
skladu s določili tega statuta;
-       
neguje dobre medsebojne odnose znotraj sekcije, z drugimi sekcijami in
njihovimi člani ter nasploh z vsemi člani in organi Zbornice;
-       
preprečuje in poravnava spore članov sekcije ter sodeluje pri
preprečevanju in poravnavanju sporov med svojimi člani in člani drugih sekcij;
-       
obravnava pobude svojih članov in o njih zavzema mnenja in stališča, ki
jih posreduje pristojnim organom Zbornice;
-       
skrbi za položaj svojih članov;
-       
pripravlja in sprejema vrednotenje standardnih operativnih postopkov s
področja dejavnosti posamezne sekcije;
-       
na podlagi gradiva za skupščino Zbornice in drugih gradiv pripravlja
predloge mnenj, stališč, predlogov, sklepov, pravilnikov in drugih aktov za
upravni odbor Zbornice in skupščino Zbornice;
-       
voli oziroma imenuje svoje organe in delovna telesa (komisije in
odbore), ki so potrebni za delovanje sekcije;
-       
opravlja druga dela in naloge v korist in za potrebe svojih članov, v
skladu s tem statutom, drugimi akti Zbornice in svojimi internimi odločitvami
oziroma akti.
44. člen
(ustanovitev in konstituiranje sekcije)
(1) Sekcijo lahko ustanovi najmanj 150
članov.
(2) Pobudnik za ustanovitev sekcije je
lahko vsak član Zbornice. Pobudnik predloži predsedniku Zbornice predlog za
ustanovitev sekcije, ki vsebuje ime sekcije, opredelitev področja delovanja
sekcije ter lastnoročne podpise najmanj 150 ustanovnih članov sekcije.
Predlog za ustanovitev sekcije mora vsebovati tudi druge sestavine, če tako
določa pravilnik, ki podrobneje ureja ustanovitev, organizacijo in delovanje
sekcij.
(3) Sekcija se ustanovi s sklepom
upravnega odbora Zbornice, ki ga ta sprejme nemudoma potem, ko ugotovi, da
vsebuje predlog za ustanovitev sekcije vse sestavine iz prejšnjega odstavka ter
da sta ime sekcije in opredelitev področja delovanja sekcije ustrezna. Če ime
sekcije in opredelitev področja nista ustrezna ali če ni ustrezno podana kaka
druga sestavina iz prejšnjega odstavka, upravni odbor Zbornice predlog zavrne.
(4) Ko je sekcija ustanovljena, pobudnik
najpozneje v enem mesecu skliče prvo sejo sekcije, na katero povabi vse
ustanovne člane. Sekcija začne delovati potem, ko člani sekcije na svoji prvi
seji izmed sebe z večino glasov vseh članov izvolijo predsednika sekcije.
45. člen
(organizacija in delovanje sekcij)
Organi sekcije so:
-       
zbor sekcije;
-       
upravni odbor sekcije;
-       
predsednik in podpredsednik sekcije;
-       
interesne komisije sekcije.
(1) Zbor sekcije sestavljajo vsi njeni
člani. Zbor je nosilec vseh kandidacijskih postopkov v okviru sekcije za izvolitev
kandidatov v organe Zbornice.
(2) Znotraj sekcije se lahko interesne
skupine združujejo v komisije.
(3) Delovanje organov ter interesnih
skupin sekcij ureja poseben pravilnik, ki ga sprejme upravni odbor Zbornice in
potrdi skupščina Zbornice.
(4) Vsaka sekcija lahko za podrobnejšo
ureditev svojega delovanja sprejme tudi svoj interni pravilnik, ki mora biti
skladen s tem statutom in pravilnikom iz prejšnjega odstavka.
(5) Delovanje organov sekcij in
uprave, ki opravlja delo za organe sekcij iz tega člena, se financira neodvisno
od finančnega načrta Zbornice, lahko pa se to delovanje v finančnem načrtu
Zbornice posebej ovrednoti in zanj nameni finančna sredstva.
e) TOŽILEC ZBORNICE
46. člen
(položaj in vloga tožilca)
(1) Tožilec Zbornice (v nadaljevanju:
tožilec) je samostojen in neodvisen organ Zbornice.
(2) Za tožilca je izvoljen kandidat,
ki na splošnih volitvah po pošti za tožilca prejme najvišje število glasov.
(3) Funkcija tožilca ni združljiva z
opravljanjem funkcije v drugih organih Zbornice.
(4) Tožilec lahko na lastno pobudo ali
na pobudo vsakega člana Zbornice ali drugih posameznikov ali organizacij, ki
imajo interes v stvari, s predlogom sproži postopek pred razsodiščem Zbornice
za ugotavljanje kršitev Kodeksa veterinarske etike, tega statuta, drugih
pravnih aktov Zbornice in pravil veterinarske stroke.
(5) Tožilec mora s predlogom sprožiti
postopek pred razsodiščem Zbornice za ugotavljanje kršitev iz prejšnjega
odstavka, kadar to zahteva predsednik Zbornice, upravni odbor Zbornice ali
najmanj 30 članov skupščine Zbornice. Tožilec v postopkih zastopa interese
Zbornice.
47. člen
(namestnik tožilca)
(1) Za namestnika tožilca Zbornice (v
nadaljevanju: namestnik tožilca) velja enak položaj in vloga kot za tožilca.
(2) Namestnik tožilca pomaga tožilcu
pri njegovem delu oziroma sodeluje pri izvajanju pristojnosti in nalog, ki jih
ta statut določa za tožilca. Če tožilec v posameznih primerih ne odloči
drugače, ima namestnik tožilca enake pristojnosti in naloge kakor tožilec.
(3) Tožilec in namestnik tožilca se
med seboj sproti obveščata o vseh obravnavanih zadevah oziroma dejstvih in
ravnanjih iz okvira svojih pristojnosti ter nalog in usklajujeta svoje delo. V
primeru nesoglasja obvelja odločitev oziroma ravnanje tožilca.
(4) Kadar je tožilec razrešen ali
odsoten oziroma zadržan, ga nadomešča namestnik tožilca z enakimi pooblastili
in nalogami, kot jih ima tožilec.
(5) Za namestnika tožilca je izvoljen
tisti kandidat, ki na splošnih volitvah po pošti za tožilca prejme drugo
najvišje število glasov.
48. člen
(pravna pomoč)
Tožilcu in njegovemu namestniku lahko pri
njunem delu strokovno pomaga univerzitetni diplomirani pravnik z državnim
pravniškim izpitom.
49. člen
(odgovornost tožilca in njegovega
namestnika)
(1) Tožilec in njegov namestnik sta za
svoje delo odgovorna skupščini Zbornice.
(2) Na predlog upravnega odbora
Zbornice ali na predlog najmanj 20 članov skupščine Zbornice lahko skupščina
Zbornice razreši tožilca ali namestnika tožilca. Če razreši oba hkrati, mora
izvoliti novega tožilca in namestnika tožilca najpozneje v roku 14 dni.
f) RAZSODIŠČE ZBORNICE
50. člen
(položaj, sestava in naloga razsodišča)
(1) Razsodišče Zbornice (v
nadaljevanju: razsodišče) je samostojen in neodvisen organ zbornice.
(2) Razsodišče je sestavljeno iz
razsodišča prve in druge stopnje kot pritožbenega organa.
(3) Naloga razsodišča je, da na
predlog tožilca uvede postopek zoper posameznega člana Zbornice kot domnevnega
kršitelja Kodeksa veterinarske etike, tega statuta, drugih aktov Zbornice in
pravil veterinarske stroke, ugotovi odgovornost kršitelja in sprejme ustrezno
sankcijo oziroma ukrep.
(4) Kadar prvostopenjski ali
drugostopenjski senat razsodišča pri obravnavanju posamezne zadeve oceni, da je
mogoče veljavna načela in pravila, ki jih v zvezi z obravnavano zadevo določajo
Kodeks veterinarske etike, ta statut, drugi pravni akti Zbornice ter
veterinarska stroka, izboljšati, lahko o tem izda obrazloženo priporočilo
organu Zbornice, ki je pristojen za spremembo zadevnih aktov oziroma
standardov.
51. člen
(sestava senatov razsodišča)
(1) Senat prve stopnje sestavlja šest
članov, senat druge stopnje pa štirje člani Zbornice.
(2) Predsednika vsakega od senatov
izvolijo člani vsakega od senatov med seboj na svoji prvi, konstitutivni seji.
Senat prve stopnje oziroma senat druge stopnje izvoli izmed svojih članov tudi
namestnika predsednika senata prve oziroma druge stopnje. Senati delujejo v
tričlanski zasedbi.
(3) Senatu prve stopnje in senatu
druge stopnje nudi strokovno pomoč univerzitetni diplomirani pravnik s pravosodnim
izpitom.
52. člen
(izvolitev in nezdružljivost funkcije
članov razsodišča)
(1) Skupščina Zbornice izvoli člane
razsodišča tako, da na ločenih volitvah izvoli člane senata prve stopnje in
člane senata druge stopnje.
(2) Če članu razsodišča predčasno
preneha funkcija zaradi odstopa ali nezmožnosti opravljanja funkcije, izvoli
skupščina Zbornice novega člana razsodišča za preostanek mandatne dobe člana,
ki mu je prenehala funkcija.
(3) Članstvo v razsodišču ni
združljivo z opravljanjem funkcije v drugih organih Zbornice.
53. člen
(postopek pred senatom prve stopnje)
(1) V skladu s tretjim odstavkom 50.
člena tega statuta senat prve stopnje na podlagi predloga tožilca oziroma njegovega
namestnika najprej odloči, ali so izpolnjeni pogoji za uvedbo postopka zoper domnevnega
kršitelja. Če senat ugotovi, da ti pogoji niso izpolnjeni, zavrže predlog
tožilca oziroma njegovega namestnika. Če so pogoji izpolnjeni, senat prve
stopnje uvede in izpelje postopek zoper domnevnega kršitelja.
(2) Če senat prve stopnje po izvedenem
postopku ugotovi, da predlog tožilca oziroma njegovega namestnika ni utemeljen,
ga zavrne in ugotovi, da ni prišlo do kršitve. Če pa ugotovi, da je predlog
delno ali v celoti utemeljen, spozna kršitelja za odgovornega in mu izreče
ustrezen ukrep oziroma sankcijo.
(3) Senat prve stopnje sprejema
odločitve iz prejšnjih dveh odstavkov v vsakem primeru posebej v ožji senatni
sestavi treh članov (v nadaljevanju: tričlanski senat), ki jih za vsak
posamezen primer posebej določi predsednik senata prve stopnje, v njegovi
odsotnosti ali zadržanosti pa njegov namestnik. Vsak član tričlanskega senata
se mora o zadevi opredeliti, pri čemer je odločitev tričlanskega senata
sprejeta z večino glasov.
(4) Predsednik oziroma njegov
namestnik skrbita, da je udeležba članov senata v različnih tričlanskih senatih
enakomerna, pri čemer vsakemu tričlanskemu senatu pri delu oziroma odločanju
predseduje predsednik ali podpredsednik senata prve stopnje.
(5) Odločitve iz četrtega odstavka 50.
člena tega statuta sprejema senat prve stopnje in druge stopnje na skupni seji,
lahko tudi korespondenčno, pri čemer je odločitev sprejeta, če zanjo glasuje
večina opredeljenih navzočih članov.
(6) Senat prve stopnje vodi postopek
na podlagi aktov, navedenih v tretjem odstavku 50. člena tega statuta, in v
skladu s pravilnikom, ki ureja delo tožilca in razsodišča, ter opredeljuje
lažje in težje kršitve. Glede vprašanj, ki niso urejena v navedenih aktih, se
smiselno uporabljajo določbe zakona, ki ureja kazenski postopek.
54. člen
(ukrepi oziroma sankcije za kršitelja)
(1) Upoštevaje težo kršitve, osebne
okoliščine na strani kršitelja ter druge okoliščine primera lahko senat prve
stopnje kršitelju izreče enega ali več izmed naslednjih ukrepov oziroma
sankcij:
-       
opomin,
-       
javni opomin,
-       
opravičilo oškodovancu,
-       
povrnitev škode,
-       
dolžnost dodatnega strokovnega izpopolnjevanja,
-       
predlog za začasni ali trajni odvzem licence,
-       
objava razsodbe v veterinarskih občilih,
-       
izključitev iz članstva.
(2) Kršitve, zaradi katerih lahko
senat prve stopnje oziroma razsodišče pristojnemu organu predlaga izrek ukrepa
začasnega ali trajnega odvzema licence, so naslednje:
-       
nevestno opravljanje veterinarskega poklica;
-       
dajanje lažnih podatkov v zvezi z opravljanjem veterinarske dejavnosti;
-       
opustitev dolžnosti stalnega in dopolnilnega izpopolnjevanja za
obnovitev licence v skladu s predpisi in sklepi Zbornice;
-       
večkratno ponavljanje kršitev Kodeksa veterinarske etike;
-       
neplačilo pristopnine;
-       
neplačevanje članarine.
55. člen
(pritožba)
(1) Zoper izrečen ukrep oziroma
sankcijo senata prve stopnje v zadevi s področja izvajanja javnih pooblastil
Zbornice je mogoče v 15 dneh vložiti pritožbo na pristojno ministrstvo, ki
dokončno odloči o zadevi.
(2) Zoper odločitve senata prve
stopnje v zadevah, ki ne sodijo na področje izvajanja javnih pooblastil
Zbornice, je mogoče v 15 dneh vložiti pritožbo na senat druge stopnje.
(3) Pritožbo lahko vložijo tožilec
oziroma njegov namestnik ali oseba, ki je bila spoznana za kršitelja in ji je
bil izrečen eden ali več ukrepov ali sankcij iz 54. člena tega statuta.
56. člen
(postopek pred senatom druge stopnje)
(1) Seje senata druge stopnje vodi
njegov predsednik. Senat druge stopnje sprejema odločitve v vsakem primeru
posebej v ožji senatni sestavi treh članov (v nadaljevanju: tričlanski senat),
ki jih za vsak posamezen primer posebej določi predsednik senata druge stopnje,
v njegovi odsotnosti ali zadržanosti pa njegov namestnik. Vsak član tričlanskega
senata se mora o zadevi opredeliti, pri čemer je odločitev tričlanskega senata
sprejeta z večino glasov.
(2) V pritožbenem postopku lahko
tričlanski senat druge stopnje:
-       
pritožbi ugodi in izpodbijano odločbo senata prve stopnje razveljavi ter
zadevo vrne v ponovno odločanje senatu prve stopnje;
-       
pritožbi ugodi in odločbo spremeni, če je dejansko stanje pojasnjeno v zadostni
meri;
-       
pritožbo zavrne in potrdi odločitev senata prve stopnje;
-       
pritožbo zavrže, če je vložena prepozno ali jo vloži nepristojna oseba.
(3) Če je pravočasno vložena pritožba
bistveno pomanjkljiva, jo tričlanski senat druge stopnje vrne pritožniku v
dopolnitev in določi rok za dopolnitev, ki ne sme biti krajši od 3 in ne daljši
od 7 dni. Če je dopolnjena pritožba še vedno bistveno pomanjkljiva, jo senat
druge stopnje zavrže.
g) STROKOVNA KOMISIJA
57.  člen
(sestava, izvolitev in konstituiranje
strokovne komisije)
(1) Strokovna komisija ima sedem
članov, ki jih izmed članov Zbornice izvoli skupščina Zbornice na volitvah po
pošti. Volitve so veljavne, če se je opredelila najmanj večina vseh članov
zbornice. Izvoljenih je sedem kandidatov, ki so prejeli največ glasov med
kandidati s kandidatne liste.
(2) Predsednika komisije izvolijo
člani izmed sebe na svoji prvi, konstitutivni seji.
(3) Delovanje strokovne komisije ureja
akt.
58. člen
(pristojnosti in naloge)
(1) Strokovna komisija ima naslednje
pristojnosti in naloge:
-       
pripravlja standardne operativne postopke za izvajanje veterinarskih
storitev;
-       
sodeluje pri pripravi predlogov strategije razvoja veterinarske stroke;
-       
pripravlja strokovne podlage za izvajanje dobre veterinarske prakse;
-       
pripravlja program stalnega in dopolnilnega strokovnega izpopolnjevanja
za svoje člane;
-       
ustanovi kolegij za veterinarsko specializacijo, ki pripravlja programe
veterinarske specializacije in skrbi za njihovo izvedbo;
-       
imenuje veterinarske specialiste;
-       
nadzoruje veterinarsko specializacijo;
-       
daje mnenja in priporočila o izvedenih strokovnih postopkih članov
Zbornice;
-       
daje mnenja in soglasja k primernosti strokovnih ravnanj posameznih
članov Zbornice;
-       
opravlja druge naloge v skladu s statutom, drugimi splošnimi akti
Zbornice ter sklepi upravnega odbora Zbornice.
(2) Strokovna komisija lahko za
preučitev posameznih primerov in vprašanj iz svoje pristojnosti pridobi mnenja
strokovnjakov, ki niso člani komisije. Ti strokovnjaki se lahko na povabilo
predsednika strokovne komisije udeležijo ene ali več sej komisije, kjer
predstavijo svoja mnenja in v zvezi z njimi razpravljajo, vendar nimajo pravice
glasovanja.
i) NADZORNI ODBOR
59. člen
(položaj, sestava in odločanje nadzornega
odbora)
(1) Nadzorni odbor Zbornice (v
nadaljnjem besedilu: nadzorni odbor) je samostojno in neodvisno telo, ki
nadzira materialno in finančno poslovanje Zbornice in zborničnih skladov. Za
svoje delo je nadzorni odbor odgovoren skupščini Zbornice.
(2) Nadzorni odbor ima tri člane, ki
jih izmed članov Zbornice izvoli skupščina Zbornice. Predsednika nadzornega
odbora izvolijo člani izmed sebe na svoji prvi, konstitutivni seji.
(3) Nadzorni odbor ima lahko
svetovalca, ki je finančni strokovnjak in ga po predhodnem posvetovanju z
nadzornim odborom imenuje predsednik Zbornice.
(4) Nadzorni odbor odloča na svojih
sejah z večino glasov.
60. člen
(pristojnosti in naloge)
(1) Nadzorni odbor v skladu s posebnim
pravilnikom, ki na podlagi tega statuta podrobneje ureja njegovo delovanje,
izvršuje ter opravlja naslednje pristojnosti in naloge:
-       
sproti nadzira materialno in finančno poslovanje Zbornice in zborničnih
skladov;
-       
posreduje skupščini Zbornice svojo oceno letnega zaključnega računa;
-       
sodeluje pri pripravi finančnih poročil ter druge dokumentacije, ki se
nanaša na materialno in finančno poslovanje Zbornice;
-       
po svoji presoji ali na zahtevo skupščine Zbornice ali predsednika
Zbornice kadarkoli v vmesnem obdobju preverja materialno in finančno poslovanje
Zbornice ter zborničnih skladov in po potrebi izda o tem poročilo.
(2) Če nadzorni odbor ugotovi
nepravilnosti v materialnem ali finančnem poslovanju Zbornice, o tem nemudoma
izda poročilo predsedniku Zbornice in skupščini Zbornice ter predlaga ukrepe in
roke za odpravo teh nepravilnosti.
j) VOLILNA KOMISIJA
61. člen
(sestava volilne komisije)
(1) Volilna komisija Zbornice (v
nadaljevanju: volilna komisija) ima tri člane, ki jih izmed članov Zbornice
izvoli skupščina Zbornice. Izvoljeni so kandidati, ki so prejeli največ glasov
med kandidati s kandidatne liste.
(2) Predsednika komisije izvolijo
člani izmed sebe na svoji prvi, konstitutivni seji.
62. člen
(pristojnosti in naloge)
(1) Volilna komisija v skladu s
posebnim pravilnikom, ki na podlagi tega statuta podrobneje ureja njeno
delovanje, izvršuje in opravlja naslednje pristojnosti in naloge:
-       
organizira, spremlja in nadzira postopke volitev in razrešitev v
skupščini Zbornice;
-       
objavlja rezultate volitev in sprejema zaključna poročila o izvolitvah
in razrešitvah;
-       
odloča o pritožbah v zvezi s kandidaturami, volilnimi postopki, volilnimi
izidi ter razrešitvami.
(2) Komisija je za svoje delo
odgovorna skupščini Zbornice.
(3) Delovanje komisije ter njene
pristojnosti in naloge podrobneje ureja poseben pravilnik, ki ga sprejme skupščina
Zbornice.
k) DIREKTOR ZBORNICE
63. člen
(položaj ter pristojnosti in naloge
direktorja Zbornice)
(1) Direktor Zbornice (v nadaljnjem
besedilu: direktor) vodi upravo Zbornice ter izvaja operativne in izvršilne naloge
za Zbornico. V tem okviru predvsem skrbi in odgovarja za finančno poslovanje
Zbornice, kadrovsko politiko Zbornice, nemoteno delovanje in organizacijo
uprave Zbornice ter strokovno izpopolnjevanje zaposlenih v upravi Zbornice.
Skrbi tudi za izvajanje sklepov zborničnih organov, pripravo gradiv in
predlogov za njihovo delo ter koordinacijo dela organov Zbornice in stalnih ter
začasnih komisij in odborov.
(2) Direktor pri svojem delu sodeluje
s predsednikom Zbornice, ki mu tudi pomaga pri pripravi strokovnih in drugih
gradiv. Prav tako sodeluje z upravnim odborom Zbornice in nadzornim odborom, tako
da ju redno obvešča o aktivnostih uprave.
(3) Direktor Zbornice pripravi o
svojem delu in delu uprave Zbornice letno poročilo za skupščino Zbornice in za
nadzorni odbor. Če tako zahtevata skupščina Zbornice ali nadzorni odbor,
pripravi direktor tudi delno, periodično poročilo. Tega lahko pripravi tudi na
lastno pobudo in ga predloži navedenima organoma Zbornice.
(4) Direktor je pooblaščen za
predstavljanje in zastopanje Zbornice v poslovnih, materialnih in finančnih zadevah
v vrednosti, določeni v letnem finančnem načrtu. V zadevah, ki po svoji
vrednosti presegajo te zneske, mora direktor Zbornice še pred sprejetjem svoje
odločitve pridobiti mnenje upravnega odbora in soglasje predsednika Zbornice.
64. člen
(odločanje o upravnih stvareh)
(1) Kadar gre pri izvajanju javnih
pooblastil iz pristojnosti Zbornice za odločanje o upravnih stvareh, izdaja
direktor upravne odločbe, če zakon ali ta statut ne določa drugače. Direktor
lahko pooblasti tudi druge osebe za vodenje in odločanje v upravnem postopku.
(2) Za vodenje upravnega postopka in
odločanje o upravnih stvareh morajo direktor in druge osebe iz prejšnjega
odstavka tega člena izpolnjevati pogoje iz zakona, ki ureja splošni upravni
postopek.
65. člen
(imenovanje direktorja in njegova
funkcija)
(1) Direktorja Zbornice imenuje
upravni odbor Zbornice na podlagi javnega razpisa. Direktor Zbornice je lahko
le oseba, ki je doktor veterinarske medicine, izpolnjuje pogoje za vodenje in
odločanje v upravnem postopku v skladu s predpisom, ki ureja izobrazbo in strokovni
izpit za vodenje in odločanje v upravnem postopku, ima najmanj pet let delovnih
izkušenj ter aktivno obvlada slovenski jezik in vsaj enega od proceduralnih
jezikov EU.
(2) Direktor opravlja svojo funkcijo
poklicno in polni delovni čas.
(3) Funkcija direktorja je
nezdružljiva s članstvom v drugih organih Zbornice, razen v upravnem odboru.
V. UPRAVA ZBORNICE
66. člen
(položaj in naloge uprave Zbornice)
(1) Uprava Zbornice opravlja pod
vodstvom direktorja za Zbornico, njene organe in delovna telesa strokovna ter
administrativno-tehnična dela in druga pomožna opravila.
(2) Direktor ima pravico in dolžnost,
da delavce v upravi Zbornice zaposluje v skladu s potrebami ter finančnimi
zmožnostmi Zbornice in v skladu s sklepom upravnega odbora Zbornice.
(3) Organizacijo, naloge in delovanje
uprave Zbornice ter sistemizacijo delovnih mest v upravi določa poseben splošni
akt, ki ga sprejme upravni odbor Zbornice.
VI. FINANCIRANJE ZBORNICE
67. člen
(letni program dela in finančni načrt za
delovanje Zbornice)
Delovanje Zbornice se financira v skladu s
letnim programom dela in letnim finančnim načrtom, ki ga sprejme skupščina
Zbornice. Redno financiranje poteka od redne letne skupščine, ki je praviloma
maja do naslednje redne skupščine. Začasno financiranje se začne v primeru, da
na redni letni skupščini skupščina ne sprejme predloga finančnega načrta za
naslednje leto. Začasno financiranje lahko traja največ tri mesece.
68. člen
(načini pridobivanja sredstev)
Za svoje delovanje Zbornica pridobiva
sredstva:
-       
s pristopnino, članarino in drugimi prispevki svojih članov;
-       
z organizacijo in izvajanjem strokovnih nalog;
-       
s pripravo in izvajanjem obveznega strokovnega izpopolnjevanja za svoje
člane;
-       
s finančnimi prispevki za specializacijo;
-       
z vlaganjem svojih sredstev v komercialne posle;
-       
z založniško in izdajateljsko dejavnostjo;
-       
iz proračunskih sredstev za izvajanje javnih pooblastil;
-       
z donacijami ter
-       
na druge dopustne načine oziroma iz drugih virov.
69. člen
(financiranje delovanja sekcij)
Delo sekcij se delno financira iz skupnih
sredstev, sorazmerno z zastopanostjo posamezne sekcije v članstvu Zbornice.
Poleg tega lahko sekcije pridobivajo lastna sredstva, ki so neodtujljiva
sredstva posamezne sekcije in se zbirajo na posebnem podračunu Zbornice. Za
poslovanje na podračunu sekcije odgovarjajo predsednik sekcije ter predsednik
in direktor Zbornice. S temi sredstvi upravlja vsaka sekcija samostojno, v
skladu s svojimi internimi akti, vendar v skladu s Statutom in akti Zbornice.
VII. POSTOPEK ZA SPREMEMBO STATUTA
70. člen
(pobuda, predlog in odločanje o spremembi
statuta)
(1) Pobudo za spremembo tega statuta
oziroma njegovih posameznih določb lahko da vsak član Zbornice. Skupščina
Zbornice mora o pobudi razpravljati, če pobudo podpre Upravni odbor, ena ali
več sekcij, ali najmanj četrtina članov Zbornice.
(2) Na podlagi pobude in opravljene
razprave iz prejšnjega odstavka lahko Upravni odbor Zbornice, ena ali več
sekcij ali najmanj četrtina članov Zbornice predlaga, da upoštevaje pobudo,
razpravo in morebitna stališča skupščine, strokovna služba Zbornice pripravi
dokončno besedilo predloga spremembe statuta.
(3) Sprememba statuta je sprejeta, če
zanjo glasuje najmanj polovica vseh članov Zbornice. Če se glasovanje opravi
korespondenčno, je sprememba sprejeta, če zanjo glasuje najmanj dve tretjini
članov.
VIII. PREHODNE IN KONČNE DOLOČBE
71. člen
(prehodne in končne določbe)
(1) Z uveljavitvijo tega statuta
preneha veljati do sedaj veljavni statut z dne 6. 12. 2003. Vsi splošni
akti Zbornice, ki so bili sprejeti na podlagi do sedaj veljavnega statuta,
ostanejo v veljavi do uveljavitve novih splošnih aktov, sprejetih na podlagi
tega statuta. Ti novi splošni akti morajo biti sprejeti najpozneje v enem letu
od uveljavitve tega statuta.
(2) Statut, ki ga sprejme skupščina,
se v delu, ki se nanaša na javna pooblastila, predloži Vladi Republike Slovenije
v soglasje.
(3) Ta statut se objavi v Uradnem
listu Republike Slovenije in začne veljati naslednji dan po objavi.
Laško, dne
24. maja 2013
Predsednik
Veterinarske zbornice Slovenije
doc. dr. Borut Zemljič l.r.