1. člen
(vsebina sklepa)
Ta sklep določa:
1.     
podrobnejši način vodenja in obvezno vsebino registra osebnih računov
članov pokojninskega sklada (v nadaljnjem besedilu: register);
2.     
podrobnejšo vsebino potrdila o pravicah iz dodatnega pokojninskega
zavarovanja.
2. člen
(vodenje registra)
(1) Register vodi upravljavec pokojninskega sklada (v
nadaljnjem besedilu: upravljavec).
(2) Register se vodi s posebno skrbnostjo in po načelu
sprotnosti, tako da se podatki v register vpisujejo takoj ob nastopu dogodka,
ki je predmet vnosa v register, oziroma v primeru izjemnih dogodkov takoj, ko
je to mogoče.
(3) Register se vodi na način, ki zagotavlja zanesljivost,
celovitost, razpoložljivost, zaupnost in sledljivost informacij in podatkov.
(4) Poleg podatkov iz tega sklepa lahko register, ob
upoštevanju predpisov, ki urejajo varstvo osebnih podatkov, preprečevanje
pranja denarja in financiranje terorizma, davčnih predpisov in drugih
predpisov, vsebuje tudi druge podatke potrebne za izvajanje Zakona o
pokojninskem in invalidskem zavarovanju (Uradni list RS, št. 96/12, 39/13,
99/13 – ZSVarPre-C, 101/13 – ZIPRS1415, 44/14 – ORZPIZ206, 85/14 – ZUJF-B,
95/14 – ZUJF-C, 90/15 – ZIUPTD, 102/15, 23/17, 40/17, 65/17, 28/19 in 75/19; v
nadaljnjem besedilu: ZPIZ-2) in na njegovi podlagi izdanih splošnih aktov.
Register iz prvega stavka tega odstavka lahko vsebuje tudi dodatne podatke iz
notranjih aktov upravljavca.
(5) Register se vodi tako, da je za poljubno izbrano časovno
obdobje kadarkoli mogoč vpogled in izpis podatkov o:
1.     
posameznem članu pokojninskega sklada (v nadaljnjem besedilu: član) ali
skupini članov;
2.     
plačilih delodajalca v korist posameznega člana ali skupine članov.
(6) Podatki v registru se hranijo najmanj 10 let, računano od
dneva, ko je član uveljavil pravico iz dodatnega zavarovanja oziroma ko je član
oziroma upravičenec v primeru smrti člana oziroma dediči člana uveljavili
pravico do izplačila odkupne vrednosti v enkratnem znesku.
3. člen
(elektronska podpora vodenju registra)
(1) Register se vodi v elektronski obliki.
(2) Informacijski sistem namenjen podpori vodenja registra
mora zagotavljati zanesljivost, celovitost, razpoložljivost, varnost, zaupnost
in sledljivost informacij in podatkov, ki jih upravljavec obdeluje v skladu z
zakonodajo, na način, da smiselno in sorazmerno glede na izpostavljenost
tveganjem izpolnjuje tudi zahteve standardov in okvirov ravnanja na področju
upravljanja, razvoja, varovanja in dokumentiranja informacijskih rešitev kot so
ISO/IEC 27001 in ISO/IEC 27002.
(3) Programska oprema, namenjena podpori vodenja registra in
njene posodobitve, ki vplivajo na vsebino podpore vodenja registra, morajo
imeti dokazilo o skladnosti programske opreme z vsakokrat veljavnimi predpisi s
področja vodenja registra. Za dokazilo o skladnosti šteje mnenje aktivnega
preizkušenega revizorja informacijskih sistemov.
(4) Upravljavec zagotavlja, da dobavitelj programske opreme
oziroma drugi pogodbeni partner upravljavca zagotavlja ustrezne posodobitve
računalniške programske opreme.
(5) Upravljavec zagotavlja tudi programsko in strojno opremo,
ki omogoča pregledovanje in obdelavo zgodovinskih podatkov tudi v primeru, ko
se ta ne uporablja več za tekočo obdelavo podatkov.
4. člen
(vsebina registra)
(1) Register zajema osebne račune vseh članov pokojninskega
sklada.
(2) Iz osebnega računa posameznega člana morajo biti razvidni
najmanj naslednji podatki:
1.     
podatki, potrebni za natančno identifikacijo člana;
2.     
predvidena upokojitvena starost člana, ki je:
a)   
zakonsko določena upokojitvena starost iz prvega odstavka 27. člena
ZPIZ-2;
b)   
upokojitvena starost, ki jo določi član;
3.     
elektronski naslov člana, če ga je le-ta posredoval upravljavcu;
4.     
podatki o posameznem vplačilu, in sicer:
a)   
datum vplačila;
b)   
znesek vplačila;
c)   
vplačnik;
d)   
namen vplačila;
e)   
znesek vstopnih stroškov;
f)    
znesek čistega vplačila;
g)   
v primeru, da se vplačilo v pokojninski sklad preračuna v število enot
premoženja tudi:
-    
obračunski dan;
-    
vrednost enote premoženja na obračunski dan;
-     število
enot premoženja pokojninskega sklada pridobljenih na podlagi tega vplačila;
5.     
podatek o skupni vrednosti privarčevanih sredstev;
6.     
v primeru, da se vplačila v pokojninski sklad preračunajo v število enot
premoženja tudi podatek o skupnem številu enot, vpisanih na osebnem računu
člana;
7.     
v primeru pokojninskega sklada z zajamčeno donosnostjo na čisto vplačilo
tudi podatek o zajamčeni vrednosti sredstev člana.
5. člen
(potrdilo o pravicah iz dodatnega pokojninskega zavarovanja)
Potrdilo o pravicah iz dodatnega pokojninskega zavarovanja
vsebuje najmanj naslednje podatke:
1.     
podatke o pokojninskem skladu:
a)   
ime pokojninskega sklada;
b)   
ime in sedež upravljavca;
2.     
podatke o članu pokojninskega sklada:
a)   
ime in priimek;
b)   
datum rojstva;
c)   
enotno matično številko občana, oziroma v primeru, ko gre za tujca,
enotno matično številko tujca;
d)   
naslov stalnega in/ali začasnega bivališča (ulica, hišna številka,
pošta, kraj, država);
e)   
davčno številko;
f)    
oznako pokojninskega načrta;
g)   
številko dokumenta o pristopu oziroma številko police oziroma številko
obvestila o vključitvi;
3.     
podatke vpisane na osebnem računu člana po stanju na dan 31. 12.:
a)   
skupni znesek vplačil;
b)   
skupni znesek vstopnih stroškov;
c)   
znesek izplačane odkupne vrednosti;
d)   
skupno vrednost privarčevanih sredstev;
e)   
podatek o znesku pripisanega zajamčenega donosa (samo pri pokojninskem
skladu z zajamčeno donosnostjo na čisto vplačilo, katerega vplačila se ne
preračunajo v število enot premoženja);
f)    
podatek o zajamčeni vrednosti sredstev člana po stanju na zadnji
obračunski dan koledarskega leta (samo pri pokojninskem skladu z zajamčeno
donosnostjo na čisto vplačilo);
4.     
podatke o vplačilih v koledarskem letu:
a)   
datum vplačila;
b)   
znesek vplačila;
c)   
vplačnik, pri čemer se pri vplačilih, ki jih je financiral delodajalec
navede firmo oziroma ime delodajalca;
d)   
znesek vstopnih stroškov;
e)   
skupni znesek vplačil;
f)    
skupni znesek vstopnih stroškov;
g)   
skupni znesek ostalih stroškov, ki jih je upravljavec odtegnil iz
sredstev člana;
5.     
podatke o donosnosti pokojninskega sklada za zadnje koledarsko leto, za obdobje
zadnjih treh koledarskih let in za obdobje zadnjih petih koledarskih letih.
Podatki se navedejo v odstotkih na dve decimalni mesti natančno. Upravljavec ne
sme navajati donosnosti za obdobja, krajša od navedenih v prvem stavku;
6.     
pojasnilo, da upravljavec za sklade, v katerih zagotavlja zajamčeno
donosnost na čisto vplačilo, v primeru nedoseganja zajamčene vrednosti sredstev
člana, oblikuje rezervacije in da so v preostalih dveh skladih obveznosti
sklada v celoti pokrite s sredstvi;
7.     
navedba zakonsko določene upokojitvene starosti iz prvega odstavka 27.
člena ZPIZ-2, pogojev za uveljavitev pravice do dodatne starostne pokojnine,
določene v pokojninskem načrtu, ali upokojitvene starosti, ki jo določi član;
8.     
informacije o pokojninskih projekcijah na podlagi zakonsko določene
upokojitvene starosti iz prvega odstavka 27. člena ZPIZ-2 ali upokojitvene
starosti, ki jo določi član, in izjavo o omejitvi odgovornosti, v kateri je
navedeno, da bi se te projekcije utegnile razlikovati od končne vrednosti
pridobljenih prejemkov;
9.     
za člane, ki bodo v letu izdajanja potrdila dopolnili 58. leto starosti
tudi pojasnilo o prihodnjih pravicah iz naslova dodatnega zavarovanja in
možnostih izplačila ob rednem prenehanju dodatnega zavarovanja;
10.  
navedbo, kje in kako lahko član pridobi:
a)   
pokojninski načrt in pravila upravljanja, ki vsebujejo tudi informacije
o možnostih izbire med podskladi ali kritnimi skladi z različnimi naložbenimi
politikami ter informacije o tem, kako se za posameznega člana določi naložbena
politika;
b)   
letno poročilo pokojninskega sklada;
c)   
izjavo o naložbeni politiki;
d)   
informacije o predpostavkah, uporabljenih za izračun doživljenjske
dodatne pokojnine, zlasti o uporabljeni obrestni meri, tablicah smrtnosti,
stroških izplačevanja in ponudniku dodatne pokojnine;
e)   
informacije o pravicah iz dodatnega zavarovanja v primeru prenehanja
zaposlitve;
11.  
obrazložitev poglavitnih sprememb v primerjavi s preteklim letom.
6. člen
(posebne zahteve glede vplačila, na podlagi katerega član
pridobi pravico do dodatne invalidske pokojnine oziroma dodatne družinske
pokojnine)
(1) Za primere iz drugega odstavka 416. člena ZPIZ-2 mora
biti iz osebnega računa člana in iz potrdila o pravicah iz dodatnega
pokojninskega zavarovanja razviden tudi podatek o višini in datumu posameznega
tovrstnega vplačila.
(2) Upravljavec pokojninskega sklada je dolžan potrdilu o
pravicah iz dodatnega pokojninskega zavarovanja priložiti tudi poročilo o vrsti
in obsegu pravic, ki izhajajo iz zavarovanja iz prejšnjega odstavka.
PREHODNA IN KONČNA DOLOČBA
7. člen
(prenehanje sklepa)
Z dnem uveljavitve tega sklepa preneha veljati Sklep o
registru osebnih računov, potrdilu o stanju na osebnem računu in potrdilu o
vplačilih, ki jih je financiral delodajalec (Uradni list RS, št. 79/13).
8. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00702-8/2020-3
Ljubljana, dne 18. junija 2020
EVA 2020-1611-0073
Predsednik sveta
Agencije za trg vrednostnih
papirjev
mag. Miloš Čas