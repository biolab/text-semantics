I. SPLOŠNI DOLOČBI
1. člen
(predmet poslovnika)
Poslovnik občne seje (v nadaljevanju: poslovnik) Vrhovnega
sodišča Republike Slovenije (v nadaljevanju: Vrhovno sodišče) vsebuje določbe o
pripravah, sklicevanju, vodenju in načinu odločanja občne seje Vrhovnega
sodišča (v nadaljevanju: občna seja) ter o načinu izvrševanja sklepov občne
seje. 
Izrazi, ki so zapisani v moški spolni slovnični obliki, so
uporabljeni kot nevtralni za moške in ženske.
2. člen
(razlaga poslovnika)
Razlago posameznih določb tega poslovnika daje občna seja.
II. PRISTOJNOSTI IN SESTAVA OBČNE SEJE
3. člen
(pristojnosti občne seje)
Občna seja: 
1.     
sprejema načelna pravna mnenja o vprašanjih, ki so pomembna za enotno
uporabo zakonov; 
2.     
sprejema pravna mnenja o vprašanjih sodne prakse; 
3.     
odloča o pobudah za izdajo ali spremembo zakona; 
4.     
določa način spremljanja sodne prakse na sodiščih; 
5.     
sprejema poslovnik občne seje; 
6.     
daje mnenje o kandidatih za predsednika in podpredsednika Vrhovnega
sodišča; 
7.     
imenuje začasnega predsednika Vrhovnega sodišča; 
8.     
odloča o zahtevah za izločitev predsednika in podpredsednika Vrhovnega
sodišča; 
9.     
predlaga Sodnemu svetu člane disciplinskih organov iz vrst sodnikov; 
10.  
opravlja druge zadeve iz pristojnosti Vrhovnega sodišča, če tako določa
zakon.
4. člen
(sestava občne seje)
Občno sejo sestavljajo vrhovni sodniki, ki opravljajo
sodniško funkcijo na Vrhovnem sodišču (v nadaljevanju člani občne seje).
5. člen
(ostali navzoči)
Kadar občna seja obravnava vprašanja iz 1., 2., 3. ali 4.
točke 3. člena poslovnika, so praviloma navzoči tudi strokovni sodelavci in
sodniki, dodeljeni na delo na Vrhovno sodišče. Slednji lahko o obravnavanih
vprašanjih tudi razpravljajo. 
Če občna seja obravnava vprašanja iz 1., 2., 3. ali 4. točke
3. člena poslovnika, lahko predsednik Vrhovnega sodišča (v nadaljevanju
predsednik) nanjo povabi tudi predsednike sodišč, predsednika Ustavnega sodišča
RS (le pri 3. in 4. točki 3. člena poslovnika), generalnega državnega tožilca
RS, generalnega državnega odvetnika RS, predsednika Odvetniške zbornice
Slovenije, predsednika Notarske zbornice Slovenije in univerzitetne učitelje
prava, ki lahko o vprašanjih iz svojega delovnega področja dajejo svoje mnenje.
III. SPREJEMANJE ODLOČITEV
6. člen
(splošna pravila sprejemanja sklepov)
Občna seja veljavno sklepa, če sta navzoči najmanj dve
tretjini njenih članov (sklepčnost občne seje). Sklep je sprejet, če zanj
glasuje večina vseh članov občne seje, če ni z zakonom ali s poslovnikom
določeno drugače. 
Glasovanje na občni seji je javno, razen če je s poslovnikom
določeno drugače, ali če občna seja sprejme sklep, da je glasovanje tajno.
7. člen
(sprejem poslovnika)
Poslovnik občne seje je sprejet, če zanj glasujeta najmanj
dve tretjini vseh članov občne seje.
IV. POTEK OBČNE SEJE
8. člen
(sklic seje in predložitev predlogov)
Predsednik skliče občno sejo, predlaga dnevni red ter jo
vodi. V primeru odsotnosti predsednika, občno sejo skliče, predlaga dnevni red
ali jo vodi podpredsednik Vrhovnega sodišča. Če je odsoten tudi slednji, navedena
opravila opravlja vrhovni sodnik, ki na Vrhovnem sodišču najdlje opravlja
sodniško službo.
Predsednik skliče občno sejo na svojo pobudo ali na pisen in
obrazložen predlog oddelka Vrhovnega sodišča ali člana občne seje (v
nadaljevanju predlagatelji). 
Predsednik predloži občni seji obrazložene predloge
predlagateljev.
9. člen
(poročilo)
Za obdelavo posameznih vprašanj lahko občna seja določi
delovno skupino vrhovnih sodnikov. 
Predsednik oziroma oddelek, če gre za vprašanje, ki je bilo
dano na dnevni red občne seje na njegov predlog, določi enega ali več vrhovnih sodnikov,
da izdelajo poročilo in po potrebi zberejo podatke, ki so nujno potrebni za
odločanje. Predsednik ali vodja oddelka v soglasju s sodnikom poročevalcem po
potrebi določi na Vrhovno sodišče dodeljenega sodnika, ki sodniku poročevalcu
pomaga pri delu. 
Poročilo mora v primeru iz 1. ali 2. točke 3. člena
poslovnika vsebovati predlog načelnega pravnega mnenja oziroma pravnega mnenja.
10. člen
(roki za sklic seje)
Sklep o sklicu občne seje s predlogom dnevnega reda in z
gradivom se pošlje članom občne seje in drugim udeležencem najmanj petnajst dni
pred sejo. V nujnih primerih je ta rok lahko krajši. 
Član občne seje lahko še pred sejo pisno obrazloži svoje
mnenje, ki ga predsednik brez odlašanja dostavi drugim članom, če tega ni
storil že član občne seje sam.
11. člen
(ugotovitev sklepčnosti in določitev dnevnega reda občne
seje)
Če predsednik ugotovi, da je občna seja sklepčna, da na
glasovanje predlog dnevnega reda občne seje.
Izjemoma se lahko na dnevni red občne seje uvrstijo tudi
vprašanja, ki niso bila v predlogu dnevnega reda, če jih ni potrebno predhodno
pripraviti in so nujna, kar je treba posebej obrazložiti.
12. člen
(črtan)
13. člen
(vodenje seje)
Predsednik da pri vsaki točki dnevnega reda besedo najprej
predlagatelju oziroma poročevalcu. V razpravi daje predsednik besedo najprej
članom občne seje, nato pa drugim udeležencem po vrstnem redu prijav za
razpravo. 
Če se član občne seje javi k razpravi o proceduralnih
vprašanjih, mu predsednik da besedo takoj, ko jo zahteva.
14. člen
(glasovanje)
O vprašanju, ki je dano na dnevni red, se glasuje potem, ko
je občna seja sklenila, da je vprašanje jasno opredeljeno in zrelo za
odločitev. 
Glasuje se tako, da se navzoči člani občne seje izjavljajo za
ali proti predlogu. Če je več predlogov, se najprej glasuje o drugih predlogih,
po vrstnem redu kot so bili podani ali po logičnem vrstnem redu, potem pa o
predlogu poročevalca. O vrstnem redu glasovanja o drugih predlogih odloči
predsednik.
Član občne seje se glasovanja ne more vzdržati. 
V primerih, ko občna seja odloča o vprašanjih iz 6., 7. ali
8. točke 3. člena poslovnika, je posamezni član občne seje, o katerem se odloča
ali daje mnenje, izločen in se ne upošteva pri ugotavljanju sklepčnosti.
15. člen
(javno glasovanje)
Glasuje se z dvigom rok. 
Najprej glasujejo člani občne seje, ki so za predlog, potem
pa tisti, ki so proti predlogu.
16. člen
(dokumentiranje glasovanja)
Član občne seje lahko zahteva, da se v zapisniku zabeleži,
kako je glasoval.
17. člen
(tajno glasovanje)
Tajno glasovanje vodi in njegov izid ugotavlja tričlanska
komisija, ki jo izmed svojih članov imenuje občna seja. 
Tajno glasovanje se opravi z glasovnicami, na katerih je
zapisano vprašanje, o katerem se glasuje. Glasuje se tako, da se obkroži besedo
za ali proti.
18. člen
(zapisnik)
O občni seji se vodi zapisnik. 
Zapisnik vsebuje osnovne podatke o občni seji in njenem delu.
Načelna pravna mnenja ali pravna mnenja ter drugi sprejeti
sklepi se vpišejo v zapisnik dobesedno tako, kot so bili izglasovani na občni
seji. 
V zapisnik se vpišejo tudi izidi glasovanja o posameznih
vprašanjih. 
Vsak član občne seje, ki ni soglašal s sprejetim sklepom,
lahko zahteva, da se bistveni deli njegovega stališča vpišejo v zapisnik ali da
se zapisniku priloži njegovo ločeno mnenje.
19. člen
(vodenje zapisnika in snemanje seje)
Zapisnik občne seje vodi generalni ali organizacijski sekretar
Vrhovnega sodišča. Zapisnik podpišeta predsednik in zapisnikar. 
Potek seje se lahko zvočno snema, vselej pa se seja snema v
delu, ki se nanaša na sprejemanje načelnih pravnih mnenj ali pravnih mnenj.
Posnetek in prepisano besedilo se priložita zapisniku.
20. člen
(sejna knjiga)
Občna seja se vpiše v sejno knjigo za občne seje. Vpise
podpisujeta predsednik in zapisnikar.
21. člen
(potrjevanje zapisnika)
Prepis zapisnika se dostavi vsem članom občne seje. Gradivo
občne seje se hrani v uradu predsednika, gradivo občne seje, na kateri se
obravnavajo načelna pravna mnenja ali pravna mnenja, pa v pisarni oddelka za
spremljanje sodne prakse. 
Če člani občne seje, ki so se seje udeležili, v osmih dneh po
prejemu zapisnika ne dajo pisnih pripomb na vsebino zapisnika, se šteje, da so
zapisnik potrdili. 
Če poda posamezen član občne seje iz prejšnjega odstavka tega
člena pripombe na vsebino zapisnika, se te pripombe takoj dostavijo vsem članom
občne seje, ki so se seje udeležili. O utemeljenosti pripomb odloča naslednja
občna seja. Če ta pripombe sprejme, se zapisnik ustrezno popravi.
21.a člen
(dopisna in videokonferenčna občna seja)
Predsednik lahko izjemoma skliče občno sejo na dopisni ali
videokonferenčni način. Za izvedbo občne seje na dopisni ali videokonferenčni
način se smiselno uporabljajo določbe od 6. do 21. člena tega poslovnika. Člani
občne seje sodelovanje na dopisni ali videokonferenčni občni seji prijavijo
najkasneje na dan pred dnem občne seje. Na občni seji smejo sodelovati in
glasovati tudi tisti člani občne seje, ki sodelovanja niso predhodno prijavili.
Če kdo od članov občne seje v treh dneh po sklicu nasprotuje
sklicu dopisne ali videokonferenčne občne seje, se skliče redna občna seja v
skladu z določbami tega poslovnika.
V sklicu občne seje se navedeta način in čas glasovanja.
Odločitev je na dopisni občni seji veljavno sprejeta, če je izid glasovanja
pisno potrjen bodisi z elektronsko pošto sodnika bodisi uradnim zaznamkom
predsednika ali vodje urada predsednika v primeru telefonske oddaje glasu.
O dopisni oziroma videokonferenčni občni seji se sestavi
zapisnik. Elektronska sporočila in/ali uradni zaznamki iz prejšnjega odstavka
so sestavni del zapisnika.
Zapisniško ugotovljen izid glasovanja se istega dne kot je
bilo opravljeno glasovanje po elektronski pošti pošlje v vednost vsem članom
občne seje.
Če člani občne seje, ki so se dopisne seje udeležili, v treh
delovnih dneh po prejemu zapisnika ne dajo pisnih pripomb na vsebino zapisnika,
se šteje, da so zapisnik potrdili.
V. LETNI RAZPORED DELA
(črtano)
22. člen
(črtan)
23. člen
(črtan)
VI. PREDLOŽITEV IN SPREJEMANJE NAČELNIH PRAVNIH MNENJ TER
PRAVNIH MNENJ
24. člen
(predložitev predlogov načelnih pravnih mnenj in pravnih
mnenj)
Obravnavanje ali sprejem načelnega pravnega mnenja oziroma
pravnega mnenja lahko predlaga oddelek Vrhovnega sodišča, v katerega delovno
področje sodi pravno vprašanje, na katero se nanaša načelno pravno mnenje
oziroma pravno mnenje.
Predlog sprejme oddelek z večino glasov sodnikov tega
oddelka. Če je število sodnikov oddelka parno in je glasovanje neodločeno,
odloči glas vodje oddelka. 
Če gre za vprašanje, ki zadeva delo dveh ali več oddelkov,
oddelki predhodno usklajujejo svoja stališča. Postopek usklajevanja vodi
predsednik ali po njegovem pooblastilu podpredsednik Vrhovnega sodišča (v
nadaljevanju podpredsednik) oziroma izjemoma drug vrhovni sodnik. Če stališča
oddelkov niso usklajena, se ob predlogu enega oddelka predloži tudi nasprotno
stališče drugega oddelka.
25. člen
(sprejem načelnih pravnih mnenj in pravnih mnenj)
Pred obravnavo predloga načelnega pravnega mnenja ali
pravnega mnenja občna seja odloči, v delovno področje katerega oddelka oziroma
več oddelkov sodi obravnavano pravno vprašanje.
Načelno pravno mnenje oziroma pravno mnenje je sprejeto, če
zanj glasuje večina vseh članov občne seje in večina sodnikov oddelka oziroma
vsakega od oddelkov, v katerih delovno področje sodi obravnavano pravno
vprašanje.
Kadar obravnavano pravno vprašanje sodi v delovno področje
več oddelkov, se glede ugotavljanja potrebne večine po prejšnjem odstavku vsi
takšni oddelki štejejo kot en oddelek, sodniki teh oddelkov pa kot sodniki tega
oddelka.
Če načelno pravno mnenje ali pravno mnenje pri glasovanju ne
dobi večine, določene v drugem odstavku tega člena, lahko vsak član občne seje,
ki je glasoval proti, že na tej seji pisno vloži svoj predlog načelnega
pravnega mnenja oziroma pravnega mnenja o tem pravnem vprašanju (nasprotni
predlog). V takšnem primeru občna seja z večino glasov vseh članov odloči, ali
se o nasprotnem predlogu glasuje na tej občni seji ali pa se seja preloži za največ
15 dni.
Če načelno pravno mnenje ali pravno mnenje pri glasovanju ne
dobi večine, določene v drugem odstavku tega člena, na občni seji pa ni bil
vložen nasprotni predlog ali sprejet sklep, da se s postopkom sprejetja
načelnega pravnega mnenja ali pravnega mnenja zaključi, določi predsednik izmed
vrhovnih sodnikov, ki so glasovali proti, vrhovnega sodnika, ki mora v
določenem roku, ki ne sme biti krajši od 14 dni
in ne daljši od 30 dni, pripraviti nasprotni predlog. O takšnem nasprotnem
predlogu se glasuje praviloma na naslednji občni seji, ki mora biti sklicana v
roku 15 dni po pripravi nasprotnega predloga.
V primeru, da se o nasprotnem predlogu ne glasuje na isti
seji, se na naslednji seji najprej razpravlja in glasuje o nasprotnem predlogu,
če ta ne dobi večine, določene v drugem odstavku tega člena, pa ponovno še o
prvotnem predlogu.
Če po takšnem glasovanju noben predlog ne dobi večine,
določene v drugem odstavku tega člena, predsednik ali po njegovem pooblastilu
podpredsednik vodi in oblikuje skupino predstavnikov vseh oddelkov z nalogo
pripraviti usklajen predlog načelnega pravnega mnenja ali pravnega mnenja.
Občna seja lahko tudi sklene, da se s sprejetjem načelnega pravnega mnenja ali
pravnega mnenja zaključi.
26. člen
(umik predloga)
Predlagatelj lahko svoj predlog načelnega pravnega mnenja
oziroma pravnega mnenja umakne do začetka glasovanja o predlogu.
27. člen
(redakcija in objava sprejetih odločitev)
Občna seja odloči, kdo bo obdelal sprejeto načelno pravno
mnenje oziroma pravno mnenje, odločbo ali drug sklep. Praviloma za to določi
sodnika poročevalca. Končno redakcijo sprejetih načelnih pravnih mnenj, pravnih
mnenj, odločb in drugih sklepov v petnajstih dneh po končani občni seji opravi
komisija za redakcijo odločb, ki jo vodi predsednik, sestavljajo pa jo še podpredsednik
in vodje oddelkov.
Občna seja sklepa tudi, ali in kako naj se načelno pravno
mnenje, pravno mnenje, odločba ali drug sklep objavi. 
Član, ki je dal ločeno mnenje, lahko zahteva, da se njegovo
mnenje objavi skupaj s sprejetim načelnim pravnim mnenjem oziroma pravnim
mnenjem.
28. člen
(zagotavljanje enotne sodne prakse)
Vodja oddelka je dolžan opozoriti člane senata na neskladnost
odločbe senata z načelnim pravnim mnenjem ali pravnim mnenjem. Po takem
opozorilu je senat dolžan o zadevi ponovno odločati. Če senat vztraja pri
svojem mnenju, je vodja oddelka dolžan opozoriti na to neskladnost predsednika.
Predsednik ima pravico in dolžnost, da zadrži odpravo odločbe
senata Vrhovnega sodišča, ki ni v skladu z načelnim pravnim mnenjem ali pravnim
mnenjem, ter jo predloži senatu v ponovno odločitev. Tudi v tem primeru je
senat dolžan o zadevi ponovno odločati. 
Če senat vztraja pri svojem stališču, se odločba ne odpravi,
dokler občna seja ponovno ne razpravlja o svojem načelnem pravnem mnenju ali
pravnem mnenju. 
Če Ustavno sodišče RS v izreku ali v nosilnih razlogih svoje
odločitve sprejme pravno razlago oziroma stališče, ki je v nasprotju z razlago
oziroma stališčem v sprejetem načelnem pravnem mnenju ali pravnem mnenju
oziroma v njunih nosilnih razlogih, mora vodja oddelka pravno vprašanje predložiti
prvi naslednji občni seji.
VII. SPREJEMANJE MNENJA O KANDIDATIH ZA PREDSEDNIKA
29. člen
(predstavitev kandidature)
Pred glasovanjem lahko vsak kandidat poda kratko ustno
predstavitev svoje kandidature. Vsak član občne seje lahko kandidatu zastavlja
vprašanja in se ustno opredeli do njegove kandidature. Predstavitev kandidature
opravičeno odsotnega kandidata prebere predsedujoči občni seji. Drugi kandidati
niso navzoči pri predstavitvi kandidature.
30. člen
(odločanje o podpori)
Občna seja najprej odloča o podpori vsakemu od posameznih
kandidatov. 
Opredeljevanje o podpori se izvede s tajnim glasovanjem. 
Glasovnice se pripravijo za vsakega od kandidatov z
naslednjim vprašanjem: »Ali podpirate kandidaturo … (ime in priimek kandidata)…
za predsednika Vrhovnega sodišča Republike Slovenije?«. 
Vsak član občne seje ima toliko glasov, kot je kandidatov,
pri glasovanju pa se opredeli do posameznega kandidata tako, da obkroži besedo
»Da« ali »Ne«. 
Komisija, ki vodi glasovanje, šteje glasove podpore le do
števila, ki pomeni doseženo večino glasov članov občne seje in sporoči
rezultate le v obliki, da je posamezni kandidat dobil podporo ali da je ni
dobil.
31. člen
(odločanje o prednosti)
Če pri glasovanju o podpori dva ali več kandidatov dobita
večino glasov vseh članov občne seje, se opravi glasovanje še o tem, kateremu
od teh kandidatov daje občna seja prednost. 
Če pri glasovanju o podpori dobi podporo več kandidatov, v
prvem krogu glasovanja o prednosti pa dva kandidata dobita enako število glasov
in hkrati več kot drugi kandidati, se opravi tudi drugi krog glasovanja. 
Pri vsakem od obeh glasovanj ima vsak član občne seje en
glas. Svojo podporo kandidatu izrazi z obkrožitvijo zaporedne številke pred
imenom in priimkom kandidata. Zaporedne številke kandidatov se določijo po
abecednem vrstnem redu priimkov.
32. člen
(obveščanje o mnenju)
Občna seja Vrhovnega sodišča sporoči ministru, pristojnemu za
pravosodje, mnenje tako, da sporoči ime in priimek kandidata, ki je dobil
podporo oziroma mu sporoči, da noben kandidat ni dobil podpore. V primeru, če
je več kandidatov dobilo podporo občne seje, se ministru sporočijo imena teh
kandidatov, ter navede, kateremu daje občna seja prednost. Če tudi po drugem krogu
ostane število glasov prednosti izenačeno, se sporočita obe imeni.
33. člen
(kandidiranje za podpredsednika sodišča)
Določbe tega poglavja se uporabljajo tudi v postopku
kandidiranja za podpredsednika Vrhovnega sodišča.

Poslovnik občne seje Vrhovnega sodišča
Republike Slovenije (Uradni list RS, št. 114/05) vsebuje naslednjo končno določbo:
»VIII. KONČNA DOLOČBA
34. člen
(uveljavitev)
Poslovnik začne veljati petnajsti dan po objavi v Uradnem
listu Republike Slovenije. Z dnem njegove uveljavitve preneha veljati Poslovnik
o delu občne seje Vrhovnega sodišča Republike Slovenije z dne 3. 4. 1995.«.

Spremembe Poslovnika občne seje Vrhovnega
sodišča Republike Slovenije (Uradni list RS, št. 4/16) vsebujejo naslednjo končno določbo:
»3. člen
Spremembe Poslovnika začnejo veljati petnajsti dan po objavi
v Uradnem listu Republike Slovenije.«.

Spremembe Poslovnika občne seje Vrhovnega
sodišča Republike Slovenije (Uradni list RS, št. 35/18) vsebujejo naslednjo končno
določbo:
»KONČNA DOLOČBA
6. člen
Spremembe Poslovnika začnejo veljati petnajsti dan po objavi
v Uradnem listu Republike Slovenije.«.

Spremembe
Poslovnika občne seje Vrhovnega sodišča Republike Slovenije (Uradni list RS,
št. 162/21)
vsebujejo naslednjo končno določbo:
»29. člen
Te spremembe poslovnika začnejo veljati petnajsti dan po
objavi v Uradnem listu Republike Slovenije.«.