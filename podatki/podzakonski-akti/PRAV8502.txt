1. člen
(vsebina)
Ta pravilnik za izvajanje Uredbe (ES) 854/2004 Evropskega
parlamenta in Sveta z dne 29. aprila 2004 o določitvi posebnih predpisov za
organizacijo uradnega veterinarskega nadzora proizvodov živalskega izvora,
namenjenih za prehrano ljudi (UL L št. 139 z dne 30. 4. 2004, str. 206) in
Uredbe (ES) 882/2004 Evropskega parlamenta in Sveta z dne 29. aprila 2004 o
izvajanju uradnega nadzora, da se zagotovi preverjanje skladnosti z zakonodajo
o krmi in živilih ter s pravili o zdravstvenem varstvu živali in zaščiti živali
(UL L št. 165 z dne 30. 4. 2004, str. 1) (v nadaljnjem besedilu: Uredba
882/2004/ES), ki sta bili zadnjič spremenjeni z Uredbo Sveta (ES) št. 1791/2006
z dne 20. novembra 2006 o prilagoditvi nekaterih uredb ter odločb in sklepov na
področjih prostega pretoka blaga, prostega gibanja oseb, prava družb, politike
konkurence, kmetijstva (vključno z veterinarsko in fitosanitarno zakonodajo),
prometne politike, obdavčitve, statistike, energetike, okolja, sodelovanja na
področjih pravosodja in notranjih zadev, carinske unije, zunanjih odnosov,
skupne zunanje in varnostne politike ter institucij zaradi pristopa Bolgarije
in Romunije (UL L št. 363 z dne 20. 12. 2006, str. 1), podrobneje določa pogoje
in postopek prenosa posameznih nalog, ki jih opravljajo odobreni veterinarji.
2. člen
(prenos nalog)
(1) Če Veterinarska uprava Republike Slovenije (v nadaljnjem
besedilu: VURS) oceni, da za posamezne naloge glede na obseg dela potrebuje
zunanje izvajalce, lahko prenese naloge iz šestega odstavka 86. člena Zakona o
veterinarskih merilih skladnosti (Uradni list RS, št. 93/05), kot jih določajo
posamezni veterinarski predpisi, v izvajanje veterinarskim organizacijam, ki
izpolnjujejo pogoje iz tega pravilnika. 
(2) Naloge iz prejšnjega odstavka so naloge uradnega
veterinarskega nadzora in druge naloge, ki jih VURS prenese na odobrene
veterinarje. 
(3) VURS o nameravanem prenosu nalog uradnega veterinarskega
nadzora uradno obvesti Evropsko komisijo v skladu s četrtim odstavkom 5. člena
Uredbe 882/2004/ES.
3. člen
(pogoji za veterinarsko organizacijo)
(1) Za naloge, ki jih opravljajo odobreni veterinarji in
predstavljajo prenesene naloge uradnega veterinarskega nadzora, mora
veterinarska organizacija: 
-       
biti verificirana in izpolnjevati najmanj pogoje, ki so predpisani za
veterinarsko ambulanto A v skladu s pravilnikom, ki ureja pogoje, ki jih morajo
izpolnjevati veterinarske organizacije in njihovi verifikaciji; 
-       
izpolnjevati pogoje in pridobiti akreditacijo glede evropskega standarda
EN 45004 oziroma standarda Splošna merila za delovanje različnih organov, ki
izvajajo kontrolo SIST EN ISO/IEC 17020:2004, ki je nadomestil standard EN
45004; 
-       
imeti zaposlenega odobrenega veterinarja, usposobljenega za posamezno
področje. 
(2) Za naloge, ki jih opravljajo odobreni veterinarji in ne
predstavljajo prenesenih nalog uradnega veterinarskega nadzora, mora
veterinarska organizacija izpolnjevati pogoje iz prve in tretje alinee
prejšnjega odstavka. 
(3) V primeru odsotnosti odobrenega veterinarja veterinarska
organizacija ne sme opravljati prenesenih nalog iz tega pravilnika, razen če za
ta čas zagotovi drugega odobrenega veterinarja, o čemer mora nemudoma obvestiti
VURS.
4. člen
(navzkrižje interesov)
Veterinarska organizacija mora zagotoviti, da odobreni
veterinar ne opravlja nalog uradnega veterinarskega nadzora in pregledov na
kmetijskih gospodarstvih, obratih, sejmih, zbirnih centrih in drugih javnih
zbirališčih, kjer opravlja zdravljenje rejnih živali.
5. člen
(pogoji za odobrenega veterinarja)
Za imenovanje odobrenega veterinarja mora veterinar: 
1.     
imeti najmanj pet let delovnih izkušenj s področja veterinarstva; 
2.     
biti zaposlen v veterinarski organizaciji, ki izpolnjuje pogoje iz
Uredbe 882/2004/ES in iz 3. člena tega pravilnika; 
3.     
imeti pridobljena znanja iz 6. člena tega pravilnika za posamezna
področja, kot je opredeljeno v seznamu znanj, ki je objavljen na spletnih
straneh http://www.vurs.si.
6. člen
(pridobljena znanja)
(1) Za pridobitev znanj iz 3. točke prejšnjega člena izvaja
usposabljanje in preverjanje znanj Veterinarska fakulteta Univerze v Ljubljani (v
nadaljnjem besedilu: Veterinarska fakulteta). Usposabljanje poteka po programu,
ki ga potrdi VURS, v obsegu najmanj 8 ur za posamezno področje. 
(2) Znanja morajo odobreni veterinarji obnavljati in
dopolnjevati vsako leto z usposabljanji, ki jih organizira Veterinarska
zbornica najmanj dvakrat letno v obsegu najmanj 4 ur za posamezno področje, po
programu, ki ga potrdi VURS. 
(3) Veterinarska fakulteta in Veterinarska zbornica morata
voditi ažurirano evidenco o opravljenih usposabljanjih in preverjanju znanja.
7. člen
(imenovanje odobrenega veterinarja)
Na podlagi vloge generalni direktor VURS odloči o imenovanju
odobrenega veterinarja.
8. člen
(javni razpis)
(1) Za opravljanje nalog, ki jih opravljajo odobreni
veterinarji, VURS v Uradnem listu Republike Slovenije in na spletni strani
http://www.vurs.si objavi javni razpis, v katerem določi naloge, prednostne
kriterije za izbiro in trajanje izvajanja posamezne naloge v skladu s
predpisom, ki ureja mrežo javne veterinarske službe. 
(2) Na javni razpis iz prejšnjega odstavka se lahko prijavijo
veterinarske organizacije, ki izpolnjujejo pogoje iz 3. člena tega pravilnika. 
(3) O vlogah odloči generalni direktor VURS. 
(4) VURS in veterinarska organizacija s pogodbo natančneje
uredita medsebojna razmerja.
9. člen
(preklic imenovanja in prepovedi)
(1) Generalni direktor VURS prekliče imenovanje odobrenega
veterinarja, če odobreni veterinar ne izvaja nalog v skladu z veterinarsko
zakonodajo in nepravilnost pomeni, da je ali bi lahko prišlo do ogrožanja
zdravja ljudi ali živali. V tem primeru mora veterinar za ponovno imenovanje
opraviti usposabljanje v skladu s prvim odstavkom 6. člena tega pravilnika in
ponovno vložiti vlogo za imenovanje na VURS. Veterinar je lahko ponovno
imenovan po preteku enega leta od preklica prejšnjega imenovanja. 
(2) Če ugotovljena nepravilnost predstavlja pristranskost ali
navzkrižje interesov glede izvajanja nalog uradnega veterinarskega nadzora,
generalni direktor prepove opravljanje prenesenih nalog odobrenemu veterinarju
za obdobje enega leta. 
(3) V primeru neupravičenega izostanka od predpisanega
izobraževanja odobreni veterinar ne sme opravljati nalog, dokler ne opravi
takšnega izobraževanja.
10. člen
(priprava programa za usposabljanje)
(1) Veterinarska fakulteta mora pripraviti program
usposabljanja za odobrene veterinarje v roku šestih mesecev po uveljavitvi tega
pravilnika in začeti z usposabljanji v roku enega meseca od potrditve programa
na VURS. 
(2) Veterinarska zbornica mora pripraviti program za obnovo
in dopolnjevanje znanj v roku enega leta od uveljavitve tega pravilnika in
začeti z usposabljanji v roku enega leta od začetka izvajanja usposabljanj na
Veterinarski fakulteti.
11. člen
(obstoječi odobreni veterinarji)
Odobreni veterinarji za izpolnjevanje priloge IX. potnega
lista za kopitarje, ki so bili imenovani pred uveljavitvijo tega pravilnika,
lahko v veterinarskih organizacijah, kjer so zaposleni, še naprej opravljajo
naloge, za katere so bili imenovani, morajo pa svoje znanje obnavljati in
dopolnjevati v skladu z drugim odstavkom 6. člena tega pravilnika.
12. člen
(uveljavitev pravilnika)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-86/2007
Ljubljana, dne 21. februarja 2008
EVA 2007-2311-0166
Iztok Jarc l.r. 
Minister 
za kmetijstvo, gozdarstvo in prehrano