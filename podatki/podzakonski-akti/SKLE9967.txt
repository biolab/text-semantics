I
Taksni zavezanci, ki morajo zaradi naravne nesreče, ki se je
na območju Republike Slovenije zgodila med 30. januarjem in 10. februarjem
2014, zamenjati javne listine iz tarifne številke 14, 17 ali 22 taksne tarife
Zakona o upravnih taksah (Uradni list RS, št. 106/10 – uradno prečiščeno
besedilo), so oproščeni plačila upravne takse (v nadaljnjem besedilu: taksa) za
dejanja in dokumente iz tarifnih številk 14, 17, 22, 30 c), 30 č) in 30 f) ter
plačila takse v drugih upravnih postopkih, ki se bodo vodili v zvezi z odpravo
posledic te naravne nesreče. 
II
Oprostitev plačila takse iz prejšnje točke se uveljavi na zahtevo
taksnega zavezanca. Oprostitev plačila takse se lahko uveljavlja tudi tako, da
se taksnim zavezancem, ki so do uveljavitve tega sklepa plačali takso, pa je v
skladu s tem sklepom ne bi bili dolžni plačati, plačana taksa vrne.
III
Ta sklep začne veljati naslednji dan po objavi v Uradnem listu
Republike Slovenije.
Št. 42601-2/2014
Ljubljana, dne 20. februarja 2014
EVA 2014-1611-0010
Vlada Republike Slovenije
mag. Dejan Židan l.r.
Podpredsednik