I. SPLOŠNE DOLOČBE
1. člen
Ta uredba je koncesijski akt, na podlagi katerega Vlada
Republike Slovenije določa vrsto, območje in predvideni obseg opravljanja
programov zdravstvene dejavnosti, za katere se objavi javni razpis za podelitev
koncesije, trajanje koncesije in možnost podaljšanja koncesijskega razmerja ter
ki vsebuje utemeljitev razlogov za podelitev koncesije v skladu z Zakonom o
zdravstveni dejavnosti (Uradni list RS, št. 23/05
– uradno prečiščeno besedilo, 15/08 – ZPacP, 23/08, 58/08 – ZZdrS-E, 77/08 –
ZDZdr, 40/12 – ZUJF, 14/13, 88/16 – ZdZPZD, 64/17, 1/19 – odl. US, 73/19,
82/20, 152/20 – ZZUOOP, 203/20 – ZIUPOPDVE, 112/21 – ZNUPZ, 196/21 – ZDOsk, 100/22 –
ZNUZSZS, 132/22 – odl. US in 141/22 – ZNUNBZ; v nadaljnjem besedilu: Zakon o
zdravstveni dejavnosti).
2. člen
Koncesija se v skladu s to uredbo podeli na področjih:
-       
čeljustne in zobne ortopedije v zobozdravstveni dejavnosti na območju
naslednjih statističnih regij (v nadaljnjem besedilu: območje): gorenjska,
obalno-kraška, jugovzhodna Slovenija, podravska in osrednjeslovenska;
-       
oralne kirurgije in maksilofacialne kirurgije v zobozdravstveni
dejavnosti na območjih osrednjeslovenska, obalno-kraška in jugovzhodna
Slovenija.
II. PREDMET IN PREDVIDENI OBSEG KONCESIJSKE DEJAVNOSTI TER
RAZLOGI ZA PODELITEV KONCESIJE
3. člen
Predmet koncesije je opravljanje javne zdravstvene službe na
področju:
-       
čeljustne in zobne ortopedije v zobozdravstveni dejavnosti, in sicer v
predvidenem skupnem obsegu (v nadaljnjem besedilu: obseg) 8,70 programa, in
-       
oralne kirurgije in maksilofacialne kirurgije v zobozdravstveni
dejavnosti, in sicer v obsegu 2,20 programa.
4. člen
(1) Koncesija se podeli
na območjih in v obsegih:
1.     
čeljustne in zobne ortopedije v zobozdravstveni dejavnosti:
- 
gorenjska 1,00 programa,
- 
obalno-kraška 2,00 programa (dvakrat 1,00 programa),
- 
jugovzhodna Slovenija 2,00 programa (dvakrat 1,00 programa),
- 
podravska 1,00 programa in
- 
osrednjeslovenska 2,70 programa (1,00, 0,80 in 0,90 programa);
2.     
oralne kirurgije in maksilofacialne kirurgije v zobozdravstveni
dejavnosti:
- 
osrednjeslovenska, 0,60 programa,
- 
obalno-kraška 0,80 programa in
- 
jugovzhodna Slovenija 0,80 programa.
(2) Koncesija se podeli
za obdobje 15 let, šteto od dneva začetka opravljanja programov zdravstvene
dejavnosti, z možnostjo podaljšanja za naslednjih 15 let, na način in pod
pogoji, ki jih določa Zakon o zdravstveni dejavnosti.
5. člen
(1) Koncesije na
področjih čeljustne in zobne ortopedije v zobozdravstveni dejavnosti ter oralne
kirurgije in maksilofacialne kirurgije v zobozdravstveni dejavnosti se
podelijo, ker javni zdravstveni zavodi na območjih, na katerih se podeli
koncesija, navedene zdravstvene dejavnosti ne morejo zagotavljati v obsegu,
kakor je določen z mrežo javne zdravstvene službe.
(2) Koncesije na
območjih in v obsegih iz prejšnjega člena se podelijo zaradi zagotavljanja
potrebne dostopnosti zdravstvenih storitev in skrajšanja čakalnih dob.
III. POGOJI IN POSTOPEK PODELITVE KONCESIJE
6. člen
(1) Koncesija se podeli
na podlagi javnega razpisa, ki se objavi na spletni strani Ministrstva za
zdravje in portalu javnih naročil.
(2) Javni razpis mora
vsebovati podatke, ki jih določa 44.b člen Zakona o zdravstveni dejavnosti.
(3) Razpisna
dokumentacija, ki se objavi na spletni strani Ministrstva za zdravje ali
portalu javnih naročil, mora biti pripravljena v skladu s 44.c členom Zakona o
zdravstveni dejavnosti.
(4) Javni razpis je
uspešen, če je do poteka razpisnega roka predložena najmanj ena veljavna
prijava za posamezno razpisano koncesijo. Prijava je veljavna, če je pravočasna
in v celoti izpolnjuje vse zahteve iz javnega razpisa. Če javni razpis ne uspe,
se lahko ponovi.
7. člen
(1) Ponudnik mora za
pridobitev in opravljanje koncesije izpolnjevati pogoje, ki jih določa 44.č
člen Zakona o zdravstveni dejavnosti, in druge pogoje, opredeljene v razpisni
dokumentaciji.
(2) Pri izboru
koncesionarja med različnimi ponudniki Ministrstvo za zdravje upošteva merila,
ki jih določa 44.d člen Zakona o zdravstveni dejavnosti, in merila, določena v
razpisni dokumentaciji.
(3) Merila iz
prejšnjega odstavka pripravi in določi komisija, ki je sestavljena iz treh
članov, zaposlenih na Ministrstvu za zdravje. Člane določi minister, pristojen
za zdravje, in sicer s pisnim sklepom.
IV. SKLENITEV KONCESIJSKE POGODBE, NADZOR NAD NJENIM
IZVAJANJEM IN PRENEHANJE KONCESIJSKEGA RAZMERJA
8. člen
(1) Koncesijo za
opravljanje javne službe na sekundarni ravni zdravstvene dejavnosti podeli
Ministrstvo za zdravje z odločbo o izbiri koncesionarja.
(2) Ministrstvo za
zdravje in koncesionar medsebojna razmerja uredita s koncesijsko pogodbo, ki se
sklene po dokončnosti koncesijske odločbe.
9. člen
Koncesijska pogodba preneha na način in pod pogoji,
določenimi v 44.i členu Zakona o zdravstveni dejavnosti.
10. člen
Ministrstvo za zdravje koncesionarju z odločbo odvzame
koncesijo na način in pod pogoji, določenimi v 44.j členu Zakona o zdravstveni
dejavnosti.
11. člen
Nadzor nad izvajanjem koncesijske odločbe in koncesijske
pogodbe v delu, ki se nanaša na razmerje med Ministrstvom za zdravje in
koncesionarjem oziroma na njune medsebojne pravice in obveznosti, izvaja
Ministrstvo za zdravje v skladu s 44.k členom Zakona o zdravstveni dejavnosti.
V. KONČNE DOLOČBE
12. člen
Ministrstvo za zdravje objavi javni razpis iz 6. člena te uredbe najpozneje v tridesetih dneh
od uveljavitve te uredbe.
13. člen
Z dnem uveljavitve te uredbe preneha veljati Uredba o
podelitvi koncesije za opravljanje javne zdravstvene službe na področjih
čeljustne in zobne ortopedije v zobozdravstveni dejavnosti, parodontologije v
zobozdravstveni dejavnosti, oralne kirurgije v zobozdravstveni dejavnosti,
oftalmologije v specialistični zunajbolnišnični dejavnosti, dermatovenerologije
v specialistični zunajbolnišnični dejavnosti, kardiologije in vaskularne
medicine v specialistični zunajbolnišnični dejavnosti in klinične psihologije
(Uradni list RS, št. 56/22).
14. člen
Ta uredba začne veljati naslednji dan po objavi v Uradnem
listu Republike Slovenije.
Št. 00704-443/2022
Ljubljana, dne 15. decembra 2022
EVA 2022-2711-0114
Vlada Republike Slovenije
Danijel Bešič Loredan
podpredsednik