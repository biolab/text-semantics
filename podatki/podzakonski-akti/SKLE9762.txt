1. člen
(vsebina sklepa)
Ta sklep določa:
-       
podrobnejšo vsebino in najmanjši obseg revizijskega pregleda letnega
poročila pokojninskega sklada, ki je oblikovan kot kritni sklad (v nadaljnjem
besedilu: kritni sklad), ter skupine kritnih skladov, in
-       
vsebino revizorjevega poročila iz prejšnje alineje.
2. člen
(revizijski pregled)
(1) Revizijski pregled obsega
revidiranje letnih računovodskih izkazov ter pregled poslovnega poročila
kritnega sklada in skupine kritnih skladov.
(2) Revizijski pregled se opravi v
skladu s pravili revidiranja iz 4. člena Zakona o revidiranju (Uradni list RS,
št. 65/08 in 63/13 – ZS‑K).
(3) Revizijski pregled mora obsegati
tudi pregled skladnosti poslovanja kritnega sklada oziroma skupine kritnih
skladov z določbami Zakona o pokojninskem in invalidskem zavarovanju (Uradni
list RS, št. 96/12 in 39/13; v nadaljnjem besedilu: ZPIZ‑2) in na njegovi
podlagi izdanih predpisov.
3. člen
(revizorjevo poročilo)
Revizor, na podlagi revizijskega pregleda
iz 2. člena tega sklepa, sestavi revizorjevo poročilo, ki obsega:
-       
revizorjevo poročilo o računovodskih izkazih,
-       
revizorjevo poročilo o spoštovanju pravil.
4. člen
(revizorjevo poročilo o računovodskih
izkazih)
(1) Revizor revidira računovodske
izkaze, predpisane za kritni sklad.
(2) V primeru, ko upravljavec izvaja
dodatno zavarovanje na podlagi skupine kritnih skladov, revizor revidira zbirno
bilanco stanja in izkaz poslovnega izida skupine kritnih skladov ter
računovodske izkaze vsakega kritnega sklada iz skupine kritnih skladov in
pripravi eno revizorjevo poročilo za skupino kritnih skladov.
5. člen
(revizorjevo poročilo o spoštovanju
pravil)
(1) Revizorjev pregled spoštovanja
pravil mora vsebovati pregled spoštovanja pravil na naslednjih področjih:
1.     
pravilnosti in popolnosti razkritij v prilogi k računovodskim izkazom,
2.     
zavarovalno‑tehničnih rezervacij, zajamčene vrednosti sredstev kritnega
sklada oziroma skupine kritnih skladov ter rezervacij za nedoseganje zajamčene
vrednosti sredstev pri upravljavcu,
3.     
naložb kritnega sklada oziroma skupine kritnih skladov,
4.     
izpolnjevanja pravil o upravljanju tveganj,
5.     
pravilnosti in popolnosti obvestil in poročil Agenciji za zavarovalni
nadzor (v nadaljnjem besedilu: Agencija) ter javnih objav,
6.     
poslov s skrbnikom oziroma z njim povezanimi osebami.
(2) Revizor na podlagi pregleda
spoštovanja pravil iz predhodnega odstavka sestavi poročilo o spoštovanju
pravil, ki mora za vsako od področij iz predhodnega odstavka zajemati navedbo:
-       
ugotovitev pri revizijskem pregledu, vključno z morebitnimi
nepravilnostmi in pomanjkljivostmi;
-       
ugotovitev glede izpolnjevanja revizorjevih priporočil iz preteklih let
in
-       
priporočil glede izboljšanja izpolnjevanja pravil.
(3) Revizorjevo poročilo o spoštovanju
pravil mora poleg navedb iz predhodnega odstavka dodatno obsegati podatke in
informacije, kot so določeni v členih 6. do 9. tega sklepa.
(4) V primeru, ko upravljavec izvaja
dodatno zavarovanje na podlagi skupine kritnih skladov, revizor poročilo o spoštovanju
pravil za področja iz 2. in 3. točke prvega odstavka tega člena sestavi ločeno
za vsak kritni sklad.
6. člen
(zavarovalno‑tehnične rezervacije in
rezervacije za nedoseganje zajamčene vrednosti sredstev)
Revizorjevo poročilo o spoštovanju pravil
iz 2. točke prvega odstavka 5. člena tega sklepa mora dodatno obsegati prikaz:
1.     
stanja zavarovalno‑tehničnih rezervacij na začetku in koncu leta,
spremembe stanja zavarovalno‑tehničnih rezervacij med letom in pripisa donosa,
ki je vplival na višino zavarovalno‑tehničnih rezervacij, ter zajamčene
vrednosti sredstev in
2.     
stanja rezervacij za nedoseganje zajamčene vrednosti sredstev,
oblikovanih pri upravljavcu kritnega sklada oziroma skupine kritnih skladov, in
sicer po stanju na 1. januar in 31. december ter po stanju na dva
naključna datuma v poslovnem letu.
7. člen
(naložbe)
Revizorjevo poročilo o spoštovanju pravil
iz 3. točke prvega odstavka 5. člena tega sklepa mora dodatno obsegati
revizorjevo ugotovitev o tem, ali so na podlagi opravljenih preveritev naložbe
kritnega sklada usklajene z določbami ZPIZ‑2, podzakonskimi predpisi in izjavo
o naložbeni politiki kritnega sklada ter:
1.     
kratek opis in prikaz izpostavljenosti iz naslova naložb kritnega sklada
oziroma skupine kritnih skladov, s tabelaričnim prikazom glede vrste naložb,
glede izdajatelja, posebnih kategorij oseb, delodajalca, ki financira
pokojninski načrt kolektivnega zavarovanja, skupine, kadar delodajalec pripada
skupini in upravljavca kritnega sklada oziroma skupine kritnih skladov,
2.     
stanje in strukturo naložb upravljavca kritnega sklada oziroma skupine
kritnih skladov iz naslova rezervacij za nedoseganje zajamčene vrednosti
sredstev s tabelaričnim prikazom po vrstah in izpostavljenosti naložb ter
primerjavo z naložbeno politiko kritnega sklada.
8. člen
(izpolnjevanje pravil o upravljanju
tveganj)
Revizorjevo poročilo o spoštovanju pravil
iz 4. točke prvega odstavka 5. člena tega sklepa mora dodatno obsegati najmanj
zapis ugotovitev revizorjevega preverjanja, če je upravljavec sprejel, izvaja
in vzdržuje ustrezen načrt upravljanja tveganj, vključno s sistemom notranjih
kontrol in informacijskim sistemom.
9. člen
(posli s skrbnikom oziroma z njim
povezanimi osebami)
Revizorjevo poročilo o spoštovanju pravil
iz 6. točke prvega odstavka 5. člena tega sklepa dodatno vključuje revizorjevo
ugotovitev o tem, če na podlagi opravljenih preveritev, posli iz 278. člena
ZPIZ‑2 izpolnjujejo pogoje iz prvega do tretjega odstavka 278. člena ZPIZ‑2, in
informacije, ali sta skrbnik in upravljavec pri takšnih naložbah ravnala v
najboljšem interesu članov.
10. člen
(pisno poročilo revizorja upravljavcu o
pomanjkljivostih)
Če upravljavec od revizorja prejme pisno
poročilo o pomanjkljivostih v poslovanju kritnega sklada oziroma skupine
kritnih skladov, ugotovljenih pri revidiranju, mora to poročilo posredovati
Agenciji najkasneje v roku petih dni po prejetju.
Če revizor ne sestavi poročila iz predhodnega
odstavka, upravljavec o tem obvesti Agencijo v roku petih dni od prejema
revizorjevega poročila.
11. člen
(prehodna določba)
Revizijski pregled letnega poročila
kritnega sklada in letnega poročila skupine kritnih skladov ter sestavo
revizorjevega poročila v skladu s tem sklepom mora revizor prvič opraviti za
poslovno leto 2013.
12. člen
(začetek veljavnosti)
Ta sklep začne veljati petnajsti dan po
objavi v Uradnem listu Republike Slovenije.
Št. 40151‑1676/2013
Ljubljana, dne 17. septembra
2013
EVA 2013‑1611‑0122
Predsednik strokovnega sveta
Agencije za zavarovalni nadzor
Sergej Simoniti l.r.