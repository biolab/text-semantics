I. SPLOŠNE DOLOČBE
1. člen
Krajevna veljavnost kolektivne pogodbe
Kolektivna pogodba velja za območje
Republike Slovenije.
2. člen
Stvarna veljavnost kolektivne pogodbe
Kolektivna pogodba velja za vse
delodajalce, ki opravljajo grafično dejavnost, z naslednjimi šiframi podrazreda
dejavnosti po Standardni klasifikaciji dejavnosti:
-       
DE/22.21 tiskanje časopisov,
-       
DE/22.22 drugo tiskarstvo,
-       
DE/22.23 knjigoveštvo in dodelava,
-       
DE/22.24 priprava in proizvodnja tiskovnih sestavkov,
-       
DE/22.25 druge s tiskarstvom povezane storitve.
3. člen
Osebna veljavnost
(1) Kolektivna pogodba velja za vse
delavce, zaposlene pri delodajalcih iz 2. člena te pogodbe, ki imajo sedež na
območju Republike Slovenije in za delavce pri delodajalcih, ki trajneje
opravljajo delo na območju Republike Slovenije.
(2) Za poslovodne delavce in delavce s
posebnimi pooblastili in odgovornostmi ta pogodba ne velja.
(3) Kolektivna pogodba velja tudi za učence
in vajence, dijake in študente na praktičnem usposabljanju.
4. člen
Časovna veljavnost
(1) Ta pogodba začne veljati z dnem
sklenitve in velja do 31. 12. 1999. Pogodba se objavi v Uradnem listu Republike
Slovenije.
(2) Tarifna priloga je sestavni del te
pogodbe in se nanaša na uresničevanje določb od 44. do 58. člena te pogodbe.
Tarifna priloga se sklene najkasneje do 31. 12. za naslednje leto.
(3) Če se tarifna priloga ne sklene v tem
roku, se podaljša vsakokrat za eno leto.
5. člen
Pomen izrazov v tej kolektivni pogodbi
(1) Izraz “delodajalec” pomeni vsako tujo
ali domačo fizično in pravno osebo, ki zaposluje delavce. (se
preneha uporabljati)
(2) Izraz “delavec” pomeni delavca oziroma
delavko, ki je sklenil(a) delovno razmerje za določen ali nedoločen čas. (se
preneha uporabljati)
(3) Izraz “poslovodni organ” pomeni osebo
oziroma osebe, ki vodijo poslovanje pri delodajalcu in so kot takšne vpisane v
ustrezni register.
(4) Izraz “poslovodni delavec” pomeni
delavca, ki opravlja naloge poslovodnega organa.
(5) Izraz “delavec s posebnimi pooblastili
in odgovornostmi” pomeni delavca, ki ga delodajalec določi z aktom oziroma
pogodbo o ustanovitvi družbe, ali s statutom (v nadaljnjem besedilu: vodilni
delavec).
(6) Izraz “splošni akt” pomeni akt
delodajalca, ki na splošni način ureja posamezna vprašanja iz te pogodbe.
(7) “Sistemizacija delovnih mest” je
splošni akt (ali sestavni del drugega splošnega akta) delodajalca, ki določa
delovna mesta in posebne pogoje za zasedbo delovnih mest.
(8) Izraz “sindikalni zaupnik” pomeni
sindikalnega poverjenika po zakonu o delovnih razmerjih. (se
preneha uporabljati)
(9) Pomen drugih izrazov, ki se nanašajo na
plače in druge osebne prejemke, je naveden v poglavju o plačah.
6. člen
Enotni minimalni standardi
(1) Določila in zneski iz te pogodbe in
tarifne priloge so obvezni minimalni standardi v kolektivnih pogodbah in
splošnih aktih pri delodajalcih, če le ti teh standardov ne urejajo.
II. PRAVICE IN OBVEZNOSTI DELODAJALCA IN DELAVCEV
7. člen
Razvrstitev del
(1) Delovna mesta se razvrščajo v devet
tarifnih razredov glede na zahtevano strokovno izobrazbo, določeno v aktu o
sistemizaciji delovnih mest in sicer:
I. tarifni razred: (enostavna dela)
Delovna mesta, za katera se ne zahteva
priučevanje in za katera zadošča nedokončana osnovna šola.
II. tarifni razred: (manj zahtevna dela)
Delovna mesta, za katera se zahtevajo poleg
osnovnošolske izobrazbe, še krajši eno- ali večmesečni tečaji.
III. tarifni razred: (srednje zahtevna
dela)
Delovna mesta, za katera se zahteva do dveletno
javno priznano poklicno ali strokovno izobraževanje.
IV. tarifni razred: (zahtevna dela)
Delovna mesta, za katera se zahteva vsaj
dveinpolletno javno priznanje poklicno ali strokovno izobraževanje.
V. tarifni razred: (zahtevnejša dela)
Delovna mesta, za katera se zahteva triletno
javno priznano poklicno ali strokovno izobraževanje in mojstrski, delovodski
ali poslovodski izpit ali delovna mesta, za katera se zahteva štiri- ali
petletno javno priznano strokovno izobraževanje.
VI. tarifni razred: (zelo zahtevna dela)
Delovna mesta, za katera se zahteva višja
(univerzitetna) strokovna izobrazba ali delovna mesta, za katera se zahteva
višja (neuniverzitetna) strokovna izobrazba.
VII. tarifni razred: (visoko zahtevna dela)
Delovna mesta, za katera se zahteva visoka
(univerzitetna) strokovna izobrazba.
VIII. tarifni razred: (najzahtevnejša dela)
Delovna mesta, za katera se zahteva
magisterij, specializacija ali državni izpit po končanem visokem univerzitetnem
izobraževanju.
IX. tarifni razred: (izjemno pomembna,
najzahtevnejša dela)
Delovna mesta, za katera se zahteva doktorat
znanosti.
(2) Razvrstitev delovnih mest v tarifne
razrede opravi delodajalec ali poslovodni organ v skladu z aktom o
sistemizaciji delovnih mest. V primeru dvoma pri razvrščanju delovnih mest v
tarifne razrede se uporabi veljavni šifrant poklicev.
(3) Delovna mesta posameznega tarifnega
razreda se lahko v kolektivnih pogodbah pri delodajalcih razvrstijo v posamezne
plačilne razrede. Podlaga za razvrščanje v posamezne plačilne razrede so
zahteve po dodatnih znanjih, daljših delovnih izkušnjah, večji odgovornosti, z
delom povezani napori in težje delovne razmere.
(4) Delodajalec je dolžan pred sprejemom
akta o sistemizaciji delovnih mest pridobiti mnenje sindikata.
Tipična dela in naloge
Tipična dela in naloge po tarifnih razredih
so:
I. Tarifni razred
-       
najenostavnejša dela, ki se opravljajo s preprostimi delovnimi sredstvi,
ali delovnimi postopki, za katere ni potrebno predhodno znanje, ne zahtevajo
posebne strokovne usposobljenosti, delo z najnižjo stopnjo odgovornosti.
II. Tarifni razred
-       
enostavna dela, ki se opravljajo s preprostimi delovnimi sredstvi in
postopki, ki zahtevajo krajše priučevanje za delo in ne zahtevajo posebne
strokovne usposobljenosti; delo z nižjo stopnjo odgovornosti,
-       
zahtevana je osnovna šola in dodatno usposabljanje do 1 leta.
III. Tarifni razred
-       
manj zahtevna dela, ki zahtevajo znanje, pridobljeno s strokovnim
usposabljanjem na ustreznem tečaju, ali šolanje do dveh let; delo z nižjo
stopnjo odgovornosti.
IV. Tarifni razred
-       
srednje zahtevna dela, ki se opravljajo na zahtevnejših delovnih
sredstvih z vnaprej predvidenimi postopki, potrebno je daljše priučevanje ali
strokovno usposabljanje v triletnih poklicnih šolah in dodatno usposabljanje v
skladu s predpisi podjetja; delo s srednjo stopnjo odgovornosti.
V. Tarifni razred
-       
zahtevana dela z raznovrstnimi delovnimi sredstvi in postopki, ki niso v
celoti predvideni, potrebno strokovno izobraževanje v štiriletnem
izobraževalnem programu in samostojnost pri delu; delo s srednjo stopnjo
odgovornosti.
VI. Tarifni razred
-       
zahtevna dela z raznovrstnimi zahtevnimi delovnimi sredstvi in postopki,
ki so le delno predvideni, potrebno strokovno izobraževanje na I. stopnji
fakultetnega študija ali v višji šoli, daljše usposabljanje in pridobitev
potrebnih funkcionalnih zananj; delo z večjo stopnjo odgovornosti.
VII. Tarifni razred
-       
zelo zahtevna dela z raznovrstnimi zahtevnimi delovnimi sredstvi in
postopki, ki so le delno predvideni, potrebno je strokovno izobraževanje,
pridobljeno na II. stopnji fakultetnega študija ali na višji šoli in
specializacija, pridobitev potrebnih funkcionalnih znanj z dodatnim
izobraževanjem ali usposabljanjem, samostojnost pri delu in večja stopnja
odgovornosti.
VIII. Tarifni razred
-       
zahtevna dela vodenja skupin ali izmen in kreativna strokovna dela, za
katera je potrebno strokovno izobraževanje, pridobljeno na II. stopnji
fakultetnega študija ali na visoki šoli z ustrezno specializacijo, pridobivanje
potrebnih funkcionalnih znanj s stalnim izobraževanjem ali usposabljanjem, delo
je samostojno s povečanim umskim naporom ter večjo stopnjo odgovornosti za
lastno delo in delo ter varnost drugih.
I. Tarifni razred
1.     
Dela ročnega zavijanja.
2.     
Ročna dela po navodilih.
3.     
Interni transport.
II. Tarifni razred
1.     
Dela s svinčenim stavkom (razmetavanje in sortiranje polnilnega
materiala, čiščenje klišejev itd.).
2.     
Pomožna dela v montaži in kopirnici (priprava filma, plošč, papirja,
izdelava ozalid kopij).
3.     
Pomožna dela pri tiskarskih strojih (pranje valjev, cilindrov in druga
čiščenja, čiščenje tiskovnih sestavkov in sortiranje, priprava tiskovnega
materiala za vlagalne sisteme, dodajanje barvila v barvniku).
4.     
Kontroliranje in polnjenje s kemičnimi preparati, razvijalnh strojev,
kopeli za izpiranje itd.
5.     
Zaščita tiskovnih sestavkov za ponovno uporabo.
6.     
Razdiranje montaž in čiščenje filmov ter folij.
7.     
Splošna dela pri pripravi sit in tiskovnih sestavkov v bakrotisku in po
uporabi.
8.     
Strežba na tiskarskih strojih za visoki, globoki, propustni, tisk z
ravnine in dodelovalnih strojev (vlaganje, odlaganje...).
9.     
Ročno štetje in izločanje pol (sortiranje).
III. Tarifni razred
1.     
Vnašanje teksta preko terminala.
2.     
Pripravljanje in arhiviranje tiskovnih predlog.
3.     
Strežba vlagalnega sistema in ostala pomožna dela pri tiskarskih strojih
– tisk iz pole, formata A0 in več.
4.     
Upravljanje in strežba enostavnih, samostojnih naprav v dodelavi
tiskovin.
5.     
Strežba več dodelovalnih enot, avtomatov in agregatov po navodilih.
6.     
Strežba na dodelavnih linijah z več kot 4 delovnimi postajami po
navodilih.
7.     
Pomožna dela pri rotacijah.
IV. Tarifni razred
1.     
Priprava skic in predlog.
2.     
Stavljenje na fotostavnih napravah in upravljanje razvijalnih strojev.
3.     
Ročno stavljenje, enostavni prelomi, montaža klišejev, opravljanje
domačih korektur.
4.     
Montaža in prelom fotostavka.
5.     
Reprofotografska, retušerska, litografska in montažerska dela črtnih,
enobarvnih in večbarvnih predlog nižje zahtevnostne stopnje.
6.     
Predpriprava tiskovin sestavkov za visoki tisk, posamična strojna
obdelava plošč, izdelava matric.
7.     
Kopiranje in razvijanje fotopolimernih sestavkov z eno in večbarvnimi
autotipijami.
8.     
Upravljanje in strežba kopirnih avtomatov.
9.     
Obdelava bakrotiskarskega valja – tiskovnega sestavka.
10.  
Tiskanje na tiskarskih strojih – tisk s pole, z manj kot 4 členi.
11.  
Priprava in izdelava šablon v sito tisku.
12.  
Tiskanje na tiskarskih strojih za sito tisk.
13.  
Upravljanje samostojnih dodelovalnih strojev.
14.  
Ročna knjigoveška dela (izdelava vzorcev).
15.  
Stavljenje na stavnih strojih.
V. Tarifni razred
1.     
Čitanje domačih in avtorskih korektur.
2.     
Zahtevni ročni prelom fotostavka.
3.     
Montažerska dela zahtevnih večbarvnih predlog.
4.     
Odtisovanje eno in večbarvnih poskusnih odtisov na ofset odtisovalni
preši.
5.     
Upravljanje gravirnih strojev in naprav.
6.     
Tiskanje na rotacijah za visoki in globoki tisk ter tisk z ravnine.
7.     
Tiskanje na strojih za tisk neskončnih obrazcev.
8.     
Upravljanje skupine dodelovalnih strojev.
9.     
Korekture na terminalu.
10.  
Označevanje in kodiranje rokopisov, stavljenje brez delovne priprave
rokopisa.
11.  
Prelom zahtevnega sestavka na terminalu, opravljanje zadnje korekture.
12.  
Opravljanje retuše na prosojnih in neprosojnih predlogah, opravljene z
negativ/pozitiv postopkov ali kolor retušo.
13.  
Priprava in izdelava kontra mask, barvnih diapozitivov, poltonskih
izvlečkov, rastriranje v reprokameri, povečevalniku ali kontaktnem aparatu, kot
izdelava barvnih izdelkov.
14.  
Izdelava risb po skici, tonska in barvna litoretuša, mehanska sestava z
vkopiravanji.
15.  
Upravljanje skenerjev.
16.  
Operaterska dela na sistemih EMS.
17.  
Vodenje tiskanja ofset tiskarskih strojev s štirimi in več členi.
18.  
Vodenje tiskanja na rotacijah za visoki, globoki tisk in tisk z ravnine.
19.  
Vodenje zahtevnih dodelovalnih linij.
20.  
Revizorska dela.
21.  
Oblikovanje tehnoloških procesov enostavnih grafičnih izdelkov.
22.  
Strokovno vodenje skupin – inštruktaža.
VI. Plačilni razred
1.     
Oblikovanje tehnoloških procesov grafičnih izdelkov.
2.     
Vodenje skupin.
VII. Plačilni razred
1.     
Procesna tehnologija.
2.     
Samostojno oblikovanje tehnoloških procesov.
Ostala dela
I. Tarifni razred
1.     
Čiščenje prostora in zgradb.
2.     
Enostavna kurirska dela.
3.     
Spremljanje dvigal.
II. Tarifni razred
1.     
Kurirska dela z dodatnimi nalogami.
2.     
Skladiščna dela (raztovarjanje, razmeščanje).
3.     
Pomožna dela v menzi (kuhinji).
4.     
Vratarska dela.
5.     
Enostavna administrativna dela (vodenje evidenc, poenterstvo).
6.     
Receptorska dela.
7.     
Enostavna vzdrževalna dela.
III. Tarifni razred
1.     
Šoferska opravila (osebna vozila, večji kamioni).
2.     
Zahtevnejša administrativna dela.
3.     
Vzpostavljanje telefonskih zvez.
IV. Tarifni razred
1.     
Samostojna vzdrževalna dela (strojev, naprav, inštalacij).
2.     
Dela vhodne kontrole kakovosti materiala.
3.     
Kuharska opravila.
V. Tarifni razred
1.     
Knjigovodska dela.
2.     
Medfazna, procesna in končna kontrola kakovosti.
3.     
Referentska dela (nabava prodajna, tajniška).
4.     
Vodenje operativnih skupin.
VI. Tarifni razred
Zahtevna referentska dela (zunanjetrgovinski
posli...)
2.     
Specialna vzdrževalna dela.
3.     
Dela prevzema in obdelave naročil.
4.     
Marketinške raziskave trga.
5.     
Oblikovanje in konstrukcija grafičnih izdelkov.
6.     
Oblikovanje delovnih procesov, porabe časa in materiala.
7.     
Izdelava kalkulacij.
8.     
Vodenje operativnih oddelkov.
VII. Tarifni razred
1.     
Samostojna dela prevzema in obdelave naročil.
2.     
Razvoj informacijskih sistemov.
3.     
Samostojna strokovna dela iz področij kadrovanja, izobraževanja, plana
in analiz, varstva pri delu, pravne zadeve.
4.     
Vodenje strokovnih skupin in služb.
VIII. Tarifni razred
1.     
Vodenje razvojnih projektov.
2.     
Vodenje strokovnih oddelkov.
IX. Tarifni razred
-       
izjemno pomembna, najbolj zahtevna dela.
8. člen
Prenos pooblastil
(se preneha uporabljati)
Poslovodni delavec lahko prenese
pooblastilo za odločanje o posameznih pravicah in obveznostih ter odgovornostih
delavcev na vodilnega delavca, ki ima najmanj peto stopnjo izobrazbe, pri
delodajalcih z več kot 50 zaposlenimi delavci.
9. člen
Pogodba o zaposlitvi
(1) S pogodbo o zaposlitvi delavec in
delodajalec uredita naslednja vprašanja:
-       
sklenitev, nastop in trajanje delovnega razmerja,
-       
delovno mesto, za katerega se sklepa delovno razmerje, naziv delovnega
mesta ter tarifni razred, v katerega je delovno mesto razvrščeno,
-       
poskusno delo (če se zahteva),
-       
pripravništvo (če se delovno razmerje sklepa s pripravnikom),
-       
kraj opravljanja dela,
-       
delovni čas,
-       
letni dopust,
-       
ukrepe za posebno varstvo delavcev,
-       
izobraževanje,
-       
osnovno plačo in dodatke,
-       
način ugotavljanja delovne uspešnosti (norma, akord, premije,
ocenjevanje...),
-       
način spremembe pogodbe,
-       
druge pravice in obveznosti delodajalca in delavca.
(2) Pogodba o zaposlitvi lahko za delavce,
ki pri svojem delu pridobivajo tehnično-tehnološka znanja, poslovna znanja in
ki vzpostavljajo poslovne zveze, vsebuje konkurenčno klavzulo ter medsebojne
obveznosti delodajalca in delojemalca (odškodnina, odmena...).
(3) Delodajalec delavcu pred podpisom pogodbe
o zaposlitvi omogoči seznanitev z vsebino kolektivnih pogodb in splošnih aktov,
ki določajo njegove pravice in obveznosti.
(4) Delodajalec mora te pogodbe in splošne
akte hraniti na mestu, dostopnem vsem delavcem.
(5) Delavec lahko kadarkoli zahteva vpogled
v vsebino kolektivnih pogodb, delodajalec pa mu tega ne sme odreči.
(6) Če so pravice in obveznosti delodajalca
in delavca, ki se urejajo s pogodbo o zaposlitvi, natančneje določene s
kolektivno pogodbo ali s splošnim aktom delodajalca, zadošča, če se pogodba o
zaposlitvi v zvezi s temi pravicami in obveznostmi sklicuje na te pogodbe
oziroma akte. (se
preneha uporabljati)
10. člen
Poskusno delo
(1) Poskusno delo ne sme trajati dlje, kot
je določeno v objavi.
(2) Če delavec po svoji volji odpove
delovno razmerje v času poskusnega dela, se šteje za dan prenehanja delovnega
razmerja dan, ko delavec poda pisno odpoved. (se
preneha uporabljati)
(3) Trajanje poskusnega dela za posamezna
dela znaša:
-       
za dela I. do III. skupine največ en mesec,
-       
za dela IV. skupine največ dva meseca,
-       
za dela V. skupine največ tri mesece,
-       
za dela VI., VII., VIII. in IX. skupine največ šest mesecev.
(4) Način spremljanja in ocenjevanja
poskusnega dela določi delodajalec.
11. člen
Pripravništvo
(1) Pripravništvo se določi za različno
dolga obdobja glede na stopnjo strokovne izobrazbe, če poseben zakon ne določa
drugače;
-       
za dela IV. in V. stopnje strokovne izobrazbe največ 6 mesecev,
-       
za dela VI. stopnje strokovne izobrazbe največ 9 mesecev,
-       
za dela nad VI. stopnjo strokovne izobrazbe največ 12 mesecev.
(2) Pripravništvo se podaljša, če
opravičena odsotnost delavca, ki opravlja pripravništvo za dela IV. in V.
stopnje strokovne izobrazbe, traja najmanj 14 dni, za dela VI. stopnje najmanj
21 dni in za dela nad VI. stopnjo najmanj 28 dni. Pripravništvo se podaljša za
toliko časa, kolikor traja opravičena odsotnost delavca.
(3) Delavcu – pripravniku, ki opravlja
pripravništvo tako, da dela s krajšim delovnim časom od polnega, se v
odvisnosti od dolžine delovnega časa čas pripravništva podaljša največ za tri
mesece (IV. in V. stopnja), štiri mesece (VI. stopnja) oziroma največ šest
mesecev (nad VI. stopnjo).
(4) Pripravništvo poteka po programu, ki ga
pripravi mentor. Mentor mora imeti najmanj enako stopnjo strokovne izobrazbe
kot pripravnik in tri leta delovnih izkušenj.
(5) V pogodbi o zaposlitvi pripravnika se
določi način spremljanja in ocenjevanja pripravništva.
(6) Pripravniška doba se lahko na predlog
mentorja skrajša, vendar ne na manj kot polovico prvotno določenega trajanja
pripravništva.
(7) Pripravniški izpit vsebuje preizkus
znanja stroke in delovnega področja, za katerega se je pripravnik usposabljal.
Komisija za pripravniški izpit šteje najmanj tri člane, ki imajo najmanj enako
stopnjo strokovne izobrazbe kot pripravnik in tri leta delovnih izkušenj.
Mentor sodeluje pri delu komisije, vendar ni njen član.
(8) Pripravništva ni potrebno opravljati
delavcu, ki je v nadaljnjem izobraževanju v času trajanja delovnega razmerja
dosegel višjo stopnjo strokovne izobrazbe v okviru svojega poklica ali stroke.
(9) Delavcu, ki se je ob delu izobraževal v
drugi stroki ali za drug poklic in je že opravil pripravniški izpit, se
pripravniška doba sorazmerno skrajša.
(10) Pripravnik opravlja pripravniški izpit
najkasneje do izteka pripravniške dobe. Če pripravniškega izpita ne opravi, ga
ima pravico ponovno opravljati v roku, ki ne sme biti krajši od 15 dni in ne
daljši od 45 dni. Če pripravniškega izpita tudi drugič ne opravi, mu delovno
razmerje preneha z dnem, ko ga ni opravil.
(11) Pripravništvo ni obvezno za delavce,
ki so uspešno zaključili programe poklicnega izobraževanja, prilagojene za
potrebe obrti ter drobnega gospodarstva in delavce, ki so pridobili poklicno
izobrazbo v dualnem sistemu poklicnega izobraževanja.
12. člen
Postopek ugotavljanja znanja in zmožnosti
za opravljanje del in postopek ugotavljanja pričakovanih rezultatov dela
(se preneha uporabljati)
(1) Poslovodni delavec lahko začne postopek
ugotavljanja znanja in zmožnosti ter postopek ugotavljanja pričakovanih
rezultatov dela le na podlagi predhodno zbrane dokumentacije, ki mora
izkazovati delavčevo uspešnost pri delu za obdobje najmanj 30 dni delavčeve
prisotnosti na delu.
(2) Poslovodni delavec opravi z delavcem
razgovor, v katerem se delavec izreče o njegovih ugotovitvah. O tem razgovoru
se vodi zapisnik.
(3) Delavcu je potrebno poslati vabilo na
razgovor z navedbo, da gre za postopek ugotavljanja znanja in zmožnosti za
opravljanje dela na delovnem mestu, na katerega je razporejen, oziroma za
postopek ugotavljanja pričakovanih delovnih rezultatov.
(4) O začetku postopka mora biti obveščen
tudi sindikat, katerega član je delavec.
(5) Delavec ima pravico do vpogleda v
dokumentacijo, na podlagi katere se je začel postopek.
(6) V času poskusnega dela in pripravništva
postopkov po tem členu ni mogoče voditi.
13. člen
Razporejanje delavcev v izjemnih primerih
(se preneha uporabljati)
(1) Delavec je dolžan začasno opravljati
delo, ki ne ustreza vrsti in stopnji njegove strokovne izobrazbe, znanja in
zmožnosti v primeru višje sile (naravnih ali drugih nesreč, pri katerih je
ogroženo življenje in zdravje ljudi ali premoženje), reševanja človeških
življenj in zdravja, nenadnega kvara surovin in materiala, ki povzroča popolni
ali delni zastoj delovnega procesa pri delodajalcu ter v primeru nenadne krajše
odsotnosti drugega delavca in v primeru okvare delovnih naprav ter obratov.
(2) Delavec prejme v vseh primerih
razporeditev, ko je zaradi izjemnih okoliščin razporejen na dela in naloge, ki
ne ustrezajo vrsti in stopnji njegove strokovne izobrazbe, znanju in
zmožnostim, enako plačo kot jo prejema na svojem delovnem mestu oziroma plačo,
ki je zanj ugodnejša.
14. člen
Razporejanje delavcev iz kraja v kraj
(1) Delavca ni mogoče razporediti iz kraja
v kraj brez njegove privolitve v naslednjih primerih:
-       
če razporeditev lahko vpliva na bistveno poslabšanje delavčevega
zdravja,
-       
če traja pot na delo in z dela v normalnih okoliščinah z javnimi
prevoznimi sredstvi več kot tri ure, matere delavke z otrokom do treh let
starosti pa, če pot traja več kot dve uri,
-       
če pride z javnim prevoznim sredstvom na delo več kot 60 minut pred
pričetkom dela, oziroma mora po zaključenem delu čakati na javni prevoz več kot
60 minut,
-       
če je samohranilec z otrokom do 15 let starosti,
-       
če ima otroka starega do treh let,
-       
če gre za invalida II. in III. kategorije,
-       
če gre za delavca, starejšega od 50 let.
(2) V primerih, naštetih v drugi alinei
prejšnjega odstavka, je delodajalec dolžan delavcu povrniti celotne stroške
prevoza na delo in z dela z javnimi prevoznimi sredstvi.
(3) Če razporeditev delavca iz kraja v kraj
brez njegove privolitve zaradi oddaljenosti kraja dela zahteva spremembo
delavčevega prebivališča, mu je potrebno zagotoviti enakovredne bivalne pogoje
in možnosti šolanja otrok (osnovno šolstvo).
15. člen
Prevzem na delo k drugemu delodajalcu
(se preneha uporabljati)
(1) Delavec je lahko prevzet na delo k
drugemu delodajalcu (15. člen zakona o temeljnih pravicah iz delovnega
razmerja) pod naslednjimi pogoji:
-       
da se pri delodajalcu ukine določena dejavnost ali organizacijska enota
in iz tega razloga preneha potreba po delu vseh delavcev določene organizacijske
enote oziroma določenega poklicnega profila,
-       
da drugi delodajalec vse prevzete delavce zaposli na delovnih mestih, ki
ustrezajo strokovni izobrazbi, znanju in zmožnostim prevzetih delavcev, razen
če posamezen delavec pisno soglaša, da je izvzet iz sporazuma o prevzemu,
-       
da se delovna doba delavca, ki je prevzet na delo k drugemu delodajalcu
kot podlaga za uveljavljanje pravic iz delovnega razmerja upošteva, kot da
delavec ni spremenil zaposlitve.
(2) Sporazum o prevzemu delavcev na delo
skleneta pristojna organa pri obeh delodajalcih na podlagi predhodnega mnenja
sindikata, katerega član je delavec. Do tega mnenja se delodajalec pisno
opredeli.
(3) Delodajalec je dolžan delavcem na
podlagi sporazuma oziroma pogodbe o prevzemu izdati sklepe o prehodu k novemu
delodajalcu. Novi delodajalec z delavci sklene pogodbe o zaposlitvi, ki morajo
biti skladne z dokončnim sklepom o prehodu.
16. člen
Delo na domu
(1) Pravice, obveznosti in pogoji
opravljanja dela na domu med delavcem in delodajalcem se uredijo s pogodbo o
zaposlitvi. (se
preneha uporabljati)
(2) Delodajalec in delavec določita s
pogodbo nadomestilo za uporabo delavčevih sredstev najmanj v višini
amortizacije.
(3) Delodajalec je dolžan zagotavljati
varne in zdrave delovne razmere in varno delovno okolje, ter občasno
nadzorovati varnost in zdravje pri delu.
(4) V času trajanja delovnega razmerja
delavca brez njegove privolitve ni mogoče razporediti na delo na domu. (se
preneha uporabljati)
17. člen
Določanje presežnih delavcev
(1) Pri določanju presežnih delavcev se v
isto kategorijo uvrstijo vsi delavci, ki delajo na takih delovnih mestih, da
jih je mogoče medsebojno prerazporejati v skladu z zakonom.
(2) Prvi kriterij za ohranitev zaposlitve
je doseganje delovnih rezultatov. Prednost pri ohranitvi zaposlitve imajo
delavci, ki dosegajo boljše delovne rezultate.
(3) Kriterije doseganja delovnih rezultatov
je mogoče uporabiti pri določanju presežnih delavcev le, če so vnaprej določena
merila za ugotavljanje delovnih rezultatov in so se uporabljala najmanj zadnjih
šest mesecev pred sprejemom programa razreševanja presežnih delavcev.
(4) V primeru enakega doseganja delovnih
rezultatov ali neizdelanih ali neuporabljenih meril za ugotavljanje delovnih
rezultatov je drugi kriterij za ohranitev zaposlitve upoštevanje strokovne
izobrazbe delavca oziroma usposobljenost za delo (v primeru enake delovne
uspešnosti delovno mesto obdrži tisti delavec, ki ima višjo izobrazbo oziroma
usposobljenost).
(5) Tretji kriterij je upoštevanje delovnih
izkušenj pri enakih ali sorodnih delih. Upošteva se v primeru enake delovne
uspešnosti in izobrazbe delavcev. Prednost pri ohranitvi zaposlitve imajo
delavci z daljšimi delovnimi izkušnjami (ob enaki delovni uspešnosti in
izobrazbi).
(6) Četrti kriterij je upoštevanje delovne
dobe pri delodajalcu, ki ugotavlja presežke. Prednost pri ohranitvi zaposlitve
imajo delavci z daljšo delovno dobo (ob enaki uspešnosti, izobrazbi in delovnih
izkušnjah).
(7) Peti kriterij je upoštevanje
zdravstvenega stanja delavca (ob enaki uspešnosti, izobrazbi, delovnih
izkušnjah in delovni dobi). Prednost pri ohranitvi zaposlitve imajo delavci s
slabšim zdravstvenim stanjem oziroma delavci, ki so zboleli za poklicno
boleznijo, med temi pa delavci, ki so utrpeli poškodbe pri delu pri
delodajalcu.
(8) Šesti kriterij je upoštevanje
socialnega stanja. Prednost pri ohranitvi zaposlitve imajo delavci s slabšim
socialnim stanjem; pri ugotavljanju socialnega stanja se upošteva predvsem
dohodek na družinskega člana, število nepreskrbljenih otrok, zaposlenost
družinskih članov, premoženjsko stanje delavca in opravljanje pridobitne
dejavnosti (kmetijstvo, obrt, podjetništvo, lastništvo oziroma večinsko
lastništvo družb) delavca oziroma člana družine, če dohodek iz tega naslova
presega letni znesek zajamčene plače.
(9) Kriterije je mogoče uporabiti le po
metodi izključevanja, razen če ni s kolektivno pogodbo pri delodajalcu določena
možnost uporabe tudi kumulativne metode. Če delodajalec uporabi za določanje
presežnih delavcev kumulativni način, ima največjo težo (ponder) kriterij
uspešnosti, praviloma 50%. Težo vsakega naslednjega kriterija po vrstnem redu
iz tega člena je manjša praviloma za polovico. Kriterija zdravstvenega stanja
in socialnega stanja sta enakovredna.
(10) Delodajalec mora delavce obveščati o
vseh aktivnostih, povezanih z nastankom in reševanjem presežkov delavcev,
delavci pa morajo biti osebno seznanjeni z možnimi načini reševanja svojega
delovnega položaja.
(11) S kolektivno pogodbo pri delodajalcu
ali splošnim aktom, ki je v skladu s kolektivno pogodbo, se lahko podrobneje
določijo merila za uporabo posameznih kriterijev iz tega člena.
(12) Program reševanja presežnih delavcev
mora biti finančno ovrednoten.
(13) Odpravnine presežnim delavcem morajo
biti izplačane najkasneje do izteka odpovednega roka.
18. člen
Začasno prenehanje potreb po delu delavcev
(se preneha uporabljati)
(1) Začasno prenehanje potreb po delu
delavcev se rešuje v skladu z določili zakona o delovnih razmerjih (30. do 33.
člen).
(2) Pri določanju delavcev, katerih delo je
začasno nepotrebno, se lahko uporabljajo enaki kriteriji, kot pri določanju
delavcev, katerih delo je trajno nepotrebno.
(3) V primerih, ko se začasni presežek
rešuje z razporeditvijo k drugemu delodajalcu, delavcem, ki so začasno na tak
način razporejeni, pri prvem delodajalcu pravice mirujejo. Delavci, ki so
začasno razporejeni k drugemu delodajalcu, še naprej uresničujejo pri prvem
delodajalcu pravice do stanovanjskih kreditov, do uporabe počitniških
zmogljivosti in do izobraževanja, pod enakimi pogoji kot delavci, ki niso
začasen presežek.
O mirovanju pravic iz predhodnega odstavka
ter o pravicah, ki jih delavci še naprej uresničujejo pri prvem delodajalcu, se
odloči s sklepom o razporeditvi k drugemu delodajalcu.
19. člen
Pomirjanje v postopku ugotavljanja presežnih
delavcev
(1) Če delodajalec sprejme program
razreševanja presežnih delavcev in pri tem ne upošteva stališč, mnenj in
predlogov sindikata, lahko sindikat v osmih dneh od dneva, ko mu je bil vročen
program razreševanja presežnih delavcev, sproži postopek pomirjanja.
(2) Če sindikat v roku, določenem v
prejšnjem odstavku, ne sproži postopka pomirjanja, je program dokončen.
(3) Če je pomirjanje uspešno, je program
dokončen in nobena stran v postopku ne more sprožiti spora pred arbitražno
komisijo.
(4) Pomirjanje vodi oseba, ki jo z liste
kandidatov za vodenje pomirjanja določi komisija za pomirjanje soglasno.
(5) Listo kandidatov skupno določijo
podpisniki te kolektivne pogodbe izmed strokovnjakov, ki uživajo zaupanje vseh
podpisnikov in ki se pisno zavežejo, da bodo postopke pomirjanja vodili
nepristransko in strokovno.
(6) Komisijo za pomirjanje sestavljata en
predstavnik delodajalcev in en predstavnik sindikatov, podpisnikov te
kolektivne pogodbe.
(7) Listo kandidatov in komisijo za
pomirjanje imenujejo podpisniki te kolektivne pogodbe v roku enega meseca po
njeni sklenitvi.
20. člen
Delovni čas, krajši od polnega delovnega
časa
(1) Če delavec dela s krajšim delovnim
časom od polnega, ker to terjajo koristi otroka, se razporeditev delovnega časa
določi z dogovorom med delavcem in delodajalcem.
(2) Če eden izmed staršev z otrokom do
sedemnajstega meseca starosti dela polovico delovnega časa, se razporeditev
delovnega časa določi z dogovorom med delavcem in delodajalcem.
(3) Delovni čas krajši od polnega se lahko
določi v skladu z merili iz kolektivne pogodbe pri delodajalcu.
21. člen
Delovni čas
(1) Delovni čas pri delodajalcih grafične
dejavnosti traja 40 ur na teden. (se
preneha uporabljati)
(2) Razporeditev delovnega časa v
koledarskem letu se opredeli s planom izrabe letnega delovnega časa (delovni
koledar), ki ga določi poslovodni organ, pri čemer naj bo fond ur praviloma
enakomerno razdeljen na pet delovnih dni v tednu.
(3) Pri oblikovanju letnega plana delovnega
časa se lahko upošteva, da v primeru ko nastopi delovni dan med dvema dela
prosta dneva, se ti dnevi lahko razporedijo na prosto soboto ali pa se za te
dneve določi kolektivni dopust.
(4) Poslovodni organ je dolžan sindikat
obvestiti o razporeditvi delovnega časa v koledarskem letu. Delovni čas se med
letom lahko začasno prerazporedi v skladu z zakonom o delovnih razmerjih in
zahtevami delovnega procesa.
(5) Delavce se o potrebnem delu preko
polnega delovnega časa praviloma seznani en dan prej. (se
preneha uporabljati)
(6) Delavci se lahko odločijo za delo preko
polnega delovnega časa mimo primerov, določenih v zakonu o delovnih razmerjih,
pod pogojem, da so predhodno seznanjeni s cilji dela.
(7) Delavcu ni mogoče odrediti dela preko
polnega delovnega časa, če bi to ogrozilo njegovo zdravje ali če delavec navede
upravičene razloge za njegovo odklonitev, opredeljene v splošnem aktu ali
kolektivni pogodbi pri delodajalcu.
22. člen
Merila za nočno delo
(se preneha uporabljati)
(1) Nočno delo se lahko uvede, če so poleg
pogojev, ki so določeni s predpisi, izpolnjeni še naslednji pogoji:
-       
daljši letni dopust,
-       
zagotovljen počitek,
-       
periodični zdravstveni pregledi.
(2) Nočnega dela žensk, kljub izpolnjenim
kriterijem iz prvega odstavka, ni mogoče uvesti v primerih, ki jih določa zakon
ter v naslednjih primerih:
-       
ko gre za težja fizična oziroma zdravju škodljiva dela,
-       
ko je mogoče nočno delo opraviti z moško delovno silo,
-       
če proizvodne zmogljivosti v dnevnem delovnem času niso polno
izkoriščene, oziroma če delo ni ustrezno organizirano.
(3) Sindikat ima kadarkoli pravico
spremljati izpolnjevanje in izvajanje pogojev o uvedbi nočnega dela.
(4) V primeru kršitev iz prvega in drugega
odstavka tega člena lahko sindikat zahteva od delodajalca takojšnjo ustavitev
nočnega dela, če pa njegova zahteva ni upoštevana, lahko zahteva ukrepanje
inšpekcije dela.
23. člen
Pravica do odsotnosti z dela z
nadomestilom in brez nadomestila plače
(1) Delavec ima pravico do odsotnosti z
dela z nadomestilom plače do največ sedem delovnih dni v letu zaradi:
-       
lastne poroke                                                                                              2
dni
-       
rojstva otroka                                                                                              2
dni
-       
poroke otroka                                                                                             1
dan
-       
smrti zakonca, otrok, posvojenca, staršev,                                                3
dni
-       
smrti bratov, sester, starih staršev                                                             1
dan
-       
selitve delavca oziroma družine v interesu delodajalca                             2
dni
-       
selitve delavca oziroma družine                                                                 1
dan
-       
elementarnih nesreč                                                                                   3
dni
-       
za spremljanje otroka, starega do 10 let na klimatsko 
zdravljenje in s klimatskega
okrevanja                                                       2 dni
(2) Odsotnost v zgornjih primerih je treba
koristiti ob nastopu dogodka. Dnevi odsotnosti zaradi selitve se ne seštevajo.
(3) Odsotnost delavca iz prvega odstavka je
v breme delodajalca.
(4) Delavcu se mora omogočiti odsotnost z
dela zaradi opravljanja državljanskih dolžnosti, odziva na vabilo sodišča ali
drugega državnega organa in opravljanja funkcije v predstavniških organih
republike in lokalnih skupnosti.
(5) Če v primerih odsotnosti iz prejšnjega
odstavka ni predpisana možnost povrnitve nadomestila, je taka odsotnost v breme
delavca.
(6) Delavec ima pravico do odsotnosti brez
nadomestila plače zlasti v naslednjih primerih:
-       
neodložljivih osebnih opravkov,
-       
zasebnega potovanja,
-       
nege družinskega člana, ki ni medicinsko potrebna,
-       
popravila hiše oziroma stanovanja,
-       
zdravljenja na lastne stroške.
(7) Delodajalec lahko delavčevo zahtevo po
neplačani odsotnosti z dela zavrne, če zahteve delovnega procesa tega ne
dopuščajo.
24. člen
Razporejanje delavca – invalida in delavca
z zmanjšano delovno zmožnostjo
(se preneha uporabljati)
(1) Delodajalec mora razporediti delavca –
invalida oziroma delavca z zmanjšano delovno zmožnostjo na ustrezno delovno
mesto v petnajstih dneh po dokončnosti odločbe Zavoda za pokojninsko in
invalidsko zavarovanje, s katero je ugotovljena invalidnost oziroma zmanjšana
delovna zmožnost delavca.
(2) Dokler delodajalec ne zagotovi delavcu
iz prvega odstavka drugega ustreznega dela, mu mora izplačevati nadomestilo za
čas čakanja na drugo ustrezno delo v višini 80% osnovne plače.
25. člen
Letni dopust
(1) Letni dopust traja najmanj 18 delovnih
dni. (se preneha
uporabljati)
(2) Proste sobote se ne vštevajo v letni
dopust.
(3) Delavec ima pravico tri dni letnega
dopusta izrabiti tiste dneve, ki jih sam določi, če o tem obvesti nadrejenega
vodjo pet dni pred nastopom dopusta.
(4) Poleg osnovnega 18-dnevnega dopusta,
delavcu pripadajo dodatni dnevi dopusta po sledečih kriterijih:
-       
delovna doba delavca,
-       
pogoji dela z izmenskim delom,
-       
strokovna zahtevnost delovnega mesta,
-       
socialno zdravstveni kriteriji,
-       
poseben prispevek delavca k uspehu podjetja.
1.     
Kriterij skupne delovne dobe:
- 
za vsakih dopolnjenih 5 let po                                                                  1
dan
2.     
Kriterij pogojev dela:
Izmensko delo, ki se opravlja po letnem
razporedu:
Delavcem, ki delajo v izmenskem delu
pripada:
- 
ženskam z nočnim delom                                                                        3
dni
- 
delavcem z nočnim delom                                                                       2
dni
- 
delavcem, s stalnim dvoizmenskim delom                                              1
dan
3.     
Kriterij strokovne zahtevnosti delovnega mesta:
- 
delavcem na delovnim mestih I. in II. skupine                                         1
dan
- 
delavcem na delovnih mestih III. in IV. skupine                                      2
dni
- 
delavcem na delovnih mestih V. in VI. skupine                                       3
dni
- 
delavcem na delovnih mestih VII. in VIII. in IX skupine                           4
dni
4.     
Socialno zdravstveni kriteriji:
- 
delovni invalidi in delavci z najmanj 60% telesno okvaro                        3
dni 
- 
starši oziroma delavci, ki negujejo in varujejo težje
telesno ali težko duševno prizadeto
osebo                                              5 dni
- 
roditelj z otrokom do 15 let                                                                       1
dan
- 
roditelj z dvema otrokoma do 15 let                                                         2
dni
- 
roditelj s tremi ali več otroci do 15 let            3 dni (se
preneha uporabljati)
- 
delavci, ki so dopolnili 50 let starosti                                                        5
dni
5.     
Mladoletni delavci do 18 let dodatno                                                          7
dni
6.     
Poseben prispevek delavca k uspehu delodajalca
(5) Delavcem, ki izjemno prispevajo k
uspehu delodajalca, lahko poslovodni organ odobri še dodatne dni letnega
dopusta.
(6) Pri odmeri letnega dopusta se upošteva
8 urni delavnik, pri obračunu pa dejanski delovni čas na dan dopusta. (se
preneha uporabljati)
26. člen
Oblike motivacije delavcev
(1) Delavec, ki s svojim delom izjemno
prispeva k povečanju produktivnosti ali kako drugače prispeva k povečanju
dobička ima lahko, če tako odloči poslovodni organ oziroma delodajalec še
naslednje pravice:
-       
do prednosti glede strokovnega izpopolnjevanja,
-       
do odstotka od povečanja dobička ustvarjenega s povečanjem
produktivnosti z inovacijo, racionalizacijo ali drugo obliko ustvarjalnosti pri
delu ali kako drugače,
-       
do nagradne odsotnosti z dela,
-       
do prednosti pri štipendiranju otrok,
-       
do poravnave stroškov za aktivni oddih.
(2) S splošnim aktom delodajalca se lahko
določijo še druge pravice, ki gredo delavcu iz naslova prvega odstavka tega
člena.
27. člen
Disciplinski postopek
(se
preneha uporabljati)
(1) Disciplinsko komisijo imenuje
poslovodni organ, oziroma organ določen s splošnim aktom delodajalca.
(2) Pri delodajalcih z manj kot 50
zaposlenimi o disciplinski odgovornosti za hujše kršitve delovne obveznosti, za
katere se izreče ali lahko izreče ukrep prenehanja delovnega razmerja, odloča
poslovodni organ.
(3) Postopek, v katerem delodajalec odloča
o disciplinski odgovornosti delavca, je enak postopku pred disciplinsko komisijo
pri delodajalcu.
28. člen
Organ, ki odloča o pravicah delavcev na
drugi stopnji
(se
preneha uporabljati)
(1) O pravicah delavcev odloča na drugi
stopnji tričlanska komisija oziroma organ, določen s splošnim aktom delodajalca
(2) Pri delodajalcih z manj kot 50 delavci
odloča na drugi stopnji isti organ kot je odločal na prvi stopnji.
29. člen
Odškodnina
(se
preneha uporabljati)
(1) O odškodninski odgovornosti delavca
odloča organ, ki na prvi stopnji odloča o disciplinski odgovornosti za hujšo
kršitev delovne obveznosti.
(2) Kadar delavec pri delu ali v zvezi z
delom namenoma ali iz hude malomarnosti povzroči škodo, višine škode pa ni
mogoče natančno ugotoviti ali bi ugotavljanje povzročilo nesorazmerne stroške,
se odškodnina lahko odmeri v pavšalnem znesku. Pavšalna odškodnina znaša dve
osnovni plači delavca v mesecu, ko se odmerja.
(3) Odškodnina iz drugega odstavka tega
člena se lahko zmanjša oziroma se delavca lahko oprosti plačila odškodnine, če
je oprostitev primerna glede na njegovo prizadevanje za odpravo škode, njegov
odnos do dela in glede na njegovo gmotno stanje.
(4) V primeru škode, ki bi jo utrpel
delodajalec v času odpovednega roka zaradi enostranskega prenehanja delovnega
razmerja, je delavec dolžan povrniti škodo.
30. člen
Pogodbena kazen za nezakonito prenehanje
delovnega razmerja
V primeru nezakonitega prenehanja delovnega
razmerja, ki je ugotovljeno s pravnomočno odločbo, je delodajalec dolžan
delavcu poleg plače, ki bi jo prejel, če bi delal, izplačati najmanj tri
povprečne plače delavca v zadnjih treh mesecih dela.
31. člen
Dolžina odpovednega roka
(1) Odpovedni rok znaša v primeru, da
delavec pisno izjavi, da želi, da mu preneha delovno razmerje:
1.     
za delavce I., II. in III. skupine                                        –
en mesec,
2.     
za delavce IV. in V. skupine                                           –
dva meseca,
3.     
za delavce VI. skupine                                                   –
tri mesece,
4.     
za delavce VII., VIII. in IX. skupine                                –
štiri mesece.
(2) V skladu z zakonom ima delavec pravico
do odsotnosti zaradi iskanja nove zaposlitve, ki jo lahko izrabi v dogovoru z
delodajalcem.
32. člen
Varnost in zdravje pri delu
(1) Zaradi zagotovitve minimalnih
standardov za varno delo sta delodajalec in delavec poleg pravic in obveznosti,
ki so opredeljene v veljavni zakonodaji, dolžna spoštovati določila te
kolektivne pogodbe o varstvu in zdravju pri delu.
(2) Delodajalec ima predvsem naslednje
obveznosti s področja varstva pri delu:
-       
prilagoditi mora delo posameznemu delavcu, posebno z ustreznim
oblikovanjem delovnega mesta, z izbiro sredstev za delo, z izbiro delovnih in
tehnoloških postopkov ter z odpravljanjem monotonosti dela, vsiljenega ritma in
zmanjšanjem škodljivih vplivov na zdravje delavca,
-       
prilagajati mora delo tehničnemu napredku in spoznanjem stroke doma in v
svetu,
-       
zamenjati mora nevarne z nenevarnimi ali manj nevarnimi oziroma manj
škodljivimi delovnimi (tehnološkimi) postopki, sredstvi za delo, materiali in
energetskimi viri,
-       
razvijati mora usklajeno politiko varstva pri delu, vključno s
tehnologijo, organizacijo dela, socialnimi odnosi in vplivi delovnega okolja,
-       
posvetovati se mora z reprezentativnim sindikatom o vprašanjih varnega
dela pri razvoju in uvajanju novih tehnologij.
(3) Vsi ukrepi, ki so v zvezi z varnostjo
in varovanjem zdravja delavcev pri delu, so strošek delodajalca.
(4) Vsak delavec je dolžan skrbeti za
lastno varnost in zdravje v skladu s svojo usposobljenostjo, pisnimi ter
ustnimi navodili delodajalca.
33. člen
Izobraževanje
(1) Delavci imajo pravico, da se
izobražujejo v interesu delodajalca, delodajalec pa ima pravico, da delavce
napoti na izobraževanje.
(2) Delavec se je dolžan izobraževati, če
ga delodajalec napoti na izobraževanje in sklene z njim ustrezno pogodbo.
(3) Če je izobraževanje organizirano med
delovnim časom, se čas izobraževanja šteje v redni delovni čas, delavec pa ima
enake pravice kot bi delal.
(4) Če je izobraževanje organizirano izven
delovnega časa, o pravicah delavcev odloči delodajalec.
(5) Za izobraževanje v interesu delodajalca
se šteje izobraževanje sindikalnih zaupnikov o kolektivnem dogovarjanju in
delovnopravni zakonodaji.
34. člen
Izpiti
(1) Če je delavec napoten na izobraževanje,
oziroma če se delavec izobražuje v interesu delodajalca, mu pripada, če je
izobraževanje organizirano izven delovnega časa:
-       
dva delovna dneva za vsak izpit na ravni izobraževanja do vključno V.
stopnje zahtevnosti,
-       
trije delovni dnevi za vsak izpit na višji in visoki stopnji
izobraževanja (visoki strokovni šoli ali fakulteti),
-       
sedem delovnih dni za maturo oziroma zaključni izpit na ravni
izobraževanja do vključno V. stopnje zahtevnosti,
-       
deset delovnih dni za diplomo na višji ali visoki strokovni šoli oziroma
fakulteti,
-       
pet delovnih dni za vsak izpit na podiplomskem študiju,
-       
petnajst delovnih dni za zaključni magistrski izpit ali magistrsko
nalogo, za nalogo in izpit za pridobitev naziva magister oziroma specialist,
-       
dvajset delovnih dni za doktorat.
(2) Poleg odsotnosti iz prejšnjega odstavka
delavcu pripada odsotnost tudi na dan, ko opravlja izpit.
(3) Do odsotnosti iz prejšnjih dveh
odstavkov je delavec upravičen samo ko prvič opravlja izpit.
(4) Obseg delovnega časa, namenjenega za
izobraževanje, se določi glede na dolžino in vrsto izobraževanja s pogodbo med
delavcem in delodajalcem.
35. člen
Povračilo stroškov, povezanih z
izobraževanjem
(1) Delavcu, ki se izobražuje v interesu
delodajalca in delavcu, ki je na izobraževanje napoten, delodajalec krije
zlasti naslednje stroške, povezane z izobraževanjem:
-       
prevoz,
-       
kotizacija, šolnina,
-       
stroški prehrane,
-       
stroški bivanja.
(2) Delavcu povračilo teh stroškov ne
pripada, če delodajalec sam krije stroške, povezane z izobraževanjem.
36. člen
Razporeditev in obveznosti
(1) Delodajalec mora delavce, ki se
izobražujejo v interesu delodajalca ali jih je napotil na izobraževanje,
razporediti v skladu s pridobljeno izobrazbo v času, določenem s pogodbo.
(2) Če delodajalec ne izpolni obveznosti iz
pogodbe o izobraževanju, je delavec prost svojih obveznosti iz te pogodbe. Če
delavec ne izpolni svojih obveznosti iz pogodbe, je dolžan delodajalcu povrniti
vse stroške, povezane z izobraževanjem.
37. člen
Vajenci
(1) Vajencem, ki so sklenili učno pogodbo z
delodajalcem, gredo najmanj pravice, določene z zakonom.
(2) Delodajalec je dolžan pooblaščenemu
predstavniku sindikata na podlagi vnaprejšnjega obvestila omogočiti pregled
sklenjenih učnih pogodb z vajenci ter izvajanje določb zakona o vajeniškem
razmerju.
38. člen
Mentorji praktičnega pouka
Delodajalec, ki izvaja praktični pouk v
dualnem sistemu poklicnega izobraževanja, zagotavlja delavcu – mentorju
praktičnega pouka:
-       
dodatno strokovno in andragoško-pedagoško usposabljanje za opravljanje
nalog mentorja,
-       
delno oprostitev delovnih obveznosti na delovnem mestu, tako da skupaj z
mentorstvom njegova polna delovna obveznost ne bo presegala polnega delovnega
časa.
39. člen
Učenci in študenti na praksi
Delodajalec zagotavlja učencem in študentom
na praksi (obvezni, počitniški):
-       
plačilo za opravljeno delo v skladu z določili te kolektivne pogodbe
(57. člen),
-       
seznanitev z nevarnostmi, povezanimi z delom in ustrezna zaščitna
sredstva,
-       
zavarovanje za primer poklicne bolezni in poškodbe na delu,
-       
ustrezno mentorstvo in uvajanje v delo,
-       
prehrano med delom.
40. člen
Obveščanje delavcev
(1) Poslovodni organ oziroma delodajalec je
dolžan na zahtevo reprezentativnega sindikata kolektivno obveščati delavce:
-       
o letnih in večletnih planih delodajalca,
-       
pomembnejših poslovnih in razvojnih odločitvah, ki vplivajo na ekonomski
in socialni položaj delavcev,
-       
v primeru poslabšanja poslovnih rezultatov, morebitnih motenj v
poslovanju ali likvidnostnih težav,
-       
o doseženih letnih poslovnih rezultatih,
-       
o predlogih splošnih aktov in sklepov, s katerimi se v skladu s
kolektivno pogodbo na splošno urejajo določena vprašanja s področja delovnih
razmerij in plač.
(2) Dolžnosti obveščanja ni, če gre za
poslovno tajnost.
41. člen
Pogoji za delovanje sindikata
(1) S kolektivno pogodbo se ne posega v
svobodno ustanavljanje in delovanje sindikatov pri delodajalcih ter v pravice
sindikata, da v skladu s svojo vlogo in nalogami daje pobude, predloge,
stališča in zahteve pristojnim organom.
(2) Delodajalec je dolžan v skladu z
zakonom zagotoviti sindikatom sodelovanje v vseh postopkih odločanja o
pravicah, obveznostih in odgovornostih delavcev iz delovnega razmerja.
(3) Reprezentativnim sindikatom pri
delodajalcu se vročajo gradiva za seje organov delodajalca, razen sej uprave
oziroma poslovodstva, kadar obravnavajo vprašanja iz prvega odstavka 40. člena.
(4) Delodajalec zagotavlja sindikatu, organiziranem
pri delodajalcu:
-       
prost dostop zunanjih sindikalnih predstavnikov k delodajalcu na podlagi
vnaprejšnjega obvestila;
-       
svobodo sindikalnega obveščanja in širjenja sindikalnega tiska.
42. člen
Materialni pogoji za sindikalno delo
(1) S kolektivno pogodbo pri delodajalcu,
oziroma s pogodbo o zagotavljanju pogojev za sindikalno delo med sindikati in
delodajalcem se določijo materialni pogoji za delo sindikata.
(2) Če s pogodbo iz prejšnjega odstavka ni
drugače določeno, je za delo sindikatov zagotovljeno:
-       
dve plačani uri letno na vsakega člana sindikata pri delodajalcu, vendar
ne manj kot 30 ur letno, če je do 20 zaposlenih in ne manj kot 60 ur, če je več
kot 20 zaposlenih, za opravljanje sindikalnih funkcij. V tako določeno število
ur se ne všteva sodelovanje sindikalnih zaupnikov v organih sindikalnih central
in v organih sindikatov dejavnosti – na višjih nivojih. O okvirnem režimu
izrabe določenega števila ur za delo sindikalnih zaupnikov se dogovorijo
sindikati in poslovodni organ. Pri tem upoštevajo potrebe in interese članov
sindikatov in zahteve delovnega procesa;
-       
prostorski pogoji za delo sindikatov, njihovih organov in sindikalnih
zaupnikov;
-       
tehnična izvedba obračuna in plačevanje članarine sindikatom za člane
sindikata;
-       
5 plačanih delovnih dni letno za usposabljanje sindikalnih zaupnikov,
vendar skupno število teh ur ne more presegati tretjine ur iz prve alinee.
(3) Število sindikalnih zaupnikov pri
delodajalcu določi sindikat v skladu s svojim statutom.
(4) S pogodbo iz prvega odstavka tega člena
se lahko predvidi sklicevanje članskih sestankov največ dvakrat letno med
delovnim časom.
(5) Ne glede na zagotovljene materialne
pogoje za delo sindikata po tem členu se delodajalec in reprezentativni
sindikat pri delodajalcu lahko dogovorita, da za čas opravljanja profesionalne
funkcije pripada sindikalnemu zaupniku plača najmanj v višini, kot jo je
prejemal pred začetkom opravljanja te funkcije.
43. člen
Imuniteta sindikalnega zaupnika
(1) Sindikalni zaupnik zaradi sindikalne
dejavnosti uživa imuniteto.
(2) Sindikalnega zaupnika zaradi njegove
sindikalne aktivnosti, če ravna v skladu z veljavnimi zakoni, kolektivnimi
pogodbami in splošnimi akti, ni mogoče brez soglasja sindikata prerazporediti
na drugo delovno mesto ali k drugemu delodajalcu oziroma uvrstiti med presežke.
(3) Sindikalnemu zaupniku pod pogoji iz
drugega odstavka ni mogoče znižati plače brez soglasja sindikata ali začeti
zoper njega disciplinski ali odškodninski postopek ali ga kako drugače
postavljati v manj ugoden oziroma podrejen položaj.
(4) Rok, v katerem je sindikat dolžan dati
soglasje, je 8 dni. Če se v tem roku ne opredeli, velja, da je dal soglasje.
(5) Če sindikat ni dal soglasja, lahko
delodajalec sproži postopek pomirjanja. Dokazno breme je na delodajalcu.
(6) Pomirjanje lahko sproži sindikat tudi v
primeru, če meni, da je sindikalni zaupnik šikaniran zaradi sindikalne
dejavnosti.
(7) Glede pomirjanja se smiselno
uporabljajo določbe 19. člena te kolektivne pogodbe o pomirjanju v postopku
ugotavljanja presežnih delavcev pri delodajalcu.
(8) Imuniteta sindikalnega zaupnika iz tega
člena traja še 24 mesecev po prenehanju funkcije sindikalnega zaupnika.
(9) Za sindikalne zaupnike po tem členu se
štejejo tudi funkcionarji sindikatov – sindikalnih central (predsedniki
območnih in republiških odborov sindikatov, predsedniki območnih sindikatov),
ki so zaposleni pri delodajalcu, svojo funkcijo pa opravljajo neprofesionalno.
44. člen
Splošne določbe o plačah in drugih osebnih
prejemkih
(1) Vsi zneski v tej kolektivni pogodbi, ki
se nanašajo na plače in nadomestila, so v bruto zneskih. Osebni prejemki in
povračila stroškov v zvezi z delom so v zneskih, od katerih se plača davek od
osebnih prejemkov, če je predpisan.
(2) Pri uveljavljanju pravice na podlagi
delovne dobe pri zadnjem delodajalcu se za delovno dobo pri zadnjem delodajalcu
šteje tudi delovna doba pri delodajalcih, ki so pravni predniki zadnjega
delodajalca in pri delodajalcih, ki so kapitalsko povezani z večinskim deležem.
(3) Plače se izplačujejo najmanj enkrat
mesečno in sicer najkasneje do 18. dne v mesecu za pretekli mesec.
(4) Plače se izplačujejo v denarju ali se
nakazujejo na tekoči račun ali hranilno knjižico.
(5) Delavcem, ki delajo z delovnim časom,
krajšim od polnega, pripadajo povračila stroškov in regres za letni dopust v
celoti, drugi osebni prejemki v zvezi z delom pa v sorazmerju s časom, prebitim
na delu.
(6) Če delavec dela pri več delodajalcih,
uveljavlja navedene pravice pri posameznem delodajalcu v skladu z dogovorom med
delodajalcema.
(7) Delodajalec je dolžan pisno seznaniti
sindikat v organizaciji oziroma pri delodajalcu z metodo za vrednotenje
delovnih mest. Poslovodstvo oziroma delodajalec je dolžan obravnavati mnenje
sindikata v organizaciji oziroma pri delodajalcu glede metode za vrednotenje
delovnih mest in se do tega mnenja pisno opredeliti.
45. člen
Plače
(1) Plačo delavca sestavlja: osnovna plača,
dodatki (48., 49. člen), del plače na podlagi doseganja delovne uspešnosti (47.
člen) ter del plače iz naslova uspešnosti poslovanja (51. člen).
(2) V pogodbi o zaposlitvi delavec in
delodajalec določita znesek osnovne plače delavca v tolarjih in dodatno v
obliki, ki omogoča preračun v vsakokratno tolarsko vrednost.
(3) Osnovna plača delavca za poln delovni
čas, vnaprej določene delovne rezultate in normalne delovne pogoje, s katerimi
je bil delavec seznanjen pred sklenitvijo delovnega razmerja oziroma pred
razporeditvijo, ne more biti nižja od izhodiščne plače, določene v tarifni
prilogi te pogodbe.
(4) Za vnaprej določene (predvidene 100%)
delovne rezultate se štejejo delovni rezultati, merjeni po vnaprej določenih
kriterijih, individualno ali skupinsko. Norma ali drugo podobno merilo za
merjenje delovnih rezultatov je ustrezna, če jo dosega vsaj 90% delavcev, ki
delajo po teh kriterijih.
(5) Če delavec ne doseže vnaprej določenih
delovnih rezultatov iz razlogov, ki niso na strani delavca, je upravičen do
100% osnovne plače.
(6) Za normalne delovne pogoje se štejejo
pogoji, v katerih se delo pretežno opravlja. Ti pogoji so sestavina zahtevnosti
delovnega mesta in so vključeni v osnovno plačo.
(7) Izhodiščna plača za določen tarifni
razred, oziroma tipična dela, kot je opredeljena v tarifni prilogi te
kolektivne pogodbe, je najnižja osnovna plača, ki jo ima delavec pravico
prejeti za delo v polnem delovnem času in vnaprej določene delovne rezultate
ter normalne delovne pogoje.
(8) V kolektivnih pogodbah pri delodajalcu
se lahko določi poleg izhodiščnih plač po tarifnih razredih tudi izhodiščne
plače za posamezne plačilne razrede.
(9) Delavec, ki je začasno razporejen na
delovno mesto k drugemu delodajalcu za čas do 6 mesecev, ne more prejemati
nižje osnovne plače, kot jo je prejemal pred prerazporeditvijo. (se
preneha uporabljati)
46. člen
Tarifna priloga
Tarifna priloga kolektivne pogodbe določa
zneske izhodiščnih plač, eskalacijsko lestvico, zneske povračil v zvezi z delom
in regres za letni dopust.
47. člen
Plače na podlagi delovne uspešnosti
(1) Osnove za določanje delovne uspešnosti
so količina, kvaliteta, gospodarnost dela, inventivnost in inovativnost.
Delovna uspešnost se meri oziroma ocenjuje za posameznika ali skupinsko, po
vnaprej določenih merilih, ki so delavcem znana pred začetkom opravljanja dela.
(2) Pri določanju meril se mora upoštevati
načelo, da delavec z ustrezno delovno usposobljenostjo in normalnim delovnim
naprezanjem dosega osnovno plačo, določeno s pogodbo o zaposlitvi.
48. člen
Dodatki za posebne obremenitve
(1) Delavcem pripadajo dodatki za posebne
obremenitve pri delu, neugodne vplive okolja, nevarnost pri delu in delo v
delovnem času, ki je za delavce manj ugoden.
(2) Dodatki se obračunavajo le za čas, ko
je delavec delal v pogojih, zaradi katerih mu dodatek pripada.
(3) Osnova za izračun dodatkov je osnovna
plača delavca za polni delovni čas, oziroma ustrezna urna postavka.
(4) Dodatki iz prvega odstavka tega člena
se ne izkazujejo kot poseben dodatek v primerih, ko so pogoji dela, v katerih
se delo opravlja, že upoštevani v vrednotenju in zajeti v plači tipičnega dela.
(5) Za delo v delovnem času, ki je za
delavce manj ugoden, pripadajo delavcem dodatki najmanj v naslednjem odstotku
od osnove:
-       
za čas dela v popoldanski in nočni izmeni, kadar se 
delovni proces izvaja
najmanj v dveh izmenah                                          10%
-       
za delo v deljenem delovnem času, za vsakokratno
prekinitev dela več kot 1
uro                                                                      15%
-       
za dežurstvo                                                                                               20%
-       
za nočno delo                                                                                             55%
-       
za delo preko polnega delovnega časa                                                      50%
-       
za delo v nedeljo                                                                                         50%
-       
za delo na dela proste dneve po zakonu                                                    110%
(6) Dodatek za delo v nedeljo in dodatek za
delo na dela proste dneve po zakonu se med seboj izključujeta.
(7) Za čas pripravljenosti na domu pripada
delavcu nadomestilo v višini najmanj 10% od osnove.
(8) Delavcem pripadajo tudi dodatki za:
-       
izpostavljenost negativnim vplivom okolja, kot so npr.: dim, saje, vroč
pepel, prah, vlaga, visoka temperatura, posebno močan ropot ali posebno
bleščeča umetna svetloba ali pri delu v temnih prostorih ali z obremenilno
barvno svetlobo;
-       
za nošenje zaščitnih sredstev: zaščitne čelade, plinske maske, maske
proti prahu oziroma naprave z dovajanjem čistega zraka, slušalke proti hrupu in
-       
za posebne nevarnosti pri delu: požar, voda, eksplozija.
Višina dodatka se določi glede na stopnjo
delavčeve obremenitve in ne more biti manj od 3% izhodiščne plače delavca za
prvi tarifni razred za posamezno vrsto vpliva.
Dodatki za pogoje dela se ne izkazujejo kot
poseben dodatek v primerih, ko so pogoji dela, v katerih se delo opravlja, že
upoštevani v (analitičnem) vrednotenju delovnega mesta in se posebej izkazujejo
v osnovni plači.
49. člen
Dodatek za delovno dobo
(1) Delavcu pripada dodatek za delovno dobo
najmanj v višini 0,5% od osnovne plače za vsako izpolnjeno leto delovne dobe.
(2) Pri uveljavljanju pravice iz prejšnjega
odstavka se v delovno dobo vštevajo izpolnjena leta delovne dobe, ki jih je
delavec prebil na delu, ali v delovnem razmerju doma oziroma v tujini, ali pri
opravljanju samostojne dejavnosti, ki so ustrezno potrjena z vpisom v delovno
knjižico. Dokupljena, beneficirana in posebne zavarovalne dobe ne štejejo kot dobe
pri uveljavljanju dodatka za delovno dobo.
50. člen
Nadomestila plače
(1) Delavcu pripada nadomestilo plače za
čas odsotnosti z dela v naslednjih primerih:
-       
bolezni,
-       
poklicne bolezni in nesreče pri delu,
-       
letnega dopusta,
-       
na dela prost dan po zakonu,
-       
odsotnosti z dela, če je delavec napoten na izobraževanje oziroma če se
izobražuje v interesu delodajalca,
-       
v drugih primerih, določenih z zakonom, kolektivno pogodbo ali aktom
podjetja.
(2) V vseh navedenih primerih, razen v
primeru prve alinee, pripada delavcu nadomestilo v višini 100% osnove. V
primeru iz prve alinee pripada delavcu nadomestilo v višini 80% osnove za dneve
odsotnosti z dela.
(3) Osnova za izračun nadomestila je plača
delavca v preteklem mesecu za poln delovni čas. V osnovo za izračun nadomestila
se ne všteva del plače iz nadur in na podlagi uspešnosti poslovanja.
(4) Delavec, ki se je kot presežni delavec
dolžan prekvalificirati ali dokvalificirati, ima za ta čas pravico do
nadomestila plače v višini osnovne plače, povečane za dodatek za delovno dobo. (se
preneha uporabljati)
(5) Delavcu za čas čakanja na delo doma
pripada nadomestilo plače v višini 70% osnovne plače, povečane za dodatek za
delovno dobo. (se
preneha uporabljati)
(6) Delavcem, katerim ni mogoče trajno
zagotoviti dela pri delodajalcu, v času 6-mesečnega odpovednega roka pripada
nadomestilo plače v višini 80% osnovne plače tekočega meseca, povečane za
dodatek za delovno dobo. (se
preneha uporabljati)
(7) Za čas stavke so delavci upravičeni do
nadomestila v višini 70% osnovne plače za največ 5 delovnih dni, v primeru
kršenja imunitete sindikalnih zaupnikov pa 2 delovna dneva, pod naslednjimi
pogoji, ki se upoštevajo skupaj:
-       
da stavkajo zaradi kršitev kolektivne pogodbe glede plač, regresa ali
imunitete sindikalnih zaupnikov in
-       
je stavka organizirana v skladu z zakonom in po stavkovnih pravilih.
Nadomestilo plače se izplača v breme
delodajalca.
(8) V času zastojev v proizvodnji oziroma
delovnem procesu, ki ne traja dlje kot en delovni dan, pripada delavcem
nadomestilo plače v višini 100%, povečane za dodatek za delovno dobo in to le v
primeru, če delavca ta čas ni možno prerazporediti na drugo delo ali mu
prerazporediti delovni čas.
51. člen
Del plače na podlagi uspešnosti poslovanja
(1) Kriterije za določitev dela plače na
podlagi uspešnosti poslovanja določita delodajalec in reprezentativni sindikat
pri delodajalcu ob sprejemu poslovnega načrta. Ob sprejemu odločitve o višini
sredstev za izplačilo plače na tej podlagi se delodajalec in reprezentativni
sindikat pri delodajalcu dogovorita tudi o tem, ali se ta del plače izplača v
denarju, delnicah, in o odložitvi njenega izplačila.
(2) Delavcu, ki ni delal vse leto, pripada
del plače iz prejšnjega odstavka sorazmerno obračunanim plačam za efektivni
delovni čas.
51.a člen
(1) Delavcem se lahko enkrat letno,
praviloma ob koncu leta izplača denarna nagrada največ v višini ene mesečne
plače, če vodstvo oceni, da rezultati poslovanja to omogočajo.
(2) Delavcu, ki ni delal vse leto, pripada
del plače iz prejšnjega odstavka sorazmerno obračunanim plačam za efektivni
delovni čas.
52. člen
Obračun plače
(1) Vsakemu delavcu mora biti pri izplačilu
plače vročen pisni obračun, ki vsebuje zlasti naslednje podatke:
-       
osnovno plačo delavca,
-       
dodatke po posameznih vrstah, ki izhajajo iz kolektivne pogodbe oziroma
pogodbe o zaposlitvi,
-       
plačo iz naslova uspešnosti (stimulativni del),
-       
nadomestila plače po posameznih vrstah,
-       
bruto plačo,
-       
zneske prispevkov za socialno varnost,
-       
neto plačo,
-       
davek od osebnih prejemkov,
-       
neto izplačilo plače.
(2) Ob obračunu plače delodajalec lahko na
istem obračunskem listu obračuna tudi druge osebne prejemke, povračila stroškov
v zvezi z delom in odtegljaje od plače (neto izplačilo).
(3) Delodajalec v navzočnosti delavca
opravi pregled pisnega obračuna plač in nadomestil ter obrazloži vse okoliščine
v zvezi z izračunom, če to zahteva delavec ali sindikalni zaupnik na njegov
predlog.
53. člen
Drugi osebni prejemki
1.     
Regres za letni dopust (neposredna
uporaba 131. člena ZDR)
(1) Regres za letni dopust pripada delavcu
enkrat letno in se izplača do konca junija tekočega leta oziroma v nelikvidnih
organizacijah najkasneje do konca novembra tekočega leta. Regres se lahko
izplača v dveh delih. Višina regresa se določi v tarifni prilogi te pogodbe.
(2) Pravica do izplačila regresa za letni
dopust je vezana na pravico do izrabe letnega dopusta.
(3) Delavcem, ki delajo z delovnim časom,
krajšim od polovice polnega delovnega časa, pripada regres za letni dopust sorazmerno
času, prebitem na delu.
(4) Neodvisno od izrabe letnega dopusta
regres (odškodnina) za letni dopust pripada delavcem, ki ga niso mogli izrabiti
iz razlogov na strani delodajalca.
2.     
Jubilejne nagrade
(1) Delavcu pripada jubilejna nagrada v
višini:
-       
za 10 let delovne dobe pri zadnjem delodajalcu 40%
-       
za 20 let delovne dobe pri zadnjem delodajalcu 60%
-       
za 30 let delovne dobe pri zadnjem delodajalcu 80%
povprečne mesečne plače zaposlenih v
Republiki Sloveniji za pretekle tri mesece.
(2) Zadnji delodajalec je tisti, ki je
izplačevalec jubilejne nagrade.
(3) Jubilejna nagrada se izplača v roku
enega meseca po dopolnitvi pogojev iz te točke.
3.     
Odpravnina ob upokojitvi
(1) Delavcu pripada ob upokojitvi
odpravnina v višini treh povprečnih mesečnih plač v Republiki Sloveniji za
pretekle tri mesece oziroma v višini treh povprečnih mesečnih plač delavca za
pretekle tri mesece, če je to za delavca ugodneje.
(2) Delavec ni upravičen do odpravnine, če
je delodajalec zanj financiral dokup delovne dobe. Delavec je upravičen do
izplačila razlike, če je znesek za dokup delovne dobe nižji od zneska
odpravnine.
4.     
Solidarnostne pomoči
(1) V primeru smrti delavca, pripada
družini delavca solidarnostna pomoč v višini treh povprečnih mesečnih plač v
Republiki Sloveniji za pretekle tri mesece, ob smrti delavčevega ožjega
družinskega člana, če ga je delavec vzdrževal, pa solidarnostna pomoč pa v
višini 70% poprečne mesečne plače za pretekle tri mesece v RS.
Solidarnostne pomoči v ostalih primerih se
lahko določijo v kolektivnih pogodbah delodajalcev.
(2) Ožji družinski člani so zakonec, otroci
(zakonski in izvenzakonski) ter posvojenci, ki jih je po zakonu dolžan
preživljati.
54. člen
Povračila stroškov v zvezi z delom
1.     
Prehrana med delom
(1) Delavcem se zagotovi povračilo stroškov
za prehrano med delom za dneve prisotnosti na delu. Do povračila stroškov
prehrane med delom so upravičeni tudi delavci, ki delajo najmanj s polovičnim
delovnim časom, učenci, vajenci in študentje na praksi.
(2) Znesek povračila stroškov prehrane med
delom se določi na dan in se usklajuje skladno s porastom življenjskih
stroškov.
2.     
Prevoz na delo in z dela
Delavcu pripada povračilo stroškov za
prevoz na delo in z dela. Višina se določi s kolektivno pogodbo ali splošnim
aktom podjetja oziroma delodajalca, vendar ne more biti manjša od 70% stroškov
javnega prevoza.
3.     
Službena potovanja
(1) Za povračilo stroškov, ki so jih imeli
delavci pri opravljanju določenih del in nalog na službenem potovanju, se šteje
dnevnica (povračilo stroškov za prehrano), povračilo stroškov za prenočišče in
povračilo stroškov za prevoz.
(2) Do povračila stroškov na službenem
potovanju so upravičeni delavci, ki so napoteni na službeno potovanje, in sicer
pod enakimi pogoji in v višini, ki je določena v tarifni prilogi.
(3) Delavcu se na službenem potovanju v
tujino povrnejo dejanski stroški v skladu s predpisi, ki veljajo za državne
organe.
4.     
Terenski dodatek
(1) Delavci so upravičeni do terenskega
dodatka, če delajo izven kraja, kjer je sedež delodajalca, in izven kraja, kjer
je stalno ali začasno prebivališče delavca, ter če sta na terenu organizirana
prehrana in prenočišče.
(2) Terenski dodatek, povračilo stroškov na
službeni poti in dodatek za ločeno življenje se med sabo izključujejo.
5.     
Nadomestilo za ločeno življenje
Nadomestilo za ločeno življenje znaša
mesečno največ 70% povprečne neto plače v gospodarstvu Republike Slovenije za
pretekle tri mesece.
Nadomestilo za ločeno življenje se
izplačuje delavcu, ki je začasno razporejen na delo zunaj kraja stalnega
bivališča, njegove ožje družine oziroma podjetja.
Delavec ni upravičen do tega nadomestila,
če odkloni primerno družinsko stanovanje ali če se je vselil v družinsko
stanovanje, družine pa ni preselil.
55. člen
Inovacije
Delavcu pripada za inovacijo najmanj 5%
letne čiste gospodarske koristi. Nadomestilo za inovacijo se določi s pogodbo
med inovatorjem in delodajalcem.
56. člen
Prejemki pripravnikov
(se
preneha uporabljati)
Delavcu – pripravniku pripadajo osnovna plača
v višini 70% izhodiščne plače, določene za ustrezni tarifni razred ter
povračilo stroškov v zvezi z delom in drugi osebni prejemki.
57. člen
Prejemki učencev, vajencev in študentov na
praksi
(1) Učencem in študentom na praksi se za
polni delovni čas obvezne prakse izplača plačilo najmanj v višini 15% povprečne
plače v Republiki Sloveniji za pretekli mesec.
(2) Učenci, vajenci in študenti na praksi
imajo pravico do vseh dodatkov za opravljeno delo.
(3) Učenci, vajenci in študentje imajo
pravico do plačila tudi, če prejemajo štipendijo.
(4) Vajencem pripadajo izplačila skladno z
zakonom in učno pogodbo.
58. člen
Prejemki mentorjev
Delavcu – mentorju pripravnika, mentorju
praktičnega pouka in mentorju usposabljanja brezposelnih oseb pri delodajalcu
pripada dodatek za mentorstvo. Višino in pogoje izplačila določi delodajalec.
III. PRAVICE IN OBVEZNOSTI STRANK TER NAČIN REŠEVANJA SPOROV
59. člen
Pozitivna izvedbena dolžnost
Stranki kolektivne pogodbe si morata z
vsemi sredstvi, ki so jima na voljo, prizadevati za pravilno izvrševanje te
kolektivne pogodbe in spoštovanje njenih določb.
60. člen
Negativna izvedbena dolžnost
Stranki sta dolžni opustiti vsako dejanje,
ki bi nasprotovalo izvrševanju te kolektivne pogodbe.
61. člen
Sprememba oziroma dopolnitev kolektivne
pogodbe
(1) Vsaka pogodbena stranka lahko kadarkoli
predlaga spremembo oziroma dopolnitev kolektivne pogodbe.
(2) Pogodbena stranka, ki želi spremembo
oziroma dopolnitev kolektivne pogodbe, predloži drugi stranki predlog sprememb
in dopolnitev, z obrazložitvijo razlogov in ciljev, s priporočenim pismom.
(3) Druga stranka se je dolžna do predloga
opredeliti v 30 dneh.
(4) Če druga stranka ne sprejme predloga za
spremembo ali dopolnitev kolektivne pogodbe oziroma se do predloga ne opredeli
v 30 dneh, lahko stranka – predlagateljica začne postopek pomirjanja.
62. člen
Sklenitev nove kolektivne pogodbe
(1) Postopek za sklenitev nove kolektivne
pogodbe se začne na obrazloženo pobudo katerekoli od strank vsaj tri mesece
pred prenehanjem veljavnosti kolektivne pogodbe, če je le-ta odpovedana.
(2) Na podlagi pisne pobude za sklenitev
nove kolektivne pogodbe se je druga stranka v 30 dneh dolžna opredeliti do te
pobude.
(3) V primeru, da druga stranka ne sprejme
pobude za sklenitev nove kolektivne pogodbe oziroma se do nje v 30 dneh ne
opredeli, se s tem postopek za sklenitev nove kolektivne pogodbe ustavi.
(4) Pogajanja se lahko začnejo, ko ena od
strank predloži predlog nove kolektivne pogodbe.
63. člen
Reševanje kolektivnih sporov
Spore med strankama kolektivne pogodbe, ki
jih ni bilo mogoče rešiti z medsebojnimi pogajanji, rešujeta komisija za
pomirjanje in arbitraža.
64. člen
Postopek pomirjanja
(1) Postopek pomirjanja se začne s
predlogom, najkasneje v roku 30 dni od nastanka spora, odkar je stranka zanj
izvedela.
(2) Predlagatelj pomirjanja v predlogu
navede vsebino spornega razmerja in imenuje enega člana v komisijo za
pomirjanje.
(3) Druga stranka odgovori na predlog in
imenuje enega člana v komisijo za pomirjanje v nadaljnjih 30 dneh.
(4) Člani komisije sporazumno imenujejo
predsednika komisije kot tretjega člana iz vrst uglednih znanstvenih,
strokovnih oziroma javnih delavcev.
(5) V primeru, da druga stranka ne odgovori
na predlog, ne imenuje članov v komisijo za pomirjanje, če člani komisije ne
imenujejo predsednika komisije za pomirjanje ali v primeru, da stranki
kolektivne pogodbe ne sprejmeta predloga za rešitev spora komisije za
pomirjanje, se postopek ustavi.
65. člen
Pisni sporazum
Sporazum, ki je dosežen v postopku
pomirjanja, mora biti v pisni obliki.
66. člen
Arbitražni postopek
(1) V primeru ustavitve postopka pomirjanja
lahko katerakoli stranka sproži postopek pred arbitražo, v roku 30 dni od dneva
ustavitve postopka pomirjanja.
(2) Arbitraža odloča v sestavi tričlanskega
senata. Po enega člana ter njegovega namestnika določita pogodbeni stranki.
Pogodbeni stranki sporazumno določita predsednika in njegovega namestnika iz
vrst priznanih strokovnjakov s področja delovnega prava.
(3) Glede rokov se v postopku pred
arbitražo smiselno uporabljajo določbe o rokih, ki veljajo za postopek
pomirjanja.
67. člen
Objava
Sporazum strank v postopku pomirjanja in
odločitev arbitraže se sporoči organu, pristojnemu za registracijo kolektivnih
pogodb, in objavi.
68. člen
Komisija za razlago kolektivne pogodbe
(1) Stranki kolektivne pogodbe imenujeta
tričlansko komisijo za razlago kolektivne pogodbe, v katerega imenuje vsaka po
enega člana, tretjega člana, ki je tudi njen predsednik, pa imenujeta
sporazumno.
(2) Komisija za razlago sprejema razlage in
priporočila. Razlage stranki kolektivne pogodbe objavita na enak način, kot je
bila objavljena kolektivna pogodba.
(3) Razlage komisije pomenijo obvezen način
uporabe določb kolektivne pogodbe za delodajalca in delojemalca ter obvezno
podlago za odločanje v sporih o pravicah delavcev in obveznostih delodajalcev,
ki izvirajo iz te pogodbe.
(4) Priporočilo je strokovni predlog
strankama kolektivne pogodbe za ureditev določenega vprašanja.
69. člen
Odpoved kolektivne pogodbe
(1) Kolektivna pogodba se lahko odpove tri
mesece pred potekom njene veljavnosti s priporočenim pismom. Odpoved te pogodbe
se objavi v Uradnem listu Republike Slovenije.
(2) Če kolektivna pogodba v tem roku ni
odpovedana, se podaljša vsako leto še za eno leto.
(3) Po prenehanju kolektivne pogodbe se do
sklenitve nove, vendar najdalj 6 mesecev, uporabljajo določbe normativnega dela
te pogodbe.
(4) Po odpovedi pogodbe lahko vsaka stranka
predlaga sklenitev nove kolektivne pogodbe.

Tarifna
priloga h kolektivni pogodbi za grafično dejavnost 

Kolektivna pogodba grafične dejavnosti (Uradni
list RS, št. 51/98) vsebuje naslednje prehodne in
končne določbe:
»IV. PREHODNE IN KONČNE DOLOČBE
70. člen
Dodatek za
delovno dobo
(1) Dodatek za delovno dobo iz 49. člena te
kolektivne pogodbe se ukine 31. 12. 1999. leta.
(2) Podpisniki kolektivne pogodbe se
obvezujejo, da bo skupna delovna skupina delodajalcev in sindikatov do konca
oktobra 1999. leta pripravila model in usmeritve za postopen prehod z dodatka
za celotno delovno dobo na dodatek za delovno dobo pri delodajalcu.
(3) Delovna skupina bo pri pripravi modela
prehoda upoštevala naslednje usmeritve:
-       
dodatek za delovno dobo pri delodajalcu znaša 0,5% od osnovne plače za
vsako dopolnjeno leto dela pri zadnjem delodajalcu,
-       
zaradi prehoda se masa plač pri delodajalcu ne poveča,
-       
znesek dodatka za celotno delovno dobo se vključi (upošteva) v znesek
plače delavca,
-       
delodajalci so ob upoštevanju zgornjih usmeritev prosti pri izbiri
metode za prehod.
(4) Če v prehodnem obdobju ne bo
uveljavljena ureditev dodatka za delovno dobo pri delodajalcu enotno za vse
zaposlene v Sloveniji, določba tega člena ne stopi v veljavo.«.

Zakon o minimalni plači, o načinu usklajevanja
plač in o regresu za letni dopust v obdobju 1999-2001- ZMPUPR (Uradni list RS,
št. 39/99)
v zvezi z uporabo določb kolektivne pogodbe določa:
»26. člen
[…]
V času veljavnosti tega zakona se ne
uporabljajo tiste določbe kolektivnih pogodb in drugih predpisov, ki so v
nasprotju s tem zakonom.«;
ter vsebuje naslednjo končno določbo:
»27. člen
Ta zakon začne veljati naslednji dan po
objavi v Uradnem listu Republike Slovenije.«.

Aneks št. 1 h kolektivni pogodbi grafične
dejavnosti in njeni tarifni prilog (Uradni list RS, št. 64/01) vsebuje naslednjo končno določbo:
»6. člen
Ta aneks h kolektivni pogodbi grafične
dejavnosti in njeni tarifni prilogi začne veljati naslednji dan po objavi v
Uradnem listu Republike Slovenije, uporablja pa se od 1. 7. 2001.«.

Tarifna priloga h kolektivni pogodbi grafične
dejavnosti (Uradni list RS, št. 103/04) vsebuje naslednjo končno določbo:
»7. VELJAVNOST
(1) Tarifna priloga Kolektivne pogodbe
grafične dejavnosti začne veljati naslednji dan po objavi v Uradnem listu RS,
uporablja pa se od 1. 8. 2004 dalje. 
(2) Tarifna priloga velja do sklenitve
nove.«.