Uvodne določbe
1. člen
(1) S tem pravilnikom se ureja način rednega poročanja
revizijskih družb Agencije za javni nadzor nad revidiranjem (v nadaljevanju:
Agencija), kot ga določata prvi in drugi odstavek 77. člena Zakona o
revidiranju (Uradni list RS, št. 65/08, 63/13 – ZS-K in 84/18; v nadaljevanju:
ZRev-2), način obveščanja o spremembah, kot ga določa drugi odstavek 78. člena
ZRev-2, ter način obveščanja o razrešitvi ali odstopu revizijske družbe od
revidiranja računovodskih izkazov iz tretjega odstavka 78. člena ZRev-2. S tem
pravilnikom se urejata tudi način in vsebina poročanja v skladu s 14. členom
Uredbe 537/2014/EU Evropskega parlamenta in Sveta z dne 16. aprila 2014 o
posebnih zahtevah v zvezi z obvezno revizijo subjektov javnega interesa in
razveljavitvi Sklepa Komisije 2005/909/ES (UL L št. 158 z dne 27. 5. 2014, str.
77; v nadaljevanju: Uredba).
(2) Določbe tega pravilnika o poročanju in obveščanju
revizijskih družb se smiselno uporabljajo tudi za revizijska podjetja in
revizijske subjekte tretjih držav, ki so vpisani v register pri Agenciji.
Namen poročanja
2. člen
Namen poročanja in obveščanja po tem pravilniku sta
preverjanje spoštovanja in izpolnjevanja zahtev ZRev-2 ter nadziranje izvajanja
dela revizijskih družb oziroma opravljanja nalog pooblaščenih revizorjev.
Mesečno poročanje
3. člen
(1) Revizijska družba vsak mesec do konca meseca za pretekli
mesec v spletni aplikaciji poroča o podatkih o vseh pogodbah o revidiranju
računovodskih izkazov in pogodbah o revidiranju za druge posle dajanja
zagotovil ter poslov opravljanja dogovorjenih postopkov, ki so bile sklenjene v
preteklem mesecu in pri večletnih pogodbah o revidiranju o vseh pogodbah, za
katere se je v preteklem mesecu začelo naslednje pogodbeno leto, ter
revizijskih poslih, ki so se zaključili v preteklem mesecu. Za vsako pogodbo
oziroma zaključek posla morajo biti navedeni podatki o:
-       
naročniku,
-       
vsebini in določilih pogodbe,
-       
letu sklenitve pogodbe in zaporednem letu revidiranja,
-       
podpisnikih revizorjevega poročila,
-       
številu načrtovanih in porabljenih ur revizijske skupine, glede na
izkušenost članov, upoštevajoč drugi odstavek 39. člena ZRev-2,
-       
pogodbeni in zaračunani ceni,
-       
ocenjevalcu kakovosti posla, ki je sodeloval pri posameznem poslu,
-       
veščakih, ki so sodelovali pri posameznem poslu,
-       
ostalih članih revizijske skupine, ki so sodelovali pri posameznem poslu
in
-       
zaključku posla.
(2) Revizijska družba poroča vsak mesec do konca meseca za
pretekli mesec v spletni aplikaciji o zaključkih poslov iz desete alineje
prejšnjega odstavka o naslednjih podatkih:
-       
odstopu ali razrešitvi revizijske družbe od revidiranja računovodskih
izkazov ali
-       
izdaji revizorjevega poročila oziroma zavrnitvi izdaje revizorjevega
poročila ali
-       
prenosu revizijskega posla na drugo revizijsko družbo, s katero ima
sklenjeno pogodbo, skladno s sedmim odstavkom 47. člena ZRev-2 ali
-       
odpoklicu ali spremembi revizorjevega poročila.
(3) Revizijska družba dopolnjuje podatke iz prvega odstavka
tega člena do vpisa zaključka posla iz drugega odstavka tega člena, s čimer je
posamezni vpis zaključen. Vsi vpisi revizijske družbe o zaključenih poslih v
posameznem koledarskem letu predstavljajo letno poročilo o pogodbah o
revidiranju.
Letno poročanje
4. člen
(1) Revizijska družba poroča Agenciji enkrat na leto do 31.
januarja tekočega leta:
a.     
podatke o zaposlenih po stanju na dan 31. 12. preteklega leta, in sicer:
- 
število zaposlenih v revizijski družbi in
- 
število drugih zaposlenih na področju revidiranja, ki sodelujejo v
revizijskih skupinah;
b.     
potrdi pravilnost podatkov, vpisanih v register, in sicer o:
- 
imetnikih delnic revizijske družbe ter o pridobitvi oziroma spremembi
kvalificiranih deležev,
- 
naložbah, na podlagi katerih je revizijska družba posredno ali
neposredno pridobila kvalificirani delež v drugi pravni osebi, in o vsaki
nadaljnji naložbi v to pravno osebo,
- 
spremembah statuta oziroma družbene pogodbe in vseh drugih aktov
revizijske družbe,
- 
spremembah pogodbe o sodelovanju z drugo revizijsko družbo oziroma o
podpisu nove pogodbe o sodelovanju z drugo revizijsko družbo,
- 
način izračuna zavarovalne vsote za zavarovanje revizorjeve odgovornosti
po 67. členu ZRev-2 in načinu zavarovanja revizorjeve odgovornosti;
c.     
potrdi pravilnost letnega poročila o sklenjenih pogodbah o revidiranju
iz tretjega odstavka 3. člena tega pravilnika;
d.     
podatke o vseh v preteklem letu sklenjenih pogodbah o nerevizijskih
storitvah, ki jih je sklenila revizijska družba ali družba, ki je v mreži z
revizijsko družbo, z družbo, ki je v Republiki Sloveniji zavezana k obvezni
reviziji in za katero je v preteklem letu revizijska družba izvajala ali izvaja
revidiranje. Za vsako pogodbo morajo biti navedeni podatki o:
- 
naročniku,
- 
tem, ali je pogodbo sklenila revizijska družba ali družba, ki je z
revizijsko družbo v mreži,
- 
vrsti nerevizijskega posla in
- 
pogodbeni in zaračunani ceni.
(2) Revizijska družba poroča Agenciji enkrat na leto do 30.
aprila tekočega leta po stanju na dan 31. 12. preteklega leta o:
-       
prihodkih iz naslova revidiranja računovodskih izkazov;
-       
prihodkih iz naslova drugih poslov dajanja zagotovil;
-       
drugih prihodkih od prodaje;
-       
celotnih prihodkih od prodaje;
-       
prihodkih iz naslova revidiranja računovodskih izkazov subjektov javnega
interesa;
-       
prihodkih v zvezi z ostalimi posli revidiranja subjektov javnega interesa
(drugi posli dajanja zagotovil, dogovorjeni postopki …);
-       
celotnih prihodkih v zvezi z revidiranjem in ostalimi posli revidiranja
subjektov javnega interesa.
(3) Revizijska družba, ki revidira subjekte javnega interesa,
poroča Agenciji enkrat na leto do 30. aprila tekočega leta (po stanju na dan
31. 12. preteklega leta) v skladu s 14. členom Uredbe podatke o revidiranih
subjektih javnega interesa glede na prihodek, ki ga je revizijska družba
ustvarila, in ta prihodek razdeli v naslednje skupine:
-       
prihodek od obveznih revizij;
-       
prihodek od nerevizijskih storitev, ki niso storitve iz 5(1). člena
Uredbe, ki se zahtevajo v skladu z zakonodajo Unije ali nacionalno zakonodajo;
-       
prihodek od nerevizijskih storitev, ki niso storitve iz 5(1). člena
Uredbe, ki se ne zahtevajo v skladu z zakonodajo Unije ali nacionalno
zakonodajo.
Obveščanje o spremembah
5. člen
(1) Revizijska družba sporoči Agenciji v 15 dneh od nastanka
spremembe vseh dejstev in okoliščin, na podlagi katerih je pridobila dovoljenje
za opravljanje storitev revidiranja, oziroma podatkov, ki jih o njej vodi
Agencija v registru.
(2) Vpis iz prejšnjega odstavka se opravi z vpisom podatkov v
aplikacijo za vodenje registrov na način, ki ga določa pravilnik Agencije, ki
ureja vodenje registrov.
Obveščanje o odstopih in razrešitvah
6. člen
(1) Revizijska družba s poročilom o razrešitvi ali odstopu
pisno obvesti Agencijo o razlogih za razrešitev ali odstop revizijske družbe v
obdobju, za katero je veljalo imenovanje, in o razrešitvi ustrezno poroča v
mesečnem poročilu.
(2) Revizijska družba navede v poročilu iz prvega odstavka
tega člena naslednje informacije:
-       
podatke o naročniku;
-       
podatke o vsebini in določilih pogodbe;
-       
datum prekinitve sklenjene pogodbe;
-       
razlog prekinitve pogodbe (razrešitev revizijske družbe ali odstop
revizijske družbe);
-       
pri razrešitvi revizijske družbe le-ta navede razloge za razrešitev in
novo imenovano revizijsko družbo, če jo pozna;
-       
pri odstopu revizijske družbe od pogodbe le-ta v poročilu natančno opiše
razloge, zaradi katerih je prekinila pogodbo o revidiranju računovodskih
izkazov, in navede novo revizijsko družbo, ki je posel prevzela, če jo pozna.
(3) Revizijska družba posreduje Agenciji poročilo iz tega
člena v 15 dneh po razrešitvi oziroma odstopu revizijske družbe od pogodbe.
Način poročanja in obveščanja
7. člen
Zavezanci za poročanje in obveščanje vpišejo poročila in
obvestila v elektronski obliki v ustrezno aplikacijo skladno z navodili, ki so
objavljena na spletni strani Agencije.
Prehodne in končna določba
8. člen
(1) Revizijska družba mora začeti poročati na način, ki je
določen v prvem odstavku 3. člena tega pravilnika, za prvi cel mesec po
uveljavitvi tega pravilnika.
(2) Revizijska družba mora do 31. 10. 2020 v aplikacijo za
poročanje vnesti podatke o vseh pogodbah o revidiranju, ki so bile sklenjene od
vključno 1. 1. 2019, in za vse večletne pogodbe, na podlagi katerih je bilo
revidiranje zaključeno po 1. 1. 2019 ter podatke o vseh pogodbah o
nerevizijskih storitvah sklenjenih v letu 2019, skladno z določbo točke d.
prvega odstavka 4. člena tega pravilnika.
(3) Revizijska družba prvič potrdi pravilnost letnega
poročila o sklenjenih pogodbah o revidiranju, kot to določa točka c. prvega
odstavka 4. člena tega pravilnika do 31. 1. 2021, in sicer za pravilnost letnih
poročil za leti 2019 in 2020.
(4) Z uveljavitvijo tega pravilnika prenehata veljati
Pravilnik o rednem letnem poročanju in obveščanju revizijskih družb (Uradni
list RS, št. 80/09, 38/13 in 44/19) in Pravilnik o poročanju revizijskih družb
(Uradni list RS, št. 72/10 in 98/13).
(5) Ta pravilnik začne veljati naslednji dan po objavi v
Uradnem listu Republike Slovenije.
Št. 007-111/2019-9
Ljubljana, dne 17. decembra 2019
EVA 2019-1611-0135
Mag. Mojca Majič
predsednica strokovnega sveta
Agencije za javni nadzor nad revidiranjem