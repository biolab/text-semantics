1. člen
(vsebina)
S to uredbo se določajo pristojni organi, način poročanja
Evropski komisiji, ponovna ocena organoleptičnih značilnosti oljčnega olja in
sankcije za izvajanje Uredbe Komisije (EGS) št. 2568/91 z dne 11. julija 1991 o
značilnostih oljčnega olja in olja iz oljčnih tropin ter o ustreznih analiznih
metodah (UL L št. 248 z dne 5. 9. 1991, str. 1), zadnjič spremenjene z
Delegirano uredbo Komisije (EU) 2016/2095 z dne 26. septembra 2016 o spremembi
Uredbe (EGS) št. 2568/91 o značilnostih oljčnega olja in olja iz oljčnih tropin
ter o ustreznih analiznih metodah (UL L št. 326 z dne 1. 12. 2016, str. 1), (v
nadaljnjem besedilu: Uredba 2568/1991/EGS).
2. člen
(pristojna organa)
(1) Pristojni organ za izvajanje Uredbe 2568/1991/EGS in te
uredbe je Ministrstvo za kmetijstvo, gozdarstvo in prehrano (v nadaljnjem
besedilu: ministrstvo).
(2) Uradni nadzor nad izvajanjem Uredbe 2568/1991/EGS in te
uredbe izvaja Uprava Republike Slovenije za varno hrano, veterinarstvo in
varstvo rastlin (v nadaljnjem besedilu: uprava).
3. člen
(poročanje Komisiji)
Letno poročilo Evropski komisiji o izvajanju Uredbe
2568/1991/EGS pripravi uprava v delu iz njene pristojnosti. Poročilo pošlje
ministrstvo v skladu z Delegirano uredbo Komisije (EU) 2017/1183 z dne 20.
aprila 2017 o dopolnitvi uredb (EU) št. 1307/2013 in (EU) št. 1308/2013
Evropskega parlamenta in Sveta glede pošiljanja informacij in dokumentov
Komisiji (UL L št. 171 z dne 4. 7. 2017, str. 100).
4. člen
(ponovna ocena organoleptičnih značilnosti oljčnega
olja)
V primeru ponovne ocene organoleptičnih značilnosti oljčnega
olja, proizvedenega v Republiki Sloveniji, kot jo določa drugi odstavek 2.
člena Uredbe 2568/1991/EGS, lahko stranka v postopku za izvedbo ponovne ocene
izbere katero koli ocenjevalno komisijo s seznama ocenjevalnih komisij,
objavljenega na spletni strani ministrstva.
5. člen
(kazenske določbe)
(1) Z globo od 2.000 do 30.000 eurov se za prekršek kaznuje
pravna oseba, če:
-       
daje v promet oljčno olje ali olje iz oljčnih tropin, katerega
značilnosti niso v skladu z zahtevami iz 1. člena Uredbe 2568/1991/EGS;
-       
v fazi proizvodnje in pakiranja oljčnega olja in olja iz oljčnih tropin
ne vodi evidence dobav vhodne surovine in izdanih količin končnih proizvodov,
kot to določa 7.a člen Uredbe 2568/1991/EGS.
(2) Z globo od 800 do 5.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 200 do 1.000 eurov se za prekršek iz prvega
odstavka tega člena kaznuje odgovorna oseba pravne osebe ali odgovorna oseba
samostojnega podjetnika posameznika oziroma posameznika, ki samostojno opravlja
dejavnost.
(4) Z globo od 100 do 500 eurov se za prekršek iz prvega
odstavka tega člena kaznuje posameznik.
6. člen
(višina globe v hitrem prekrškovnem postopku)
Za prekršek iz te uredbe se sme v hitrem postopku izreči tudi
globa v znesku, ki je višji od zneska najnižje predpisane globe, določene s to
uredbo.
7. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00715-21/2018
Ljubljana, dne 14. avgusta 2018
EVA 2018-2330-0047
Vlada Republike Slovenije
dr. Miroslav Cerar l.r.
Predsednik