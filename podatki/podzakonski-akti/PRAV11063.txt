1. člen
S tem pravilnikom se določajo vrsta, oblika
in način dajanja podatkov davčnemu organu v okviru:
1.    
priglasitve zamenjave investicijskih kuponov v okviru transakcij iz
prvega odstavka 525. člena Zakona o investicijskih skladih in družbah za
upravljanje (Uradni list RS, št. 77/11; v nadaljnjem besedilu: ZISDU-2), ki se
šteje za odsvojitev kapitala, za katero se v skladu z zakonom, ki ureja
dohodnino, lahko uveljavlja odlog ugotavljanja davčne obveznosti, in pri kateri
priglasitev opravi za vse davčne zavezance hkrati družba za upravljanje, ki
upravlja prevzemni sklad, krovni sklad oziroma krovna sklada, v skladu z
zakonom, ki ureja investicijske sklade in družbe za upravljanje;
2.    
priglasitve zamenjave enot UCITS skladov za enote drugih UCITS skladov v
okviru združitev UCITS skladov (ki ni zajeto v prvem odstavku 525. člena
ZISDU-2), ki se šteje za odsvojitev kapitala, za katero se v skladu z zakonom,
ki ureja dohodnino, lahko uveljavlja odlog ugotavljanja davčne obveznosti, in
pri kateri priglasitev opravi za vse davčne zavezance hkrati oseba, prek katere
so zavezanci pridobili zamenjane enote sklada, ki kot edini pooblaščenec družbe
za upravljanje države članice iz 128. člena ZISDU-2 v Republiki Sloveniji
opravlja posamezne storitve oziroma posle upravljanja investicijskih skladov;
3.    
priglasitve zamenjave enot UCITS skladov za enote drugih UCITS skladov v
okviru združitve UCITS skladov (ki ni zajeto v prvem odstavku 525. člena
ZISDU-2), ki se šteje za odsvojitev kapitala, za katero se v skladu z zakonom,
ki ureja dohodnino, lahko uveljavlja odlog ugotavljanja davčne obveznosti, in
pri kateri priglasitev opravi davčni zavezanec sam.
2. člen
(1)  Družba za upravljanje iz 1. točke 1. člena tega pravilnika dostavi podatke
v okviru priglasitve v skladu z zahtevami za individualne podatke, ki so
predpisane v tabeli tabelaričnega prikaza individualnih podatkov glede podatkov
o pridobitvah, unovčitvah in zamenjavah investicijskih kuponov iz veljavnega
pravilnika, ki ureja dostavo podatkov za odmero dohodnine od dobička iz
kapitala od odsvojitve vrednostnih papirjev in drugih deležev ter
investicijskih kuponov.
(2) Oseba iz 2. točke 1. člena tega
pravilnika dostavi podatke v okviru priglasitve v skladu z zahtevami za individualne
podatke VIRUCITS.DAT, ki so predpisane v Prilogi 1, ki je priloga in sestavni
del tega pravilnika.
(3) Davčni zavezanec iz 3. točke 1.
člena tega pravilnika dostavi podatke pristojnemu davčnemu uradu v okviru priglasitve
na obrazcu v Prilogi 2, ki je priloga in sestavni del tega pravilnika.
3. člen
(1) Družba za upravljanje iz 1. točke
1. člena tega pravilnika pošlje podatke v 15 dneh od dneva izvedbe združitve
vzajemnih skladov, od dneva oblikovanja krovnega sklada oziroma od dneva
vključitve podskladov krovnega sklada v drug krovni sklad iste družbe za
upravljanje, na elektronskem mediju na pristojni davčni urad.
(2) Oseba iz 2. točke 1. člena tega
pravilnika pošlje podatke v 15 dneh od dneva izvedbe združive UCITS skladov, na
elektronskem mediju na pristojni davčni urad.
(3) Davčni zavezanec iz 3. točke 1.
člena tega pravilnika predloži obrazec iz tretjega odstavka 2. člena tega
pravilnika pristojnemu davčnemu uradu v 30 dneh od dneva izvedbe združitve
UCITS skladov.

Priloga
1: Oblika in način dostave podatkov
Priloga
2: Priglasitev zamenjave enot UCITS skladov za katere se lahko uveljavlja odlog
ugotavljanja davčne obveznosti

Pravilnik o dajanju podatkov v okviru
priglasitve zamenjave investicijskih kuponov oziroma enot UCITS skladov za
katero se lahko uveljavlja odlog ugotavljanja davčne obveznosti (Uradni list
RS, št. 10/12) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o dajanju
podatkov v okviru priglasitve zamenjave investicijskih kuponov oziroma enot
UCITS skladov za katero se lahko uveljavlja odlog ugotavljanja davčne
obveznosti (Uradni list RS, št. 100/12)
vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.