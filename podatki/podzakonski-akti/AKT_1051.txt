I. SPLOŠNA DOLOČBA
1. člen
(vsebina splošnega akta)
Ta splošni akt določa postopek vpisa in izbrisa iz imenika
pooblaščenih arhitektov, pooblaščenih krajinskih arhitektov in pooblaščenih
prostorskih načrtovalcev (v nadaljnjem besedilu: imenik), ki ga vodi Zbornica
za arhitekturo in prostor Slovenije (v nadaljnjem besedilu: ZAPS).
II. POSTOPEK VPISA V IMENIK
2. člen
(zahteva za vpis v imenik)
(1) Vpis v imenik opravi ZAPS na zahtevo posameznika.
(2) Ne glede na prejšnji odstavek se vpis posameznika,
ki si poklicne kvalifikacije ni pridobil v Republiki Sloveniji, opravi na
podlagi odločbe o priznanju poklicne kvalifikacije.
(3) Ne glede na prvi in drugi odstavek tega člena si
lahko posameznik, ki si je pridobil poklicno kvalifikacijo v tretji državi,
pridobi odločbo o priznanju poklicne kvalifikacije na podlagi tega splošnega
akta in zakona, ki ureja arhitekturno in inženirsko dejavnost, ter se na
zahtevo vpiše v imenik.
3. člen
(vloga in dokumentacija)
(1) Za vpis v imenik posameznik vloži pri ZAPS
izpolnjeno vlogo za vpis v imenik. Vlogi mora priložiti dokumentacijo, ki
dokazuje izpolnjevanje pogojev za vpis v imenik.
(2) Za priznanje poklicne kvalifikacije, pridobljene v
državah članicah Evropske unije, Evropskega gospodarskega prostora ali
Švicarski konfederaciji (v nadaljnjem besedilu države pogodbenice), mora
posameznik vložiti pri pristojni službi ZAPS izpolnjeno vlogo za priznanje
poklicne kvalifikacije. Vlogi mora priložiti dokumentacijo, ki dokazuje
izpolnjevanje pogojev za priznanje poklicne kvalifikacije, kot je določeno v
zakonu, ki ureja arhitekturno in inženirsko dejavnost, in zakonu, ki ureja
priznavanje poklicnih kvalifikacij.
4. člen
(odločanje o vlogi za vpis v imenik)
(1) Če posameznik izpolnjuje pogoje za vpis, ga ZAPS
vpiše v imenik, hkrati pa mu izda potrdilo o vpisu.
(2) Če ZAPS ugotovi, da posameznik ne izpolnjuje pogojev
za vpis v imenik, zavrne vlogo za vpis v imenik z odločbo, izdano v upravnem
postopku.
(3) Zoper odločbo iz prejšnjega odstavka je dovoljena
pritožba, o kateri odloča ministrstvo, pristojno za prostorske in gradbene
zadeve.
5. člen
(potrdilo o vpisu v imenik)
(1) Potrdilo o vpisu v imenik se izda na obrazcu iz
Priloge, ki je sestavni del tega splošnega akta.
(2) Posamezniku se ob vpisu dodeli tudi enotna
identifikacijska številka, ki se ne spreminja do izbrisa posameznika iz
imenika. Ob ponovnem vpisu dobi posameznik novo identifikacijsko številko.
6. člen
(vpisovanje sprememb vpisa v imenik)
(1) V imenik se vpisujejo tudi spremembe podatkov in
datumi teh sprememb.
(2) Spremembe podatkov se v imenik vpišejo na zahtevo
posameznika ali po uradni dolžnosti.
(3) Posameznik iz prejšnjega odstavka poda vlogo za
spremembo podatkov, vpisanih v imeniku, pri čemer navede le podatke, ki se
spreminjajo.
(4) Pri spremembi podatkov v imeniku se smiselno
uporabljajo določbe tega splošnega akta, ki urejajo postopek za vpis v imenik.
(5) Če se v imenik vpiše sprememba podatka, se
posamezniku izda novo potrdilo s spremenjenimi oziroma dopolnjenimi podatki.
III. IZBRIS IZ IMENIKA IN MOŽNOST PONOVNEGA VPISA V
IMENIK
7. člen
(izbris iz imenika)
(1) V primeru izbrisa iz imenika se v imenik vpiše datum
izbrisa z navedbo razloga za izbris.
(2) V primeru izbrisa iz imenika mora izbrisana oseba
najpozneje v osmih dneh po pravnomočnosti odločbe o izbrisu pristojni službi
ZAPS vrniti žig in druge identifikacijske znake, če mu jih je ZAPS izdala. Če
izbrisana oseba pristojni službi ZAPS žiga ne vrne najpozneje v osmih dneh po
pravnomočnosti odločbe o izbrisu, se žig prekliče v Uradnem listu Republike
Slovenije na stroške osebe. V primeru izbrisa iz imenika zaradi smrti se žig
prekliče na stroške ZAPS.
8. člen
(izpolnjevanje pogojev za ponovni vpis v imenik)
(1) Posameznik, ki je izbrisan iz imenika na lastno
zahtevo ali na podlagi ugotovitve, da ne izpolnjuje pogojev za opravljanje
storitev, se lahko na lastno zahtevo ponovno vpiše v imenik, če izpolnjuje
pogoje za vpis.
(2) Posameznik, ki je izbrisan iz imenika, ker mu je bil
izrečen varnostni ukrep prepovedi opravljanja poklica ali mu je bila v
disciplinskem postopku izrečena sankcija izbrisa iz imenika, se lahko na lastno
zahtevo ponovno vpiše v imenik, ko preteče veljavnost izrečenega varnostnega
ukrepa ali disciplinske sankcije.
(3) Vlogi za ponovni vpis v imenik je treba priložiti
samo dokazila, iz katerih izhaja, da so izpolnjeni pogoji za ponovni vpis,
drugi, že vpisani podatki, pa se iz arhivske baze prenesejo v aktivno bazo
podatkov.
IV. MIROVANJE POKLICNEGA NAZIVA
9. člen
(mirovanje poklicnega naziva)
(1) V primeru mirovanja poklicnega naziva mora član
zbornice najpozneje v osmih dneh po pravnomočnosti odločbe o mirovanju
poklicnega naziva pristojni službi ZAPS vrniti žig in druge identifikacijske znake,
če mu jih je ZAPS izdala.
(2) V primeru mirovanja naziva je treba v imenik vpisati
datum pričetka mirovanja poklicnega naziva z navedbo razloga.
10. člen
(izpolnjevanje pogojev za prekinitev mirovanja poklicnega
naziva)
(1) Članu zbornice, ki mu je poklicni naziv miroval na
podlagi lastne vloge ali na podlagi ugotovitve, da ne izpolnjuje pogojev za
opravljanje poklicnih nalog, se na njegovo zahtevo izbriše mirovanje iz
imenika, če izpolnjuje vse pogoje za vpis v imenik.
(2) Če članu zbornice poklicni naziv miruje, ker niti po
prvem opominu ni poravnal članarine za tekoče leto, se mirovanje izbriše iz
imenika po uradni dolžnosti, ko predloži dokazilo o poravnani članarini.
(3) Vlogi za prekinitev mirovanja poklicnega naziva je
treba priložiti samo dokazila, iz katerih izhaja, da so izpolnjeni pogoji za
ponovni vpis, drugi, že vpisani podatki, pa se iz arhivske baze prenesejo v
aktivno bazo podatkov.
V. KONČNI DOLOČBI
11. člen
(prenehanje uporabe)
Z dnem uveljavitve tega splošnega akta se preneha uporabljati
Pravilnik o obliki in vsebini ter o načinu vodenja imenika Zbornice za
arhitekturo in prostor Slovenije in Inženirske zbornice Slovenije (Uradni list
RS, št. 123/03, 56/05, 108/09 – ZGO-1C in 61/17 – ZAID) v delu, ki se nanaša na
postopke vpisa in izbrisa iz imenika pooblaščenih arhitektov, pooblaščenih
krajinskih arhitektov in pooblaščenih prostorskih načrtovalcev.
12. člen
(začetek veljavnosti)
Ta splošni akt se objavi v Uradnem listu Republike Slovenije in
začne veljati naslednji dan po objavi.
Št. 007-291/2018
Ljubljana, dne 16. maja 2018
EVA 2018-2550-0077
Aleš Prijon l.r.
Predsednik Zbornice
za arhitekturo in prostor Slovenije
Soglašam!
Irena Majcen l.r.
Ministrica
za okolje in prostor

Priloga: Potrdilo