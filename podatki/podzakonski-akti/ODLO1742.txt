1. člen
(namen)
Ta odlok določa:
-       
območje izvajanja ukrepov, ki je zaradi prekomerne onesnaženosti
zunanjega zraka (v nadaljnjem besedilu: zrak) s PM10 na podlagi Odredbe o
določitvi območja in razvrstitvi območij, aglomeracij in podobmočij glede na
onesnaženost zraka (Uradni list RS, št. 50/11) uvrščeno v razred največje
obremenjenosti,
-       
ukrepe za zmanjšanje onesnaženosti zraka z delci PM10 za doseganje
skladnosti z mejnimi vrednostmi za PM10 s ciljem zmanjšati škodljive vplive na
zdravje in okolje,
-       
spremljanje učinkov izvajanja, spremembe in obdobje izvajanja ukrepov iz
prejšnje alineje,
-       
odgovorne organe za pripravo in izvajanje ukrepov za izboljšanje
kakovosti zraka, vključno z nalogami občine in države, obveznostmi
povzročiteljev obremenitve, obveznostmi izvajalcev javnih služb varstva okolja
in oseb, ki izvajajo dejavnosti varstva okolja,
-       
podrobnejši program ukrepov za zmanjšanje onesnaženosti zraka (v
nadaljnjem besedilu: podrobnejši program ukrepov),
-       
program za analizo vzrokov onesnaženosti, spremljanje učinkov ukrepov.
2. člen
(določitev območja največje
obremenjenosti)
Območje največje obremenjenosti z delci PM10
je območje Mestne občine Maribor (v nadaljnjem besedilu: občina).
3. člen
(opis onesnaženja in ukrepi za zmanjšanje
onesnaženosti)
(1) Opis območja prekomerne
onesnaženosti, analiza stanja onesnaženosti, viri onesnaževanja, vpliv virov
onesnaževanja, ukrepi za zmanjšanje onesnaženosti, odgovorni organi za
izvajanje ukrepov za izboljšanje kakovosti zraka, vključno z nalogami občine in
države, obveznosti povzročiteljev obremenitve, obveznosti izvajalcev javnih
služb varstva okolja in oseb, ki izvajajo dejavnosti varstva okolja, so določeni
v prilogi, ki je sestavni del tega odloka.
(2) Pri intenzivnosti izvajanja
posameznih ukrepov se upošteva tudi njihov prispevek k zmanjševanju
obremenjenosti z delci PM2,5 in drugimi onesnaževali, zmanjševanju lokalne
obremenjenosti s hrupom in sinergije z zmanjševanjem emisij toplogrednih plinov
ter povečanjem energetske učinkovitosti.
4. člen
(naloge občine pri ocenjevanju kakovosti
zraka)
(1) Občina zagotavlja izvajanje
podrobnejšega ocenjevanja kakovosti zraka v skladu z zakonom, ki ureja varstvo
okolja, in v skladu s predpisom, ki ureja ocenjevanje kakovosti zunanjega
zraka. Rezultate ocenjevanja kakovosti zraka občina pošlje Agenciji Republike
Slovenije za okolje (v nadaljnjem besedilu: agencija).
(2) Ob prekoračitvi mejnih dnevnih
vrednosti mora občina o tem takoj obvestiti agencijo zaradi izvajanja
kratkoročnih ukrepov iz 7. člena tega odloka.
5. člen
(spodbude države in občine)
(1) Investicijski projekti
gospodinjstev za zamenjavo kotlov na vse vrste goriv z novimi napravami za
ogrevanje stavb ter obnova posameznih delov ali celotnega zunanjega ovoja
stavb, ki jih spodbuja Eko sklad, j. s., in veliki zavezanci z nepovratnimi
sredstvi na podlagi predpisa, ki ureja zagotavljanje prihrankov energije pri
končnih odjemalcih (v nadaljnjem besedilu: subvencije), se lahko spodbujajo z
dodatnimi subvencijami države in občine.
(2) Upravičenci do spodbud za
zamenjavo kotlov na katero koli vrsto goriv z novimi kotli na lesno biomaso in
vgradnjo toplotnih črpalk za ogrevanje stavb iz predpisa, ki ureja spodbujanje
učinkovite rabe energije in rabe obnovljivih virov energije, in predpisa, ki
ureja zagotavljanje prihrankov energije pri končnih odjemalcih, do teh spodbud
niso upravičeni na območju, kjer je z občinskimi akti ali lokalnim energetskim
konceptom kot prednostni način ogrevanja stavb določeno daljinsko ogrevanje,
razen če so ti kotli namenjeni za daljinsko ogrevanje. Če je kot prednostni
način ogrevanja določena uporaba zemeljskega plina, upravičenci do spodbud niso
upravičeni do spodbud za zamenjavo kotlov na vse vrste goriv z novimi kotli na
lesno biomaso.
(3) Vgradnja kotlov na zemeljski plin
ali toplotnih postaj ob hkratni priključitvi na sistem distribucije zemeljskega
plina ali omrežje daljinskega ogrevanja na območju, kjer je kot prednostni
način ogrevanja določena uporaba zemeljskega plina ali toplota iz daljinskega
ogrevanja, se lahko spodbuja s subvencijami države in občine.
(4) Občina za namen dodeljevanja
subvencij zagotovi Eko skladu, j. s., in ministrstvu, pristojnemu za energijo,
podatke o meji območja iz 2. člena tega odloka na parcelo natančno in podatke o
mejah območij, kjer je kot prednostni način ogrevanja določeno daljinsko
ogrevanje ali uporaba zemeljskega plina, prav tako na zemljiško parcelo
natančno.
(5) Investicijski projekti za uporabo
goriv ali tehnologij, ki imajo majhne emisije delcev, v javnem potniškem
prometu ali v vozilih, ki jih uporabljajo lokalne javne službe, se lahko
spodbujajo z dodatnimi subvencijami države in občine.
(6) Veliki zavezanci iz predpisa, ki
ureja zagotavljanje prihrankov energije pri končnih odjemalcih, pridobijo
podatke iz četrtega odstavka tega člena od Eko sklada, j. s.
(7) Eko sklad, j. s., pri potrditvi
programa za izboljšanje energetske učinkovitosti iz predpisa, ki ureja
zagotavljanje prihrankov energije pri končnih odjemalcih, upošteva določbe tega
odloka.
6. člen
(obveznost priprave načrtov trajnostne
mobilnosti)
(1) Občina v sodelovanju z državo
pripravi akcijski načrt za trajnostno mobilnost, ki mora vključevati ukrepe za
izboljšanje kakovosti zraka v občini, predvsem glede PM10.
(2) Država lahko spodbuja izvajanje
ukrepov trajnostne mobilnosti v občini z dodatnimi programi oziroma subvencijami.
7. člen
(kratkoročni ukrepi)
(1) Agencija dnevno napoveduje možnost
čezmerne onesnaženosti z delci PM10 za prihodnje dni na območju iz 2. člena
tega odloka.
(2) V primeru napovedane čezmerne
onesnaženosti z delci PM10 je priporočljivo, da posamezniki in pravne osebe:
-       
zmanjšajo ogrevanje stanovanjskih in poslovnih prostorov, kjer se kot
energent uporabljajo tekoča ali trdna goriva;
-       
uporabljajo goriva za ogrevanje prostorov, ki sproščajo nižje emisije
delcev, če imajo to možnost;
-       
uporabljajo javni prevoz;
-       
zmanjšajo uporabo osebnih vozil;
-       
ne izvajajo dejavnosti na prostem, pri katerih se sproščajo večje
količine delcev.
(3) Agencija razglasi prenehanje
obdobja povečane onesnaženosti s PM10, ko oceni, da zaradi spremenjenih
meteoroloških razmer mejne vrednosti za PM10 tisti ali naslednji dan ne bodo
več prekoračene.
(4) O napovedani čezmerni
onesnaženosti z delci PM10 iz prvega odstavka tega člena in o priporočilih iz
drugega odstavka tega člena ter o prenehanju iz prejšnjega odstavka agencija
nemudoma obvesti občino in sredstva javnega obveščanja.
8. člen
(program za analizo vzrokov onesnaženosti
in spremljanje učinkov ukrepov)
(1) Agencija v sodelovanju z občino
pripravi program za analizo vzrokov onesnaženosti in spremljanje učinkov izvajanja
ukrepov za zmanjševanje onesnaženosti zraka.
(2) Program iz prejšnje točke vsebuje:
a)     meritve ravni onesnaženosti ter kemično in elementno speciacijo
delcev PM10 v zraku,
b)     emisijske evidence s primerno krajevno in časovno resolucijo za:
- 
modeliranje disperzije PM10 v zraku,
- 
ugotavljanje sprememb emisij zaradi izvedenih ukrepov in drugih vzrokov,
- 
pripravo scenarijev zmanjševanja emisij,
c)     kemično in elementno speciacijo značilnih virov PM10 na območju
občine za določevanje virov s pomočjo receptorskih modelov,
d)     zajem in pripravo meteoroloških podatkov, ki bodo omogočali
ustrezno analizo obdobij s preseženimi mejnimi vrednostmi PM10 in modeliranje
disperzije PM10 v specifičnih pogojih na območju občine,
e)     analizo situacij s preseženimi koncentracijami PM10 ob upoštevanju
značilnosti virov in meteoroloških razmer,
f)      modeliranje vpliva virov sedanjih emisij PM10 na onesnaženost zraka
s PM10 in modeliranje vpliva scenarijev emisij,
g)     določevanje prispevka posameznih virov emisij na onesnaženost zraka
z receptorskimi modeli in
h)     sintezo in celovito interpretacijo rezultatov analiz in modeliranja
iz prejšnjih alinej ter oceno učinkov izvajanja ukrepov.
(3) Pri ugotavljanju vpliva virov na
onesnaženost zraka se ločeno določajo prispevek virov z območja največje obremenjenosti
iz 2. člena tega odloka ter prispevek regionalnih virov in prispevek čezmejnega
onesnaževanja.
(4) Agencija pripravi letno poročilo o
izvajanju programa iz prvega odstavka tega člena do 31. marca za preteklo
leto.
9. člen
(podrobnejši program ukrepov)
(1) Na podlagi ukrepov iz priloge tega
odloka Vlada Republike Slovenije (v nadaljnjem besedilu: vlada) sprejme
podrobnejši program ukrepov za tri koledarska leta, ki je finančno ovrednoten.
(2) Podrobnejši program ukrepov iz
prejšnjega odstavka pripravi ministrstvo, pristojno za okolje, v sodelovanju z
občino in ga predloži vladi v sprejetje vsaka tri leta, najpozneje do
30. septembra tistega leta, v katerem se ta program izteče, za naslednja
tri leta. Podrobnejši program ukrepov se sprejme po enakem postopku kakor ta
odlok.
(3) Če se v okolju bistveno spremenijo
okoliščine, ki imajo pomemben in takojšen vpliv na kakovost zraka, ter bi
ustrezen ukrep lahko prispeval k izboljšanju kakovosti zunanjega zraka, vendar
ni vključen v prilogo tega odloka, se podrobnejši program ukrepov iz prvega
odstavka tega člena lahko dopolni s tem ukrepom.
(4) Pri pripravi podrobnejšega
programa ukrepov se upoštevajo tudi rezultati projektov občine glede kakovosti
zraka.
10. člen
(spremembe načrta)
Na podlagi analize spremljanja učinkov
izvajanja podrobnejših programov ukrepov in drugih analiz iz 8. člena tega
odloka ter najboljših rešitev stanja tehnike in dobrih praks ministrstvo,
pristojno za okolje, v sodelovanju z drugimi ministrstvi in občino predlaga
vladi spremembe in dopolnitve odloka najpozneje do konca leta 2016.
11. člen
(usklajevanje in nosilci ukrepov)
(1) Ukrepe usklajuje ministrstvo,
pristojno za okolje, v sodelovanju z občino.
(2) Nosilci ukrepov na državni ravni
so ministrstva, pristojna za okolje, promet in energijo, ter izvajalci obveznih
državnih gospodarskih javnih služb, na občinski ravni pa organi občine in
izvajalci lokalnih gospodarskih javnih služb, kakor so določeni v prilogi tega
odloka.
(3) Med nosilce ukrepov se štejejo
tudi osebe, ki izvajajo dejavnosti varstva okolja, in povzročitelji obremenitve
(pravne in fizične osebe, ki opravljajo gospodarsko ali negospodarsko
dejavnost, ter posamezniki na območju občine).
12. člen
(čas izvajanja ukrepov)
Izvajanje ukrepov iz tega odloka in
programa iz prvega odstavka 8. člena tega odloka traja najmanj, dokler kakovost
zunanjega zraka tri koledarska leta zapored ne doseže mejnih vrednosti za delce
PM10, kakor so določene v predpisu, ki ureja kakovost zunanjega zraka.
13. člen
(podrobnejši program ukrepov za obdobje
2014–2016)
Podrobnejši program ukrepov za zmanjševanje
onesnaženosti z delci PM10 se za obdobje 2014–2016 sprejme v treh mesecih po
sprejetju tega odloka.
14. člen
(izvajanje kratkoročnih ukrepov in
programa za analizo vzrokov onesnaženosti in spremljanje učinkov ukrepov)
Agencija začne napovedovati čezmerno
onesnaženost z delci PM10 iz prvega odstavka 7. člena tega odloka
1. januarja 2014. Agencija pripravi program iz prvega odstavka 8. člena
tega odloka do 31. marca 2014, prvo sintezo in celovito interpretacijo
rezultatov analiz in modeliranja iz točke h) drugega odstavka 8. člena tega
odloka pa do 31. decembra 2015.
15. člen
(začetek veljavnosti)
Ta odlok začne veljati naslednji dan po
objavi v Uradnem listu Republike Slovenije.
Št. 00728-75/2013
Ljubljana, dne 18. decembra 2013
EVA 2013-2330-0128
Vlada Republike Slovenije
mag. Alenka Bratušek l.r.
Predsednica
Mestni svet Mestne občine Maribor je podal
soglasje k nalogam občine, kakor izhajajo iz predloga Odloka o načrtu za
kakovost zraka na območju Mestne občine Maribor (gradivo Ministrstva za
kmetijstvo in okolje št. 007-632/2012 z dne 1. 10. 2013), s sklepom št.
01301-13/2013 z dne 22. 10. 2013.

Priloga: Opis
območja čezmerne onesnaženosti, analiza stanja onesnaženosti, viri
onesnaževanja, vpliv virov na onesnaženost, ukrepi za zmanjšanje onesnaženosti,
odgovorni organi za izvajanje ukrepov