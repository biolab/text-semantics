1. člen
(vsebina)
(1) S to uredbo se za izvajanje Izvedbene uredbe Komisije
(EU) št. 1207/2011 z dne 22. novembra 2011 o določitvi zahtev glede učinkovitosti
in interoperabilnosti nadzora za enotno evropsko nebo (UL L št. 305 z dne 23.
11. 2011, str. 35), zadnjič spremenjene z Izvedbeno uredbo Komisije (EU)
2020/587 z dne 29. aprila 2020 o spremembi Izvedbene uredbe (EU) št. 1206/2011
o zahtevah glede identifikacije zrakoplova v okviru dejavnosti nadzora za
enotno evropsko nebo ter Izvedbene uredbe (EU) št. 1207/2011 o določitvi zahtev
glede učinkovitosti in interoperabilnosti nadzora za enotno evropsko nebo (UL L
št. 138 z dne 30. 4. 2020, str. 1), (v nadaljnjem besedilu: Izvedbena uredba
1207/2011/EU) določajo pristojna organa, obveznosti izvajalca komunikacijskih,
navigacijskih in nadzornih služb ter upravljavcev nadzornih spraševalnikov,
Medresorska skupina za zaščito spektra ter prekrški.
(2) Ta uredba ne posega v upravljanje radiofrekvenčnega
spektra, določenega z zakonom, ki ureja elektronske komunikacije.
2. člen
(pristojna organa)
(1) Organ, pristojen za izvajanje Izvedbene uredbe
1207/2011/EU, je Javna agencija za civilno letalstvo Republike Slovenije (v
nadaljnjem besedilu: agencija).
(2) Nadzor nad izvajanjem Izvedbene uredbe 1207/2011/EU in te
uredbe izvaja agencija, razen v delu, ki se nanaša na delovanje nadzornih
spraševalnikov, ki so v upravljanju ministrstva, pristojnega za obrambo, ali gostujočih
sil (v nadaljnjem besedilu: vojaški nadzorni spraševalniki). V zvezi z
delovanjem vojaških nadzornih spraševalnikov ima ministrstvo, pristojno za
obrambo, vojaški letalski nadzorni organ, pristojnosti v skladu s šestim
odstavkom 5. člena te uredbe.
3. člen
(pomen izrazov)
(1) Izraz »sprejemnik sekundarnega nadzornega radarskega
odzivnika«, uporabljen v tej uredbi, pomeni enako kot izraz »prejemnik
sekundarnega nadzornega radarskega odzivnika« iz Izvedbene uredbe 1207/2011/EU.
(2) Ostali izrazi, uporabljeni v tej uredbi, pomenijo enako
kot izrazi, ki jih določa Izvedbena uredba 1207/2011/EU.
4. člen
(navodila za zagotavljanje zaščite spektra)
Agencija izda navodila za zagotavljanje zaščite spektra za
izvajanje 6. člena Izvedbene uredbe 1207/2011/EU in te uredbe.
5. člen
(zaščita spektra – monitoring in ukrepi)
(1) Monitoring nadzornega spraševanja izvaja izvajalec
komunikacijskih, navigacijskih in nadzornih služb. S tem monitoringom se
preprečuje, da sekundarni nadzorni radarski odzivnik na katerem koli
zrakoplovu, ki leti nad Republiko Slovenijo, ni podvržen pretiranemu
spraševanju, ki se prenaša prek nadzornih spraševalnikov na zemlji, ki so pri
sprejemanju ali nesprejemanju odzivov dovolj močni, da presegajo najmanjši prag
sprejemnika sekundarnega nadzornega radarskega odzivnika.
(2) Upravljavec uradnih evidenc v skladu z zakonom, ki ureja
elektronske komunikacije, obvešča izvajalca monitoringa o izdanih odločbah o
dodelitvi radijskih frekvenc za nadzorne spraševalnike.
(3) Izvajalec monitoringa nadzornega spraševanja vodi seznam
nadzornih spraševalnikov in njihovih upravljavcev.
(4) Če se pri izvajanju monitoringa iz prvega odstavka tega
člena ugotovi, da vsota spraševanj presega parametre, kot jih določajo
standardi iz zvezka IV priloge 10 h Konvenciji o mednarodnem civilnem letalstvu
(Uradni list FLRJ – Mednarodne pogodbe, št. 3/54, Uradni list RS, št. 24/92 –
akt o notifikaciji nasledstva in Uradni list RS – Mednarodne pogodbe, št.
3/00), izvajalec monitoringa o tem v skladu z navodili iz 4. člena te uredbe
obvesti agencijo. Če obstaja sum, da je povzročitelj pretiranega nadzornega
spraševanja vojaški nadzorni spraševalnik, izvajalec monitoringa o tem obvesti
tudi ministrstvo, pristojno za obrambo.
(5) V primeru zaznave izgube nadzornih podatkov, ki je
posledica pretiranega nadzornega spraševanja iz prejšnjega odstavka, lahko
agencija upravljavcu nadzornega spraševalnika, razen upravljavcu vojaškega
nadzornega spraševalnika, naloži omejitev ali prekinitev delovanja tistega
nadzornega spraševalnika, za katerega obstaja sum, da je povzročitelj
pretiranega nadzornega spraševanja. V primeru, da se ugotovi, da je upravljavec
nadzornega spraševalnika zunaj Republike Slovenije, agencija o tem obvesti
pristojni organ te države.
(6) V primeru zaznave izgube nadzornih podatkov, ki je
posledica pretiranega nadzornega spraševanja vojaškega nadzornega
spraševalnika, lahko ministrstvo, pristojno za obrambo, vojaški letalski
nadzorni organ, naloži omejitev ali prekinitev delovanja tistega vojaškega
nadzornega spraševalnika, za katerega obstaja sum, da povzroča pretirano
nadzorno spraševanje.
6. člen
(Medresorska skupina za zaščito spektra)
(1) Usklajevanje interesov in predlaganje ukrepov za dosego
ciljev zaščite spektra iz 6. člena Izvedbene uredbe 1207/2011/EU izvaja
Medresorska skupina za zaščito spektra, ki jo vodi agencija.
(2) Medresorsko skupino za zaščito spektra sestavljajo
predstavniki agencije, ministrstva, pristojnega za promet, ministrstva,
pristojnega za obrambo, Kontrole zračnega prometa Slovenije, d. o. o. (v
nadaljnjem besedilu: KZPS), in Agencije za komunikacijska omrežja in storitve
Republike Slovenije (v nadaljnjem besedilu: AKOS). Člane Medresorske skupine za
zaščito spektra iz agencije imenuje direktor agencije, člane z ministrstev
imenujeta pristojna ministra, člane iz KZPS direktor KZPS in člane iz AKOS
direktor AKOS.
(3) Medresorska skupina za zaščito spektra agenciji predlaga
izdajo navodil iz 4. člena te uredbe.
7. člen
(obveznosti upravljavca nadzornega spraševalnika)
(1) Upravljavec nadzornega spraševalnika, razen upravljavca
vojaškega nadzornega spraševalnika, mora v skladu z navodili iz 4. člena te
uredbe o načinu in spremembi njegovega delovanja obveščati izvajalca
monitoringa.
(2) Upravljavec vojaškega nadzornega spraševalnika mora o načinu
in spremembi delovanja vojaškega nadzornega spraševalnika, ki bi lahko
povzročil pretirano nadzorno spraševanje, v skladu z navodili iz 4. člena te
uredbe obveščati izvajalca monitoringa neposredno ali prek ministrstva,
pristojnega za obrambo.
(3) Upravljavec nadzornega spraševalnika, razen upravljavca
vojaškega nadzornega spraševalnika, vzpostavi postopke ukrepanja v primeru
pretiranega nadzornega spraševanja, ki ga lahko povzroča, ter jih pošlje
agenciji.
(4) Upravljavec vojaškega nadzornega spraševalnika vzpostavi
postopke ukrepanja v primeru pretiranega nadzornega spraševanja, ki ga lahko
povzroča, ter jih pošlje ministrstvu, pristojnemu za obrambo, vojaškemu
letalskemu nadzornemu organu, ta pa jih pošlje v seznanitev agenciji.
8. člen
(kršitve upravljavca nadzornega spraševalnika)
(1) Z globo od 3.000 do 10.000 eurov se za prekršek kaznuje
pravna oseba, samostojni podjetnik posameznik ali posameznik, ki samostojno
opravlja dejavnost upravljanja nadzornega spraševalnika, če:
1.     
ne obvešča izvajalca monitoringa v skladu s prvim odstavkom 7. člena te
uredbe;
2.     
ne vzpostavi postopkov ukrepanja v primeru pretiranega nadzornega
spraševanja, ki ga povzroča nadzorni spraševalnik v njegovem upravljanju, v
skladu s tretjim odstavkom 7. člena te uredbe;
3.     
ne pošlje postopkov ukrepanja agenciji v skladu s tretjim odstavkom 7.
člena te uredbe.
(2) Z globo od 2.000 do 6.000 eurov se za prekršek kaznuje
odgovorna oseba pravne osebe, samostojnega podjetnika posameznika oziroma
posameznika, ki samostojno opravlja dejavnost, če stori prekršek iz prejšnjega
odstavka.
(3) Z globo od 2.000 do 5.000 eurov se za prekršek iz prvega
odstavka tega člena kaznuje posameznik.
KONČNA DOLOČBA
9. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije, uporabljati pa se začne šest mesecev po uveljavitvi
te uredbe.
Št. 00710-54/2020
Ljubljana, dne 19. novembra 2020
EVA 2020-2430-0046
Vlada Republike Slovenije
Janez Janša
predsednik