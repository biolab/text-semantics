1. poglavje
SPLOŠNI DEL
I
Območja sosednjih držav, na katerih živijo avtohtone
slovenske manjšine, sestavljajo skupaj z Republiko Slovenijo skupni slovenski
kulturni prostor. 
Avtohtone manjšine so sestavni del družb v sosednjih državah,
s številnimi vezmi pa so povezane z državo slovenskega naroda. Pripadniki
avtohtonih manjšin, zamejski Slovenci, so državljani sosednjih držav z vsemi
pravicami in obveznostmi do teh držav in so dragocen most sodelovanja in
dobrega sosedstva Republike Slovenije in njenih sosednjih držav.
II
V Republiki Avstriji živi avtohtona slovenska manjšina v
deželah Koroški in Štajerski, v Republiki Italiji v deželi Furlaniji Julijski
krajini, na Madžarskem v Porabju, v Republiki Hrvaški pa na področjih vzdolž
hrvaško-slovenske državne meje, zlasti v Istri, Gorskem Kotarju in Medmurju.
III
Republika Slovenija poudarja veljavnost dosedanjih
mednarodnih pravnih aktov za zaščito pravic avtohtonih slovenskih manjšin v
sosednjih državah, med drugim Avstrijske državne pogodbe, Osimske pogodbe in
Sporazuma o zagotavljanju posebnih pravic slovenske narodne manjšine v
Republiki Madžarski in Madžarske narodne skupnosti v Republiki Sloveniji.
Republika Slovenija je v skladu z načeli sukcesije v celoti nosilec pravic in
obveznosti, ki izhajajo iz teh mednarodnih pogodb. Hkrati pa se zavzema tudi za
sklenitev novih dvostranskih pogodbenih aktov, ki bi natančneje določili
obveznosti pogodbenic do avtohtonih narodnih manjšin. 
V mednarodni skupnosti si Slovenija prizadeva za splošen dvig
ravni zaščite avtohtonih narodnih manjšin. 
Republika Slovenija opozarja na škodljivost takih meddržavnih
odnosov, ko poskušajo države urediti medsebojna odprta vprašanja s pritiski na
avtohtone narodne manjšine.
2. poglavje
ODNOS REPUBLIKE SLOVENIJE DO ORGANIZACIJ IN DEJAVNOSTI AVTOHTONIH MANJŠIN
I
Uspešno delovanje političnih, gospodarskih, kulturnih in
drugih organizacij je nepogrešljiv izraz obstoja in pogoj razvoja avtohtone
manjšine kot subjekta. 
Republika Slovenija podpira slovenske avtohtone manjšine v
zamejstvu v njihovem prizadevanju za obstoj in razvoj kot narodnih skupnosti. 
Republika Slovenija priznava avtonomnost in politično
subjektiviteto avtohtonih slovenskih manjšin v sosednjih državah. Republika
Slovenija pozdravlja prizadevanja manjšinskih političnih organizacij v
posameznih sosednjih državah za demokratično izvoljeno skupno zastopstvo.
Podpira tudi napore za zajamčeno zastopstvo predstavnikov avtohtonih manjšin v
zakonodajnih in drugih političnih ter upravnih telesih.
II
Način in obseg finančne podpore Republike Slovenije
manjšinskim organizacijam opredeljuje zakon in drugi pravni akti. 
Republika Slovenija daje podporo dejavnostim kulturnih,
izobraževalnih, športnih, raziskovalnih in drugih ustanov in organizacij
civilne družbe v Sloveniji, ki sodelujejo z avtohtonimi manjšinami. Tem
ustanovam se omogoči vključevanje njihovih projektov v letne programe delovanja
državnih organov Republike Slovenije. 
Republika Slovenija podpira sodelovanje med ustreznimi
partnerji na lokalni ravni, ki je namenjeno krepitvi slovenskih avtohtonih
manjšin.
3. poglavje
ORGANI REPUBLIKE SLOVENIJE, PRISTOJNI ZA SODELOVANJE S SLOVENSKIMI AVTOHTONIMI
MANJŠINAMI V SOSEDNJIH DRŽAVAH
I
Odnos med Republiko Slovenijo in slovenskimi avtohtonimi
manjšinami v sosednjih državah temelji na ustavnem načelu skrbi matične države
za avtohtone manjšine in enakopravnega partnerskega sodelovanja. Merilo za
sodelovanje Republike Slovenije s posamezniki in organizacijami v zamejstvu je
njihova narodna pripadnost in delovanje za obstoj in razvoj kot narodne
skupnosti.
II
Republika Slovenija poudarja potrebo po načrtnem in
usklajenem delovanju državnih organov pri sodelovanju s slovenskimi avtohtonimi
manjšinami v zamejstvu. 
Parlamentarne stranke si bodo prizadevale za soglasje glede
temeljnih načel politike Republike Slovenije do slovenskih avtohtonih manjšin v
zamejstvu. 
Pristojni organi Republike Slovenije naj v sodelovanje na
primeren način vključijo tudi pomembne in reprezentativne znanstvene, kulturne
in gospodarske dejavnike v Sloveniji ter slovenskih avtohtonih manjšinah. V ta
namen se pri Vladi Republike Slovenije ustanovi posebno posvetovalno telo.
III
Temeljno politiko sodelovanja Republike Slovenije s
slovenskimi avtohtonimi manjšinami v zamejstvu določa Državni zbor. Zato
ustanovi posebno delovno telo, ki naj obravnava in mu predlaga v sprejem
odločitve na tem področju. 
Njegove pristojnosti uredi Državni zbor z odlokom.
IV
Za izvajanje politike sodelovanja Republike Slovenije s
slovenskimi avtohtonimi manjšinami v zamejstvu je pristojna Vlada Republike
Slovenije. 
V ta namen je imenovan minister brez listnice, ki predlaga
politiko sodelovanja s slovenskimi avtohtonimi manjšinami v zamejstvu in je
odgovoren za njeno izvajanje ter za koordinacijo dejavnosti pristojnih
ministrstev na tem področju.
V
Vlada Republike Slovenije predloži Državnemu zboru letno
poročilo o aktivnostih Republike Slovenije na področju sodelovanja s
slovenskimi avtohtonimi manjšinami v zamejstvu s predlogom politike za
naslednje leto. Predlog mora vsebovati tudi okvire proračunskih sredstev za
njegovo izvajanje.
4. poglavje
OSNOVNA PODROČJA SODELOVANJA REPUBLIKE SLOVENIJE S SLOVENSKIMI AVTOHTONIMI
MANJŠINAMI V SOSEDNJIH DRŽAVAH
I
Republika Slovenija bo zagotavljala potrebno vsebinsko
prisotnost manjšinskih vprašanj v celoti odnosov s sosednjimi državami ter na
multilateralni, regionalni in drugih ravneh mednarodnega sodelovanja, še
posebej v okviru rednih diplomatskih in državniških stikov. 
Posebej poudarja pomen vključitve problematike avtohtonih
manjšin v pogodbene odnose s sosednjimi državami ter na multilateralni ravni.
Prednost pri tem naj ima dvostransko pogodbeno urejanje manjšinske zaščite, kot
to med drugim predvideva tudi Okvirna konvencija Sveta Evrope o varstvu
narodnih manjšin. 
Manjšinsko vprašanje mora biti vključeno v splošni okvir
predstavitve Republike Slovenije v svetu. 
Posebno pozornost je potrebno posvetiti ustrezni dejavnosti
diplomatsko konzularnih predstavništev s pristojnostjo na področjih, kjer
manjšina živi.
II
Krepitev ekonomske moči avtohtonih manjšin
Trajen in strateški interes Republike Slovenije je krepitev
ekonomskega položaja avtohtonih manjšin in njihovih pripadnikov, predvsem na
področjih njihove avtohtone naselitve. V tem smislu je potrebno manjšinsko
gospodarsko komponento vključiti tudi v dokumente o strategiji gospodarskega
razvoja Slovenije, kakor tudi v projekte medregijskega in čezmejnega
sodelovanja, ki jih sofinancira Evropska unija ali druge mednarodne ustanove
ali organizacije. 
Republika Slovenija te cilje dosega tako, da z različnimi
ukrepi gospodarske politike pospešuje poslovno sodelovanje manjšinskih z
gospodarskimi subjekti v Sloveniji. 
Vlada Republike Slovenije posveča posebno pozornost položaju
in ohranjanju samostojnega delovanja bančnih in hranilniških ustanov slovenskih
avtohtonih manjšin v zamejstvu. 
Posebno podporo Republike Slovenije uživa zaposlovanje
pripadnikov avtohtonih manjšin v slovenskih gospodarskih subjektih. To velja
tudi za uvedbo začasnega režima, opravljanja storitev manjšinskih podjetij v
Republiki Sloveniji v času do vstopa Slovenije v Evropsko unijo. 
Sredstva za omenjene dejavnosti so zagotovljena s proračunom
Republike Slovenije. Republika Slovenija ustanovi poseben sklad za gospodarsko
sodelovanje s slovenskimi avtohtonimi manjšinami.
III
Šolstvo in izobraževanje
Pripadniki slovenskih avtohtonih manjšin imajo pravico do
šolanja v šolah vseh vrst in stopenj v Republiki Sloveniji, zato Ministrstvo za
šolstvo in šport daje posebno pozornost sklepanju bilateralnih sporazumov, ki
urejajo nostrifikacijo spričeval in diplom, štipendiranje pripadnikov
avtohtonih manjšin, uradno uporabo učbenikov, ki so izdani v Republiki
Sloveniji za manjšinsko šolstvo v zamejstvu, vključevanje poznavanja kulture
slovenskega in sosednjih narodov v splošne šolske programe, didaktično dodatno
izobraževanje učnega osebja in podobno. 
Vlada namenja posebno pozornost tudi razvijanju samostojnih
programov štipendiranja, spodbujanju stalnih stikov med šolami v Republiki
Sloveniji in manjšinskimi šolskimi ustanovami, izmenjavi dijakov ter razvijanju
izvenšolskih stikov učencev in dijakov v okviru interesnih dejavnosti. 
Republika Slovenija podpira športne in splošne rekreativne
dejavnosti oziroma organizacije, ki sodelujejo s sorodnimi organizacijami
slovenskih avtohtonih manjšin v zamejstvu. 
Republika Slovenija prav tako podpira manjšinske dijaške in
študentske domove in zasebne manjšinske vzgojno-izobraževalne in šolske
ustanove. 
Republika Slovenija sprejme ustrezne ukrepe, ki bi omogočili
večji vpis otrok v predšolske ustanove slovenskih manjšin v zamejstvu, ter
zagotovi ustrezne pedagoge in mentorje za posebne izobraževalne aktivnosti
avtohtone manjšine.
IV
Znanost
Republika Slovenija podpira delo znanstveno-raziskovalnih
ustanov avtohtonih manjšin. Pri sklepanju in izvajanju splošnih sporazumov o
znanstvenem sodelovanju vključuje raziskovalce oziroma raziskovalne ustanove
slovenskih avtohtonih manjšin v zamejstvu. 
Ne glede na doseženi položaj znanstvenih ustanov slovenskih
avtohtonih manjšin v sosednjih državah zagotavlja stalna sredstva za temeljne
potrebe njihovega delovanja. 
Republika Slovenija vključuje znanstvene in raziskovalne
zmogljivosti slovenskih avtohtonih manjšin v zamejstvu v raziskovalno dejavnost
Slovenije. To še posebej velja za vključevanje znanstvenih ustanov v Sloveniji
in slovenskih avtohtonih manjšinah v sosednjih državah, ki proučujejo
nacionalno vprašanje.
V
Kultura
Republika Slovenija želi, da se kulturna dejavnost avtohtonih
manjšin in matičnega naroda vsestransko čim bolj organsko prepletata in
bogatita. 
Slovenske avtohtone manjšine v sosednjih državah s svojimi
kulturnimi ustanovami in ustvarjalci vključujejo v kulturne programe države
Slovenije in njenih kulturnih institucij ter vse bolj postajajo dejavnik
slovenske kulturne predstavitve na mednarodni ravni in povezovalni dejavnik pri
vzpostavljanju kulture sožitja na območjih, kjer živijo skupaj s pripadniki
večinskega naroda. 
Vlada Republike Slovenije naj zagotovi primeren sistem
usklajevanja programov ljubiteljske kulturne dejavnosti, s katerimi se
ukvarjajo kulturne ustanove v Sloveniji in v slovenskih avtohtonih manjšinah v
sosednjih državah. 
Republika Slovenija poudarja pomen medijev, posebej
elektronskih, za obstoj in razvoj nacionalne zavesti pripadnikov slovenskih
avtohtonih manjšin v sosednjih državah. Zato je potrebno zagotoviti sprejem
televizijskih in radijskih signalov iz Republike Slovenije na območjih, kjer
avtohtona manjšina živi. Potrebno je povečati obseg in kakovost obveščanja o
avtohtoni manjšini v slovenskem medijskem prostoru. Posebno pozornost je
potrebno posvetiti otroškim in mladinskim programom. 
Vlada Republike Slovenije oziroma Ministrstvo za kulturo naj
v okviru svoje redne dejavnosti podpre izdajateljsko dejavnost manjšin in
razširjenost slovenske knjige, periodike in nosilcev zvoka na območjih, kjer
avtohtone manjšine živijo.
VI
Prometne in telekomunikacijske zveze
Ker so neovirani življenjski stiki pripadnikov avtohtonih
manjšin z matico eden od pogojev za ohranjanje in razvoj avtohtonih manjšin,
Republika Slovenija tudi z mednarodnimi sporazumi pospešuje dvostranske
prometne, poštne in telekomunikacijske povezave z območji, kjer živijo
slovenske avtohtone manjšine, in si pri tem prizadeva za pocenitev tarif na
notranjo raven.
Št. 009-01/89-1/55
Ljubljana, dne 27. junija 1996.
Predsednik 
Državnega zbora 
Republike Slovenije 
Jožef Školč l. r.