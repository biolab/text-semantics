1. člen
(področje urejanja)
Ta pravilnik ureja:
-       
način spremljanja poslovanja socialnih podjetij in način ugotavljanja
izpolnjevanja pogojev, določenih v Zakonu o socialnem podjetništvu (Uradni list
RS, št. 20/11; v nadaljnjem besedilu: zakon);
-       
vsebino prilog k vlogi za registracijo nepridobitne pravne osebe, ki
namerava poslovati kot socialno podjetje, določenih v 14. členu zakona;
-       
dokazila o pričetku opravljanja dejavnosti glede števila in strukture
zaposlenih in dokazila o izpolnjevanju pogojev za ohranitev statusa socialnega
podjetja, poročanje in roke poročanja;
-       
pogoje po katerih so upravičenci iz 35. člena zakona upravičeni do
spodbud iz posameznega ukrepa spodbujanja razvoja socialnega podjetništva;
-       
pogoje, ki jih morajo izpolnjevati socialna podjetja za pridobitev
posebnih spodbud za zaposlovanje drugih najbolj ranljivih skupin na trgu dela
in posebnih spodbud za poslovodenje;
-       
spremljanje upravičenosti in poročanje socialnih podjetij, ki so
upravičena do spodbud za zaposlovanje drugih najbolj ranljivih skupin na trgu
dela in posebnih spodbud za poslovodenje;
-       
način izvajanja nadzora nad porabo finančnih sredstev iz naslova spodbud
in oprostitev ter način vrnitve neupravičeno pridobljenih ali nepravilno
porabljenih spodbud ali neizkoriščenih sredstev s pripadajočimi obrestmi;
-       
pogoje, ki jih morajo izpolnjevati pravne osebe javnega ali zasebnega
prava za izvajanje posameznih ukrepov oziroma za izvajanje storitev iz ukrepov
(v nadaljnjem besedilu: izvajalske organizacije).
2. člen
(način spremljanja poslovanja socialnih
podjetij in izpolnjevanja pogojev za ohranitev statusa socialnega podjetja)
Ministrstvo, pristojno za delo, družino,
socialne zadeve in enake možnosti (v nadaljnjem besedilu: ministrstvo) pričetek
poslovanja, poslovanje socialnih podjetij ter izpolnjevanje pogojev za ohranitev
statusa socialnega podjetja spremlja na podlagi:
-       
akta o ustanovitvi ali temeljnega akta socialnega podjetja;
-       
vpogleda v Poslovni register Slovenije, ki ga vodi Agencija Republike
Slovenije za javnopravne evidence in storitve (v nadaljnjem besedilu: AJPES);
-       
letnih poročil;
-       
ocene nadzornih organov socialnih podjetij;
-       
poročil z dokazili, ki so jih socialna podjetja dolžna posredovati v
obliki in rokih, kot jih določa 19. člen zakona in 4., 5. in 6. člen tega
pravilnika;
-       
poročil z dokazili izvajalcev posameznih ukrepov (v nadaljnjem besedilu:
izvajalec ukrepa) programa ukrepov za izvajanje strategije razvoja socialnega
podjetništva (v nadaljnjem besedilu: program);
-       
seznama socialnih podjetij, ki AJPES-u ne predložijo letnega poročila v
rokih, določenih z zakoni, ki urejajo roke predložitve letnih poročil za
posamezno pravno organizacijsko obliko;
-       
obvestil Davčne uprave Republike Slovenije o ugotovljeni odgovornosti
socialnega podjetja za posebno hud davčni prekršek;
-       
revizijskih poročil;
-       
prejetega pisnega dokumenta s strani nadzornega organa socialnega
podjetja o odpovedi statusu socialnega podjetja;
-       
drugih prejetih poročil izvajalcev ukrepov programa in izvajalskih
organizacij.
3. člen
(vloga)
(1) K vlogi za registracijo
nepridobitne pravne osebe, ki namerava poslovati kot socialno podjetje ali k
vlogi za registracijo spremembe akta o ustanovitvi ali temeljnega akta, s
katerim se nepridobitna pravna oseba preoblikuje v socialno podjetje, mora
ustanovitelj ali pristojni organ nepridobitne pravne osebe priložiti še Sklep
ustanoviteljev ali pristojnega organa nepridobitne pravne osebe, da namerava
poslovati kot socialno podjetje, ki je kot Priloga 1 sestavni del tega
pravilnika.
(2) K vlogi iz prejšnjega odstavka
ustanovitelj kot dokazilo o višini morebitnih sredstev za začetek dela oziroma
vrednosti premoženja društva priloži tudi kopijo potrdila o vplačilu
ustanovnega kapitala na začasni račun nepridobitne pravne osebe, ki namerava
poslovati kot socialno podjetje, s pripisom »kopija enaka originalu« ali popis
premoženja društva.
4. člen
(dokazila o pričetku opravljanja
dejavnosti)
(1) Socialno podjetje tipa A posreduje
ministrstvu dokazilo o zaposlitvi vsaj enega delavca v roku 30 dni po preteku
enega leta od pridobitve statusa socialnega podjetja in dokazila o zaposlitvi
najmanj dveh delavcev v roku 30 dni po preteku dveh let od pridobitve statusa
socialnega podjetja in vsakega naslednjega leta.
(2) Socialno podjetje tipa B posreduje
ministrstvu v roku 30 dni po preteku dveh let od pridobitve statusa socialnega
podjetja dokazila o zaposlitvi delavcev in njihovi strukturi na letni ravni.
Struktura zaposlenih delavcev mora izkazovati zaposlitev vsaj ene tretjine
delavcev od vseh zaposlenih, ki sodijo na podlagi Uredbe Komisije (ES) št.
800/2008 z dne 6. avgusta 2008 o razglasitvi nekaterih vrst pomoči za
združljive s skupnim trgom z uporabo členov 87. in 88. Pogodbe (Uredba o
splošnih skupinskih izjemah) (UL L št. 214 z dne 9. 8. 2008, str. 3; v
nadaljnjem besedilu: Uredba 800/2008/ES), med prikrajšane delavce, resno prikrajšane
delavce in invalide.
(3) Kot dokazilo o zaposlitvi delavca
socialno podjetje tipa A ali tipa B predloži kopijo potrdila o prijavi,
pripadajočega obrazcu o prijavi podatkov o pokojninskem in invalidskem ter
zdravstvenem zavarovanju, zavarovanju za starševsko varstvo in zavarovanju za
primer brezposelnosti (v nadaljnjem besedilu: Obrazec M-1), s pripisom »kopija
enaka originalu«, z navedbo imena in priimka odgovorne osebe, s podpisom
odgovorne osebe in žigom ali z navedbo »ne poslujemo z žigom«, če socialno
podjetje ne posluje z žigom.
(4) Socialno podjetje tipa B, v okviru
dokazil o zaposlitvi delavcev iz prejšnjega odstavka, navede za vsakega
delavca, ki sodi na podlagi Uredbe 800/2008/ES med najbolj ranljive skupine
ljudi na trgu dela, še v katero skupino posamezni zaposleni sodi na podlagi
prvega odstavka 6. člena zakona.
(5) Ministrstvo lahko od socialnega
podjetja zahteva dodatna pojasnila k priloženim dokazilom o zaposlitvi delavcev
oziroma strukturi zaposlenih delavcev. Dodatna pojasnila socialno podjetje
posreduje ministrstvu v roku 15 dni od datuma prejetja zahteve.
5. člen
(nedoseganje predpisanega števila ali
strukture zaposlenih delavcev v socialnem podjetju)
(1) V primeru, da ministrstvo na
podlagi poročila, določenega v drugem odstavku 19. člena zakona in kadrovskega
načrta oceni, da socialno podjetje tipa A ali tipa B, v šestih mesecih ne bo
doseglo z zakonom predpisanega števila delavcev ali strukture zaposlenih, pisno
pozove socialno podjetje k usklajevanju kadrovskega načrta. Usklajevanje mora
biti končano v roku 15 dni od prejema poziva ministrstva.
(2) Socialno podjetje tipa A ali B v
sedmih dneh po ponovni izpolnitvi z zakonom predpisanega pogoja glede števila
zaposlenih oziroma strukture zaposlenih posreduje ministrstvu dokazilo. Kot dokazilo
socialno podjetje priloži ministrstvu za vsakega zaposlenega delavca kopijo
Obrazca M-1, ki jo opremi na način, kot to določa tretji odstavek 4. člena tega
pravilnika. Socialno podjetje tipa B posebej izkaže zaposlene delavce, ki
sodijo na podlagi določb Uredbe 800/2008/ES med prikrajšane delavce, resno
prikrajšane delavce in invalide ter pri teh zaposlenih delavcih navede še v
katero ciljno skupino sodijo na podlagi določb prvega odstavka 6. člena zakona.
(3) Ne glede na določbo o šestmesečnem
premostitvenem obdobju za izpolnjevanje ustreznega števila ali strukture
zaposlenih mora socialno podjetje v rokih iz 4. člena tega pravilnika
izkazovati pogoje za ohranitev statusa socialnega podjetja za posamezni tip,
kot je to določeno v drugem odstavku 8. člena zakona.
6. člen
(določitev pogojev za upravičence do
spodbud iz posameznega ukrepa spodbujanja razvoja socialnega podjetništva)
(1) Izvajalec ukrepa, ki za spodbude
iz posameznega ukrepa spodbujanja razvoja socialnega podjetništva zagotavlja
proračunska sredstva oziroma sredstva iz evropskih virov, določi v programu za
posamezni ukrep splošne pogoje, na podlagi katerih so upravičenci upravičeni do
teh spodbud.
(2) Dodatne pogoje po katerih so
upravičenci upravičeni do spodbud iz prejšnjega odstavka določi izvajalec
ukrepa ter jih objavi v okviru javnega povabila, javnega razpisa ali javnega
naročila.
7. člen
(določitev pogojev, na podlagi katerih so
socialna podjetja upravičena do posebnih spodbud)
(1) Izvajalec ukrepa, ki za posebne
spodbude iz 37. in 38. člena zakona zagotavlja proračunska sredstva oziroma
sredstva iz evropskih virov, določi v programu za posamezni ukrep splošne
pogoje, na podlagi katerih so socialna podjetja upravičena do teh spodbud.
(2) Dodatne pogoje po katerih so
socialna podjetja upravičena do spodbud iz prejšnjega odstavka določi izvajalec
ukrepa ter jih objavi v okviru javnega povabila, javnega razpisa ali javnega
naročila.
8. člen
(spremljanje upravičenosti in poročanja
socialnih podjetij, ki so upravičena do posebnih spodbud iz 37. in 38. člena
zakona)
(1) Spremljanje upravičenosti in
poročanja socialnih podjetij, ki prejmejo posebne spodbude iz 37. in 38. člena
zakona izvaja izvajalec ukrepa na podlagi pisnih poročil nosilca projekta.
Vsebina in roki poročanja se določijo s pogodbo o izvedbi projekta, ki jo
skleneta izvajalec ukrepa ter nosilec projekta. Nosilec projekta je socialno
podjetje, ki prejme posebne spodbude iz 37. in 38. člena zakona na podlagi
javnega povabila, javnega razpisa ali javnega naročila.
(2) Izvajalec ukrepa o višini danih
posebnih spodbud iz 37. in 38. člena zakona na nivoju posameznega nosilca
projekta poroča ministrstvu, ki je upravljavec sheme državne pomoči, v skladu z
uredbo, ki ureja posredovanje podatkov in poročanje o dodeljenih državnih
pomočeh in pomočeh po pravilu »de minimis«. Izvajalec ukrepa poroča o višini
danih posebnih spodbud iz 37. in 38. člena zakona tudi za morebitne izvajalske
organizacije iz 10. člena tega pravilnika, in sicer na nivoju posameznega
nosilca projekta.
9. člen
(način izvajanja nadzora nad porabo
finančnih sredstev iz naslova spodbud in oprostitev ter način vrnitve
neupravičeno pridobljenih ali nepravilno porabljenih spodbud ali neizkoriščenih
sredstev s pripadajočimi obrestmi)
(1) Izvajalec ukrepa opredeli način
izvajanja nadzora nad porabo finančnih sredstev iz naslova spodbud in
oprostitev ter način vrnitve neupravičeno pridobljenih ali nepravilno
porabljenih spodbud ali neizkoriščenih sredstev s pripadajočimi obrestmi v
pogodbi o izvedbi projekta, ki jo skleneta izvajalec ukrepa ter nosilec
projekta.
(2) Izvajalec ukrepa je dolžan
poročati ministrstvu o vrsti in namenu dodeljenih sredstev socialnim podjetjem
do 31. marca tekočega leta za preteklo leto.
(3) Izvajalec ukrepa je dolžan
poročati ministrstvu o nenamenski porabi javnih sredstev iz naslova spodbud
oziroma sredstev iz naslova oprostitev in olajšav v roku 30 dni od datuma, ko
je bila pogodba o izvedbi projekta razvezana zaradi ugotovitve nenamenske
porabe sredstev. K poročilu izvajalec ukrepa priloži kopijo pogodbe o izvedbi
projekta, ki je bila razvezana, obvestilo, s katerim je seznanil nosilca
projekta o ugotovitvah, na podlagi katerih so nastopili pogoji za razvezo
pogodbe ter kopijo zahtevka za vračilo sredstev s pripadajočimi zakonskimi
zamudnimi obrestmi.
(4) Izvajalec ukrepa v okviru
poročanja iz drugega in tretjega odstavka tega člena izkaže tudi podatke in
predloži dokazila na ravni morebitnih izvajalskih organizacij.
10. člen
(pogoji, ki jih morajo izpolnjevati
izvajalske organizacije)
(1) Izvajalec ukrepa lahko izvajanje
posameznega ukrepa in izvajanje storitve iz ukrepa odda izvajalskim
organizacijam na podlagi predpisov, ki urejajo javno naročanje.
(2) Splošne, posebne ter dodatne
pogoje, ki jih morajo izpolnjevati izvajalske organizacije določi izvajalec ukrepa
ter jih objavi v okviru javnega naročila.
11. člen
(nadzor nad socialnimi podjetji,
zavezanimi k reviziji poslovanja)
Ministrstvo skladno z drugim odstavkom 43.
člena zakona za nadzor nad izvajanjem določb 11. in 26. člena zakona izbere
izvajalce revizije na podlagi predpisov, ki urejajo javno naročanje. Obseg
nadzora določi ministrstvo v okviru javnega naročila za izbor izvajalca
revizije.
12. člen
(izredno poročanje)
(1) Izvajalci ukrepov, ki socialnim
podjetjem dodeljujejo sredstva proračuna ali sredstva iz evropskih virov po
zakonu ali drugih predpisih, ki določajo spodbude za poslovanje socialnih
podjetij, so dolžni na zahtevo ministrstva posredovati izredna poročila o vrsti
in namenu dodeljenih sredstev socialnim podjetjem ter kadarkoli posredovati
druge zahtevane podatke in pojasnila, vezana na dodeljena sredstva socialnim
podjetjem. Izredna poročila izvajalcev ukrepov morajo izkazovati tudi vse
zgoraj zahtevane podatke in pojasnila za morebitne izvajalske organizacije.
Roke posredovanja izrednih poročil, podatkov in pojasnil določi ministrstvo v
svoji zahtevi.
(2) Socialno podjetje na vsako zahtevo
ministrstva posreduje izredna poročila in mu omogoči vpogled v poslovanje, ki
je povezano z opravljanjem dejavnosti socialnega podjetništva ter kadarkoli
posreduje zahtevane podatke in pojasnila. Roke posredovanja izrednih poročil,
podatkov in pojasnil določi ministrstvo v svoji zahtevi.
(3) Izvajalci ukrepov lahko za namen
priprave izrednih poročil iz prvega odstavka tega člena opravijo na podlagi
predhodnega obvestila tudi kontrolo na kraju samem pri nosilcu projekta, kar se
dogovori s pogodbo o izvedbi projekta. V primerih kontrole na kraju samem bo
nosilec projekta omogočil vpogled v računalniške programe, listine in postopke
v zvezi z izvajanjem projekta. Nosilec projekta se obvezuje, da bo sodeloval
pri izvedbi teh kontrol ter se nanje ustrezno pripravil.
13. člen
(poročanje AJPES)
AJPES posreduje ministrstvu seznam
socialnih podjetij, ki niso predložila letnega poročila za preteklo poslovno
leto v rokih predpisanih z zakoni, ki urejajo roke predložitve letnih poročil
za posamezno pravno organizacijsko obliko, do:
-       
15. aprila tekočega leta za nepridobitne organizacije – pravne
osebe zasebnega prava;
-       
15. maja tekočega leta za gospodarske družbe in društva, nezavezana
k reviziji in
-       
15. oktobra tekočega leta za gospodarske družbe in društva,
zavezana k reviziji ter za zadruge.
14. člen
(uveljavitev pravilnika)
Ta pravilnik začne veljati petnajsti dan po
objavi v Uradnem listu Republike Slovenije.
Št. 0072-26/2012/15
Ljubljana, dne 10. aprila 2013
EVA 2012-2611-0074
dr. Anja Kopač Mrak l.r.
Ministrica
za delo, družino,
socialne zadeve in enake možnosti

Priloga 1: Sklep
ustanoviteljev ali pristojnega organa nepridobitne pravne osebe