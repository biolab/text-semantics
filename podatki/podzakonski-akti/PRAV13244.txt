1. člen
Ta pravilnik ureja pogoje za imenovanje, obdobje in postopek imenovanja
članov Odbora za načrtovanje specializacij (v nadaljnjem besedilu: odbor),
višino nagrade članov odbora in način dela odbora.
2. člen
Odbor sestavljajo:
-       
dva predstavnika ministrstva, pristojnega za zdravje (v nadaljnjem
besedilu: ministrstvo), ki sta v funkciji generalnega direktorja direktorata,
-       
predstavnik Zdravniške zbornice Slovenije (v nadaljnjem besedilu:
zbornica), ki je predsednik organa, ki skrbi za izobraževanje zdravnikov,
-       
predstavnik Nacionalnega inštituta za javno zdravje (v nadaljnjem
besedilu: NIJZ), ki vodi notranjo organizacijsko enoto, ki se ukvarja
zdravstvenim varstvom, in
-       
predstavnik Združenja zdravstvenih zavodov Slovenije, ki je direktor
združenja.
3. člen
Člane odbora s sklepom imenuje minister, pristojen za zdravje
(v nadaljnjem besedilu: minister).
4. člen
(1) Mandat odbora traja štiri leta, po poteku mandata
odbora so lahko posamezni člani ponovno imenovani, če izpolnjujejo pogoje iz 2.
člena tega pravilnika.
(2) Minister razreši člane odbora, če ne izpolnjujejo
pogojev iz 2. člena tega pravilnika.
(3) Mandat odbora začne teči s prvo sejo odbora.
5. člen
(1) Član odbora je pri svojem delu neodvisen in nepristranski.
Pri opravljanju svoje funkcije je pozoren na vsako dejansko ali možno nasprotje
interesov in stori vse, da se mu izogne.
(2) Član odbora svoje funkcije ne sme uporabiti zato, da
bi sebi ali komu drugemu uresničil kakšen nedovoljen zasebni interes.
(3) Sodelovanje člana odbora v drugih institucijah ne
sme vplivati na njegovo neodvisnost in nepristranskost pri odločanju.
Če član odbora meni, da obstaja dejansko ali možno nasprotje
interesov pri odločanju v posamezni zadevi ali da pri odločanju o posamezni
zadevi ne more biti nepristranski, o tem nemudoma obvesti predsednika odbora in
se izloči iz obravnave in odločanja.
(4) Član odbora ne sme sodelovati pri odločanju o
posamezni zadevi, če:
-       
je predlagatelj zadeve, o kateri razpravlja odbor, oziroma je
predlagatelj njegov družinski član, kot je opredeljen v zakonu, ki ureja
integriteto in preprečevanje korupcije, ali je na kakršenkoli način povezan s
predlagateljem ali
-       
ima v zadevi on ali njegov družinski član iz prejšnje alineje zasebni
interes, ki vpliva ali ustvarja videz, da vpliva na nepristranskost in
objektivnost, kot to določa zakon, ki ureja integriteto in preprečevanje
korupcije.
(5) Če nastopi okoliščina iz prejšnjega odstavka, član
odbora o tem takoj obvesti predsednika odbora in preneha z odločanjem v
posamezni zadevi.
(6) Če član odbora sumi na obstoj okoliščin iz četrtega
odstavka tega člena pri drugem članu, na to opozori njega in predsednika
odbora. Če se v razpravi izkaže, da je sum upravičen, se takega člana izloči iz
odločanja v posamezni zadevi.
6. člen
Naloge odbora so, da:
-       
potrdi model načrtovanja specializacij zdravnikov (v nadaljnjem
besedilu: model načrtovanja), ki ga pripravi stalna delovna skupina iz prvega
odstavka 10. člena tega pravilnika,
-       
dvakrat letno, in sicer do 20. aprila in do 30. oktobra, za
ministra na podlagi izračunov, ki jih pripravi stalna delovna skupina iz prvega
odstavka 10. člena tega pravilnika, pripravi predlog števila in vrst
specializacij zdravnikov za območje celotne države oziroma posamezne izvajalce
zdravstvene dejavnosti.
7. člen
(1) Odbor se prvič sestane najpozneje v desetih dneh od
imenovanja članov odbora.
(2) Odbor se sestaja na ministrstvu, ki za odbor
zagotavlja tudi administrativno pomoč.
(3) Odbor ima predsednika, ki je predstavnik ministrstva,
in podpredsednika, ki ga med seboj izvolijo člani odbora.
(4) Predsednik odbora sklicuje in vodi seje odbora ter
podpisuje dokumente in druge akte, ki jih sprejme odbor, v njegovi odsotnosti
pa te naloge opravlja podpredsednik odbora.
8. člen
(1) Seje odbora se skličejo najmanj dvakrat letno.
(2) Seje odbora niso javne.
(3) O sejah odbora se vodi zapisnik, ki vsebuje najmanj
podatek o času in kraju seje, seznam navzočih, kratek povzetek razprave in
sprejete sklepe. V zapisniku seje odbora se navede tudi morebiten obstoj
konflikta interesov ali sum na konflikt interesov pri posameznem članu odbora.
(4) Člani odbora lahko odločajo, če je na seji navzočih
več kot polovica vseh članov odbora.
(5) Odbor sprejema sklepe z večino glasov navzočih
članov odbora.
(6) Zapisnik se potrdi na naslednji seji odbora in se ga
v petih dneh po seji pošlje ministrstvu.
9. člen
Članstvo v odboru je častno.
10. člen
(1) Strokovno podporo odboru zagotavlja stalna delovna
skupina, ki jo imenuje minister in jo sestavljajo predstavniki institucij iz 2.
člena tega pravilnika.
(2) Stalna delovna skupina ima naslednje naloge:
1.     
pripravi model načrtovanja, ki obsega:
- 
metodologijo ocenjevanja potreb prebivalstva in povpraševanja po
zdravnikih,
- 
scenarij potreb in povpraševanja iz prejšnje alineje,
- 
matematični model za izračunavanje potrebnega in pričakovanega števila
zdravnikov, upoštevaje finančne zmožnosti in zmogljivosti izvajalcev
zdravstvene dejavnosti v mreži javne zdravstvene službe,
2.     
dvakrat letno na podlagi podatkov iz tega člena pripravi izračune
števila in vrst specializacij zdravnikov za območje celotne države oziroma
posamezne izvajalce zdravstvene dejavnosti s pomočjo modela načrtovanja,
3.     
po potrebi sodeluje z odborom pri obravnavi posameznih vprašanj oziroma
k sodelovanju povabi tudi druge strokovnjake.
(3) Podatke za pripravo izračuna iz 2. točke prejšnjega
odstavka stalna delovna skupina pridobi od zbornice in NIJZ, in sicer:
1.     
zbornica:
a)   
zbira potrebe izvajalcev zdravstvene dejavnosti v mreži javne
zdravstvene službe po specialistih za posamezno leto,
b)   
pripravlja in obdeluje naslednje podatke:
-  potrebe izvajalcev
zdravstvene dejavnosti v mreži javne zdravstvene službe,
-  podatke o številu
specializantov po specialnostih,
-  podatke o predvidenih
upokojitvah zdravnikov specialistov.
2.     
NIJZ:
- 
pripravlja in obdeluje podatke o številu zdravnikov specialistov v mreži
javne zdravstvene službe po posameznih izvajalcih zdravstvene dejavnosti in
posameznih specializacijah. V zbir teh podatkov spadajo zaposleni zdravniki in
tudi zdravniki, ki delo opravljajo na podlagi podjemne pogodbe ali druge
pogodbe civilnega prava (v nadaljnjem besedilu: podjemna pogodba),
- 
od Zavoda za zdravstveno zavarovanje Slovenije pridobiva in obdeluje
podatke o planiranih in realiziranih programih, za katere imajo izvajalci
zdravstvene dejavnosti v mreži javne zdravstvene službe sklenjene pogodbe z
Zavodom za zdravstveno zavarovanje Slovenije, za preteklo leto,
- 
opravi izračune s pomočjo modela načrtovanja iz 2. točke prejšnjega
odstavka, upoštevajoč podatke zbornice ter podatke iz prve in druge alineje
tega odstavka.
(4) Podatki za pripravo izračuna se pridobivajo iz:
-       
Registra zdravnikov, ki ga vodi zbornica,
-       
Evidence gibanja zdravstvenih delavcev, ki jo vodi NIJZ,
-       
podatkov Zavoda za zdravstveno zavarovanje Slovenije glede planiranih in
realiziranih programih, za preteklo leto, za katere imajo izvajalci zdravstvene
dejavnosti v mreži javne zdravstvene službe sklenjene pogodbe z Zavodom za
zdravstveno zavarovanje Slovenije in
-       
priporočil in smernic razširjenih strokovnih kolegijev in odločitev
Zdravstvenega sveta, ki se nanašajo na kadrovske in delovne standarde.
(5) Določbe 5. člena tega pravilnika glede nasprotja
interesov se uporabljajo tudi za člane stalne delovne skupine.

Pravilnik o delu Odbora za načrtovanje
specializacij (Uradni list RS, št. 67/17) vsebuje naslednji prehodni in
končno določbo:
»11. člen
Ne glede na določbo druge alineje 6. člena tega pravilnika
odbor v letu 2017 predlaga število in vrste specializacij zdravnikov za območje
celotne države oziroma posamezne izvajalce zdravstvene dejavnosti do
15. decembra 2017.
12. člen
Ne glede na določbo 2. točke drugega odstavka 10. člena tega
pravilnika stalna delovna skupina za določitev števila in vrst specializacij
zdravnikov za območje celotne države oziroma posamezne izvajalce zdravstvene
dejavnosti v letu 2017 pripravi izračun na podlagi:
1.     
potreb izvajalcev zdravstvene dejavnosti za posamezno vrsto
specializacij, posredovanih na zbornico v preteklem letu za leto 2017,
2.     
podatkov o številu specializantov po specializacijah in regijah,
3.     
podatkov o številu specialistov po specializacijah,
4.     
podatkov o prenehanju specializacij tekom leta,
5.     
predvidenih upokojitev zdravnikov v naslednjih petih letih,
6.     
podatkov o nezasedenih mestih specializacij na zadnjem razpisu,
7.     
posredovanih nujnih potreb izvajalcev zdravstvene dejavnosti v letu
2017.
13. člen
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembi Pravilnika o delu Odbora
za načrtovanje specializacij (Uradni list RS, št. 16/21) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati petnajsti dan po objavi v Uradnem
listu Republike Slovenije.«.