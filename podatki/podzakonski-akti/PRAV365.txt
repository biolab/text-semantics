I. SPLOŠNE DOLOČBE
1. člen
(vsebina pravilnika)
Ta pravilnik določa zdravstvene pogoje za določitev živali
darovalk jajčnih celic in zarodkov in velja za zarodke govedi, konjev,
prašičev, koz in ovac.
2. člen
(pomen izrazov)
V pravilniku uporabljeni izrazi pomenijo naslednje:
1.     
Organizacija za zbiranje, pridobivanje in presajanje zarodkov je pravna
ali fizična oseba, ki je pooblaščena za pridobivanje, pripravo, shranjevanje,
presajanje in promet z zarodki (v nadaljnjem besedilu: organizacija).
2.     
Skupina za zbiranje, pridobivanje in presajanje zarodkov je imenovana
skupina strokovnjakov pod vodstvom pooblaščenega veterinarja (vodja skupine),
usposobljena za zbiranje, pridobivanje, pripravo, shranjevanje in presajanje zarodkov
(v nadaljnjem besedilu: skupina).
3.     
Vodja skupine je veterinarski strokovni delavec, ki je odgovoren za delo
in vodenje skupine ter za sprotno upoštevanje zahtev, določenih v predpisih iz
te dejavnosti.
4.     
Veterinarska registrska številka je številka, ki jo po opravljenem
imenovanju pridobi skupina za zbiranje in presajanje zarodkov.
5.     
Zarodek je zgodnji razvojni stadij živali, ki ga je možno prenesti v
žival prejemnico.
6.     
Serija zarodkov je določeno število zarodkov, pridobljenih z enim
posegom od ene darovalke, in za katero skupina izda eno zdravstveno potrdilo.
7.     
Skupina živali so živali, ki jih spremlja isto zdravstveno spričevalo.
8.     
Darovalka zarodkov je plemenska žival ženskega spola, od katere se
pridobivajo zarodki.
9.     
Darovalka jajčnih celic je plemenska žival ženskega spola, od katere se
z določenimi postopki pridobivajo jajčne celice.
10.  
Klavna žival za pridobivanje jajčnih celic, je plemenska žival ženskega
spola, od katere se po zakolu v klavnici, ki je pod stalno veterinarsko
kontrolo, z določenimi postopki pridobivajo jajčne celice ali uporabljajo druga
tkiva pri postopku pridobivanja zarodkov.
II. SPLOŠNI ZDRAVSTVENI POGOJI
3. člen
(zdravstveni pogoji za živali darovalke)
Darovalka zarodkov mora vsaj šest mesecev pred pridobivanjem zarodkov,
bivati v državi pridobivanja. 
Darovalka mora vsaj trideset dni pred pridobivanjem zarodkov
bivati v reji v kateri se zarodki pridobijo. 
Na dan pridobivanja zarodkov žival darovalka ne sme bivati v
okuženem območju in ne sme kazati kliničnih znakov bolezni.
Vsi pogoji iz tega člena veljajo tudi za darovalke jajčnih celic.
Klavna žival darovalka jajčnih celic ali drugih tkiv ne sme
izvirati iz okuženega območja in ne sme biti iz območja, kjer se izvajajo
ukrepi za zatiranje kužnih bolezni.
III. ZDRAVSTVENI POGOJI GLEDE NA VRSTO ŽIVALI
4. člen
(govedo)
Darovalke jajčnih celic oziroma zarodkov (v nadaljnjem besedilu:
darovalke) morajo izhajati iz reje, ki je pod stalno veterinarsko kontrolo.
Reje darovalk morajo biti proste naslednjih bolezni:
bruceloze, tuberkuloze, enzootske goveje levkoze
(ni bilo v predhodnih treh letih nobenega kliničnega znaka bolezni), paratuberkuloze,
slinavke in parkljevke, infekcioznega bovinega rinotraheitisa in infekcioznega
pustularnega vulvovaginitisa (ni bilo v predhodnem letu nobenega kliničnega znaka
bolezni), goveje virusne diareje-mukozne bolezni, goveje genitalne
kampilobakterioze, pljučne kuge govedi, vezikularnega stomatitisa, goveje kuge
in bolezni modrikastega jezika.
Darovalke morajo biti proste naslednjih bolezni:
bruceloze, tuberkuloze, enzootske goveje
levkoze, paratuberkuloze, infekcioznega bovinega rinotraheitisa in
infekcioznega pustularnega vulvovaginitisa, goveje virusne diareje-mukozne
bolezni (prosti virusa), goveje genitalne kampilobakterioze, ter ne smejo biti
izločevalci leptospir.
5. člen
(prašiči)
Reje darovalk morajo biti proste naslednjih bolezni:
bruceloze, tuberkuloze, klasične prašičje
kuge, afriške prašičje kuge, leptospiroze, bolezni Aujeszkega, virusnega vnetja
želodca in črevesja pri prašičih, nalezljive ohromelosti prašičev,
vezikularnega stomatitisa, ter prašičje dizenterije. Živali ne smejo biti
cepljene proti slinavki in parkljevki, bolezni Aujeszkega in virusnemu vnetju
želodca in črevesja prašičev.
Darovalke morajo biti proste naslednjih bolezni:
bruceloze, tuberkuloze, leptospiroze, bolezni
Aujeszkega in virusnega vnetja želodca in črevesja pri prašičih.
6. člen
(kopitarji)
Reje darovalk morajo biti proste naslednjih bolezni:
kužne malokrvnosti kopitarjev, infekcioznega
metritisa kopitarjev (60 dni ni bilo kliničnih znakov bolezni), konjskega arteritisa,
encefalomielitisov (vzhodnega, zahodnega, venezuelskega in japonskega), bornske
bolezni, konjske kuge, smrkavosti, afriške smrkavosti, spolne kuge konj,
vezikularnega stomatitisa, in influence konj.
Darovalke morajo biti proste naslednjih bolezni:
kužne malokrvnosti kopitarjev, infekcioznega
metritisa kopitarjev in konjskega arteritisa.
Živali darovalke se ne smejo uporabljati za naravni pripust 30
dni pred pridobivanjem jajčnih celic in zarodkov.
7. člen
(ovce in koze)
Reje darovalk morajo biti proste naslednjih bolezni:
bruceloze, tuberkuloze, paratuberkuloze,
pseudotuberkuloze, slinavke in parkljevke, klamidijskega zvrgavanja ovac, mrzlice
Q, nalezljive (enzootske) šepavosti ovac, salmoneloze, bolezni modrikastega
jezika, borderjeve bolezni, kužne agalakcije, pljučne adenomatoze, maedi visne
(pri ovcah), virusnega artritisa in encefalitisa (pri kozah), praskavca in garij.
Drobnica ne sme biti cepljena proti slinavki in parkljevki.
8. člen
Izjemoma se lahko pridobijo jajčne celice in zarodki tudi od
živali iz reje, ki je sicer okužena z določenimi boleznimi, če da za to
dovoljenje ministrstvo, pristojno za živinorejo in veterinarstvo.

Pravilnik o pogojih za določitev živali -
darovalk jajčnih celic in zarodkov (Uradni list RS, št. 55/99) vsebuje naslednjo končno določbo:
»IV. KONČNA DOLOČBA
9. člen
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o veterinarskih pogojih za trgovanje
z govejimi zarodki na teritoriju Evropske unije ter uvoz iz tretjih držav
(Uradni list RS, št. 36/04) v zvezi z delnim prenehanjem
uporabe določb pravilnika določa:
»13. člen
(prenehanje uporabe)
Z dnem uveljavitve tega pravilnika se glede govejih zarodkov
prenehajo uporabljati: 
[…]
-       
Pravilnik o pogojih za določitev živali – darovalk jajčnih celic in
zarodkov (Uradni list RS, št. 55/99); 
[…]«;
ter vsebuje naslednjo končno določbo:
»14. člen
(uveljavitev pravilnika)
Ta pravilnik začne veljati 1. maja 2004.«.