I. UVODNE DOLOČBE
1. člen
(vsebina pravilnika)
Ta pravilnik določa pravila in postopke obveščanja in sodelovanja
policije z organi in organizacijami pri obravnavi primerov nasilja v družini in
pravila za usklajeno delovanje s centri za socialno delo (v nadaljnjem
besedilu: CSD) ter ureja usposabljanje policistov in kriminalistov za področje
nasilja v družini.
2. člen
(uporaba pravilnika in drugih predpisov)
(1) Skladno s tem pravilnikom so dolžni ravnati policisti in
kriminalisti, katerih delo je preprečevanje in preiskovanje prekrškov in
kaznivih dejanj s področja nasilja v družini, pa tudi tisti, ki občasno
obravnavajo tovrstne delikte. 
(2) Pri obravnavanju nasilja v družini policisti ravnajo skladno
s predpisi, ki urejajo kazenski postopek, prekrške in kazniva dejanja ter
policijska pooblastila. Upoštevati morajo tudi interne akte, ki predpisujejo
posamezne postopke.
3. člen
(pojem otroka)
Pojem otroka v tem pravilniku se uporablja za osebo do 18.
leta starosti.
II. OBVEŠČANJE CSD IN USKLAJEVANJE DEJAVNOSTI
4. člen
(obveščanje CSD)
Policija v štiriindvajsetih urah po prejemu obvestila ali zaznave
nasilja v družini obvesti CSD v naslednjih primerih:
-       
ko izve za okoliščine, na podlagi katerih lahko sklepa, da je otrok
neposredna žrtev nasilja ali če je pri izvajanju nasilja prisoten ali če živi v
okolju, kjer se nasilje izvaja;
-       
ko izve za okoliščine, na podlagi katerih lahko sklepa, da je žrtev
nasilja slabotna ali invalidna oseba ali oseba pod skrbništvom;
-       
ko obstajajo razlogi za sum, da je bilo z nasiljem nad polnoletno osebo
storjeno kaznivo dejanje, ki se preganja po uradni dolžnosti;
-       
če polnoletna žrtev obveščanju ne nasprotuje, pa tudi v primerih
prekrškov ali kaznivih dejanj, ki se preganjajo na predlog oškodovanca ali na
zasebno tožbo.
5. člen
(način obveščanja)
(1) Obvestilo o nasilju v družini policija posreduje CSD v
pisni ali elektronski obliki oziroma po telefonu ali osebno. Obvestilo po
telefonu ali osebno je treba najkasneje v treh dneh posredovati tudi pisno.
(2) Pisno obvestilo vsebuje:
-       
podatke o času sprejema prijave oziroma obvestila,
-       
podatke o prijavitelju,
-       
podatke o domnevni žrtvi,
-       
podatke o domnevnem povzročitelju nasilja,
-       
kratek opis nasilnega dejanja,
-       
morebitne dodatne informacije oziroma strokovna opažanja, iz katerih je
mogoče sklepati, da se izvaja nasilje v družini,
-       
ime in priimek kontaktne osebe.
(3) Obrazec obvestila je priloga tega pravilnika in je njegov
sestavni del.
6. člen
(predlog sklica multidisciplinarnega tima za obravnavanje nasilja
v družini)
(1) Policija lahko v obvestilu iz prejšnjega člena predlaga CSD
sklic multidisciplinarnega tima za obravnavanje nasilja v družini (v nadaljnjem
besedilu: tim), če oceni:
-       
da je potrebno neposredno sodelovanje ter uskladitev dejavnosti organov
in organizacij za zagotovitev varnosti žrtve ali za izmenjavo informacij in
razjasnitev okoliščin, potrebnih za zaščito žrtve, in
-       
da obstaja verjetnost ponovitve nasilnih ravnanj z možnostjo nastanka
hujših posledic ali da se nasilje dogaja že dlje časa ali ko je bila storilcu
izrečena prepoved približevanja po predpisu, ki ureja pooblastila policije.
(2) Če je policija predlagala sklic tima in varnost žrtve ni neposredno
ogrožena, policija nadaljuje s svojimi aktivnostmi po posvetu s CSD oziroma s
člani tima.
7. člen
(usklajeno delovanje policije in CSD)
(1) Če CSD v roku treh dni od podaje predloga policije za
sklic tima ne skliče seje tima oziroma policiji ne posreduje povratnih
informacij o njenem predlogu, policija nadaljuje z dejavnostmi v okviru svojih
pristojnosti brez predhodnega usklajevanja s CSD.
(2) Če CSD posreduje prijavo policiji, se delavca obeh institucij,
odgovorna za primer, v najkrajšem možnem času, najpozneje pa v treh dneh,
posvetujeta in uskladita nadaljnje dejavnosti.
8. člen
(sodelovanje v primerih neposredne ogroženosti)
(1) V primerih, ko je očitno, da je življenje oziroma zdravje
žrtve v nevarnosti in policija oceni, da je nujna takojšnja policijska
intervencija, ukrepa takoj v skladu s predpisi, ki urejajo kazenski postopek in
delovanje ter pooblastila policije, brez predhodnega posvetovanja s CSD.
(2) Ob intervenciji policija takoj obvesti CSD po telefonu ali
osebno, v 24 urah pa pošlje pisno obvestilo iz drugega odstavka 5. člena tega
pravilnika. V pisnem obvestilu navede tudi izvedene dejavnosti, v nadaljnjem
postopku pa sodeluje s CSD na način, določen s tem pravilnikom.
III. SODELOVANJE V MULTIDISCIPLINARNEM TIMU ZA OBRAVNAVANJE
NASILJA V DRUŽINI
9. člen
(določitev predstavnika policije za sodelovanje v timu)
(1) Policija je na poziv CSD dolžna imenovati predstavnika v
timu, ki ga CSD ustanovi na podlagi pravilnika, ki ureja sodelovanje organov in
organizacij ter delovanje CSD, multidisciplinarnih timov in regijskih služb pri
obravnavi nasilja v družini.
(2) Predstavnik policije se mora udeleževati sej tima in sodelovati
z drugimi člani na dogovorjene načine (komuniciranje preko telefona,
elektronske pošte ...).
10. člen
(naloge predstavnika policije v timu)
(1) Predstavnik policije, ki se udeleži seje tima, mora biti
podrobno seznanjen s primerom, imeti mora znanje o možnih ukrepih za
preprečevanje tveganja za nadaljnje nasilje, poznati način timskega dela in
sprejemanja odločitev.
(2) Predstavnik policije se vključuje v delo tima predvsem tako,
da:
-       
izmenjuje informacije, ki so potrebne za razjasnitev okoliščin pri
zagotovitvi varstva in pomoči žrtvi,
-       
pridobiva informacije, pomembne za strokovno ukrepanje policije,
-       
posreduje informacije, pomembne za ukrepanje drugih organov in
organizacij, predvsem o tem, kdo je osumljen storitve kaznivega dejanja, kdo je
o kaznivem dejanju vedel pred prijavo, kako se na razkritje nasilja odzivajo
družinski člani, kdo je, poleg glavnega osumljenca, še osumljen storitve kaznivega
dejanja in druga dejstva, znana predstavniku policije,
-       
v skladu s pristojnostmi in pravili stroke usklajuje dejavnosti policije
z dejavnostmi drugih organov in organizacij,
-       
zagotavlja pomoč CSD pri izvajanju nujnih ukrepov v skladu z zakonodajo,
-       
sodeluje pri oblikovanju in izvajanju načrta pomoči.
11. člen
(sodelovanje policije, kadar ni pogojev za uvedbo kazenskega
postopka)
Če zbrani dokazi po oceni policije oziroma državnega tožilca
ne potrdijo takšne stopnje suma storitve kaznivega dejanja, ki je potrebna za
uvedbo kazenskega postopka, predstavnik policije še naprej sodeluje v timu, če
CSD izrecno želi sodelovanje policije zaradi razjasnitve določenih dejstev, ki
jih je policija predhodno zbrala, ali zaradi odločitve o nadaljnjih ukrepih v
civilnih postopkih, ki jih bo za zaščito otroka žrtve izvedel ali predlagal
CSD. Na zaprosilo CSD policija posreduje podatke, potrebne za izvedbo postopkov
za zaščito žrtve, v obliki poročila.
IV. USPOSABLJANJE
12. člen
(usposabljanje s področja nasilja v družini)
(1) Policisti in kriminalisti, ki se ukvarjajo s
preprečevanjem in preiskovanjem kaznivih dejanj s področja nasilja v družini,
se morajo redno usposabljati najmanj tri dni na leto.
(2) Policisti in kriminalisti, ki občasno obravnavajo primere
nasilja v družini, se morajo usposabljati najmanj en dan na leto.
(3) Vodje policijskih enot so dolžni omogočiti policistom in
kriminalistom usposabljanje v obsegu, kot je določeno v prvem in drugem
odstavku tega člena.
(4) Vsebina usposabljanja je določena s programom, ki ga
določi generalni direktor policije.
(5) Usposabljanja organizira generalna policijska uprava v
sodelovanju z drugimi enotami policije. Pri izvedbi sodelujejo policisti in
kriminalisti, ki so uspešno zaključili predpisani program usposabljanja za
preprečevanje nasilja v družini za multiplikatorje.
V. KONČNA DOLOČBA
13. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 900-170/2009
Ljubljana, dne 19. marca 2010
EVA 2009-1711-0045
Katarina Kresal l.r.
Ministrica
za notranje zadeve
Soglašam!
dr. Ivan Svetlik l.r.
Minister
za delo, družino in socialne zadeve