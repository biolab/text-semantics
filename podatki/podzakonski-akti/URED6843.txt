1. člen
(namen uredbe)
(1) Ta uredba je koncesijski akt, na
podlagi katerega Vlada Republike Slovenije podeli koncesijo za izvajanje javne
svetovalne službe v čebelarstvu (v nadaljnjem besedilu: JSSČ).
(2) Ta uredba določa predmet in
območje koncesije, pogoje za izvajalca JSSČ (v nadaljnjem besedilu: koncesionar),
merila za izbiro koncesionarja, začetek in čas trajanja koncesije, način izbire
koncesionarja, vsebino koncesijske pogodbe, finančne določbe ter način
poročanja, letni program, način nadzora nad izvajanjem nalog in prenehanje
koncesije.
2. člen
(območje koncesije)
JSSČ se opravlja na območju Republike
Slovenije. Za opravljanje JSSČ se podeli ena koncesija.
3. člen
(predmet koncesije)
Predmet koncesije obsega naslednje naloge
JSSČ:
-       
svetovanje na področju tehnologije, ekonomike in varne hrane;
-       
svetovanje pri izdelavi razvojnih načrtov čebelarstva;
-       
svetovanje pri uveljavljanju ukrepov skupne kmetijske politike s
področja čebelarstva;
-       
svetovanje pri organizaciji in delovanju organizacij proizvajalcev ali
skupin proizvajalcev;
-       
svetovanje pri pripravi predpisov s področja čebelarstva;
-       
sodelovanje pri pripravi razvojnih programov v čebelarstvu;
-       
ozaveščanje mladine in širše javnosti o pomenu čebelarstva;
-       
druge svetovalne naloge v čebelarstvu.
4. člen
(pogoji za koncesionarja)
(1) Koncesionar mora izpolnjevati
naslednje pogoje:
-       
zagotavljati varstvo osebnih podatkov v skladu s predpisi, ki urejajo
varstvo osebnih podatkov;
-       
jasno izkazovati obseg dela zaposlenih pri opravljanju nalog JSSČ;
-       
sme opravljati druge dejavnosti, če to ne ovira izvajanja nalog, ki so
predmet koncesije JSSČ;
-       
zagotavljati ločena stroškovna mesta za posamezne naloge JSSČ in jasno
računovodsko razmejitev nalog javne službe in drugih nalog, ki jih morebiti
izvaja;
-       
zagotavljati storitev JSSČ na območju celotne Republike Slovenije;
-       
zagotavljati administrativno in tehnično podporo izvajanju
specialističnega in terenskega svetovanja z usposobljenim osebjem;
-       
zagotavljati najmanj sedem svetovalcev specialistov, ki imajo dveletne
izkušnje v čebelarstvu in izobrazbo, ki ustreza najmanj ravni izobrazbe,
pridobljeni po študijskih programih za pridobitev izobrazbe prve stopnje v
skladu z zakonom, ki ureja visoko šolstvo s področij, kjer študijski programi
obravnavajo vsebine, ki se nanašajo na čebelarstvo (zlasti biologija,
agronomija, veterina, zootehnika, okolje, živilska tehnologija, gozdarstvo,
ekonomija);
-       
ne glede na prejšnjo alinejo imajo lahko svetovalci specialisti
pridobljeno izobrazbo z drugega področja, ki ustreza najmanj ravni izobrazbe,
pridobljeni po študijskih programih za pridobitev izobrazbe prve stopnje v
skladu z zakonom, ki ureja visoko šolstvo, če imajo predhodno pridobljen
certifikat nacionalne poklicne kvalifikacije čebelar/čebelarka;
-       
zagotavljati svetovanje na terenu s terenskimi svetovalci, ki imajo vsaj
srednješolsko izobrazbo in pet let izkušenj v čebelarstvu v skupnem obsegu
najmanj 5000 ur dejanskega terenskega svetovanja letno. Terenski svetovalec
mora opraviti letno najmanj 150 svetovalnih ur.
(2) Poleg pogojev iz prejšnjega
odstavka mora koncesionar izpolnjevati tudi pogoje iz predpisa o podrobnejših
pogojih za izvajanje JSSČ.
5. člen
(merila za izbiro koncesionarja)
(1) Pri izbiri koncesionarja se
upoštevajo naslednja merila:
-       
izkušnje osebja na področju čebelarstva, kjer se na podlagi predloženega
spiska dokazil oziroma referenc (objave, izvedene strokovne naloge) upoštevajo
in ocenijo dosedanje dokazljive izkušnje prijavitelja pri svetovanju na
področju čebelarstva v zadnjih sedmih letih;
-       
kakovost predloženega osnutka za pripravo programa JSSČ, kjer se
upošteva kakovost predloženega osnutka, prisotnost in merljivost kazalnikov
spremljanja nalog, pojasnjenost izvedbe nalog in skladnost obsega nalog z
resolucijo o zaščiti kranjske čebele in skladnost s strateškimi cilji v
operativnem programu za izvajanje resolucije o strateških usmeritvah razvoja
slovenskega kmetijstva in agroživilstva do leta 2020;
-       
opremljenost infrastrukture in prostorov za opravljanje JSSČ, kjer se
upošteva opremljenost prostorov za izvajanje nalog na podlagi dokazila o
razpolaganju s prostori in opisa prostorov, ki jih predloži predlagatelj. Oceni
se, ali so prostori na voljo v skladu z razpisno dokumentacijo, ali so na voljo
prostori, ki so opremljeni tudi za izvajanje praktičnega strokovnega dela in
izvajanje praktičnih poskusov v čebelnjakih.
(2) Merila iz prejšnjega odstavka se
vrednotijo z upoštevanjem vrednosti, ki so določene v prilogi, ki je sestavni
del te uredbe.
6. člen
(javni razpis)
(1) Koncesionar je izbran z javnim
razpisom, ki ga izvede ministrstvo, pristojno za kmetijstvo (v nadaljnjem besedilu:
ministrstvo).
(2) Javni razpis mora vsebovati:
-       
predmet koncesije,
-       
pogoje za pridobitev koncesije,
-       
dokumente in dokazila, ki jih mora k prijavi na javni razpis priložiti
prijavitelj,
-       
začetek in čas trajanja koncesije,
-       
merila za izbiro koncesionarja,
-       
čas in kraj oddaje prijav,
-       
rok za izbiro koncesionarja,
-       
rok, v katerem bodo prijavitelji obveščeni o izbiri,
-       
odgovorne osebe za dajanje informacij med javnim razpisom in
-       
druge podatke za izvedbo javnega razpisa.
(3) Javni razpis se objavi v Uradnem
listu Republike Slovenije in na spletnih straneh ministrstva. Rok za prijavo je
15 dni od objave v Uradnem listu Republike Slovenije.
(4) Javni razpis je uspešen, če je do
poteka razpisnega roka predložena vsaj ena popolna vloga. Vloga je popolna, če
vsebuje vse v javnem razpisu zahtevane podatke.
7. člen
(izbira koncesionarja)
(1) Minister, pristojen za kmetijstvo
(v nadaljnjem besedilu: minister), imenuje tričlansko komisijo, ki pregleda
vloge in ugotovi izpolnjevanje pogojev ter ministru predlaga koncesionarja. Komisijo
sestavljajo predstavniki ministrstva.
(2) O izbiri koncesionarja odloči
Vlada Republike Slovenije z upravno odločbo.
(3) Na javnem razpisu se izbere samo
en koncesionar, ki v celoti zagotavlja izvajanje storitev JSSČ za čas podeljene
koncesije.
(4) Odločba o izbiri koncesionarja
preneha veljati, če v 30 dneh od njene dokončnosti ne pride do sklenitve
koncesijske pogodbe iz razlogov, ki so na strani koncesionarja.
8. člen
(začetek in čas trajanja koncesije)
Koncesija se podeli za obdobje od
1. aprila 2015 do 31. decembra 2020.
9. člen
(koncesijska pogodba)
(1) Medsebojna razmerja med
koncedentom in koncesionarjem se podrobneje uredijo s koncesijsko pogodbo, ki
jo po pooblastilu Vlade Republike Slovenije podpiše minister.
(2) Koncesijska pogodba se sklene za
obdobje od 1. aprila 2015 do 31. decembra 2020.
(3) Koncesijska pogodba mora poleg
vsebin, ki jih določijo predpisi, ki urejajo področje kmetijstva in področje gospodarskih
javnih služb, vsebovati tudi:
-       
natančno opredelitev predmeta koncesije;
-       
ime, sedež in pravnoorganizacijsko obliko koncesionarja;
-       
začetek veljavnosti in trajanje koncesijske pogodbe;
-       
obveznost koncesionarja, da zagotovi dostopnost JSSČ na celotnem območju
Republike Slovenije;
-       
obliko zahtevkov in poročil;
-       
nadzor nad izvajanjem koncesijske pogodbe;
-       
način vodenja evidenc in poročanja koncesionarja;
-       
način spreminjanja in dopolnjevanja koncesijske pogodbe.
10. člen
(prenehanje koncesijskega razmerja)
(1) Koncesijska pogodba preneha
veljati pred datumom iz prejšnjega člena sporazumno.
(2) Vlada republike Slovenije z
odločbo odvzame koncesijo:
-       
če koncesionar ne izpolnjuje predpisanih pogojev, določenih v tej uredbi
in predpisu, ki ureja podrobnejše pogoje za izvajanje JSSČ;
-       
če koncesionar prekine opravljanje storitev JSSČ za več kakor 30 dni;
-       
če koncesionar ne začne izvajati koncesije JSSČ v roku 30 dni po podpisu
koncesijske pogodbe;
-       
če koncesionar ne izpolnjuje pogodbenih obveznosti;
-       
če koncesionar izstavlja zahtevke, ki nimajo podlage v verodostojnih
listinah.
11. člen
(letni program izvajanja)
Koncesionar v 30 dneh po prejemu izhodišč
za pripravo letnega programa JSSČ ministrstvu pošlje osnutek letnega programa
JSSČ, ki vsebuje vse sestavine iz 118. člena Zakona o kmetijstvu (Uradni list
RS, št. 45/08, 57/12, 90/12 – ZdZPVHVVR in 26/14).
12. člen
(financiranje nalog)
(1) Javna svetovalna služba se
financira v skladu z zakonom, ki ureja kmetijstvo, in sicer iz delnega ali
celotnega plačila cene za opravljeno storitev, iz proračuna Republike Slovenije
in drugih virov. Stroški, ki jih krije proračun Republike Slovenije in se
nanašajo na strošek dela posameznih zaposlenih ali pa pogodbenih izvajalcev,
morajo biti primerljivi s stroški delavcev zaposlenih v javni upravi.
(2) Stroški dela, ki se nanašajo na
svetovanje specialistov, ne smejo presegati višine plače za uslužbenca, ki je
po kolektivni pogodbi uvrščen največ v 43. plačni razred, za polni delovni čas.
Stroški, ki se nanašajo na administrativno in tehnično delo, ki je v podporo
svetovalnemu delu, pa ne smejo presegati stroškov dela za administrativnega
delavca v javni upravi, ki je uvrščen največ v 25. plačni razred.
(3) Stroški terenskega dela, ki ga
opravijo pogodbeni sodelavci, znašajo največ 17 evrov na uro.
(4) Če koncesionar opravi manjši obseg
nalog, kakor je določen z letnim programom dela, se sredstva proračuna
sorazmerno znižajo, izplača se le toliko sredstev, kolikor je izvedenih nalog.
(5) Kadar so posamezne naloge
opravljene v večjem obsegu od letnega programa, se povečani obseg dela ne
prizna v breme državnega proračuna Republike Slovenije.
13. člen
(znesek nadomestila in prekomerno
nadomestilo)
(1) Znesek nadomestila, ki ga za
izvajanje storitev JSSČ prejme koncesionar, ne sme presegati zneska, potrebnega
za pokrivanje stroškov, ki so nastali pri izpolnjevanju obveznosti javnih
storitev.
(2) V primeru ugotovljenega
prekomernega nadomestila mora koncesionar vrniti vse prekomerno izplačane
stroške z obrestmi v državni proračun Republike Slovenije.
14. člen
(poročila o izvajanju nalog)
(1) O opravljenih nalogah iz letnega
programa dela JSSČ mora koncesionar voditi evidenco.
(2) Koncesionar mora ministrstvu do
konca marca tekočega leta poslati letno poročilo o opravljenem delu in letno
finančno poročilo o izvedbi nalog JSSČ za preteklo koledarsko leto.
(3) Letno poročilo o opravljenem delu
iz prejšnjega odstavka zajema vsebinsko poročilo in dokazila o izpolnitvi
prevzetih obveznosti glede:
-       
ciljev nalog iz programa in letnega programa ter doseženih kazalnikov;
-       
uresničitve programa in letnega programa;
-       
posebnosti pri izvedbi programa in letnega programa;
-       
predlogov za nadaljnje delo.
(4) Letno finančno poročilo o izvedbi
nalog JSSČ iz drugega odstavka tega člena mora vsebovati:
-       
obrazložitev porabe sredstev;
-       
obseg izvedenih nalog;
-       
vrednost izvedenih nalog;
-       
pregled priliva sredstev iz proračuna Republike Slovenije in drugih
virov, ki se nanašajo na izvajanje JSSČ, ter pregled celotne finančne
konstrukcije nalog, ki se deloma financirajo v sklopu JSSČ.
15. člen
(nadzor)
(1) Strokovni nadzor nad izvajanjem
nalog JSSČ izvaja ministrstvo v skladu z zakonom, ki ureja kmetijstvo.
(2) Inšpekcijski nadzor nad izvajanjem
nalog JSSČ izvaja inšpekcija, pristojna za kmetijstvo.
16. člen
(vračilo sredstev)
Koncesionar mora ob ugotovitvi nenamenske
porabe proračunskih sredstev sredstva vrniti v proračun Republike Slovenije
skupaj z zakonitimi zamudnimi obrestmi.
17. člen
(podaljšanje koncesije)
Če po preteku koncesijskega obdobja, za
katerega je bila podeljena koncesija, postopek javnega razpisa še ni
pravnomočno končan, se lahko koncesija obstoječemu koncesionarju podaljša, če
koncesionar izpolnjuje predpisane pogoje in se v tem letu nadaljujejo enaki
ukrepi, ki so opredeljeni za zadnje leto trajanja koncesije, in v enakem obsegu
razpoložljivih finančnih sredstev proračuna Republike Slovenije, vendar za
največ eno leto.
18. člen
(prenehanje veljavnosti)
Z dnem uveljavitve te uredbe prenehata
veljati Uredba koncesiji za opravljanje javne svetovalne službe v čebelarstvu
(Uradni list RS, št. 83/09) in Uredba o določitvi programa javne svetovalne
službe v čebelarstvu (Uradni list RS, št. 37/10).
19. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.
Št. 00715-6/2015
Ljubljana, dne 12. februarja
2015
EVA 2014-2330-0194
Vlada Republike Slovenije
Boris Koprivnikar l.r.
Podpredsednik

Priloga: Vrednost
za merila pri izbiri koncesionarja