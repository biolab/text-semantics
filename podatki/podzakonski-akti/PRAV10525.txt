1. SPLOŠNE DOLOČBE
1. člen
Ta pravilnik določa način merjenja in razvrščanja po
dimenzijah, kakovosti in namenu rabe za gozdne lesne sortimente iz gozdov, ki
so v lasti Republike Slovenije.
2. člen
Gozdni lesni sortimenti so ves posekan les gozdnih drevesnih
vrst, in sicer s skorjo ali brez nje, in obsegajo: les v okrogli obliki,
razcepljen ali v drugi obliki (veje, korenine, panji in tvorbe) ter lesne
sekance iz lesa, pridobljenega neposredno v gozdu.
3. člen
Za poimenovanje okroglega lesa se uporabljajo terminološki
standardi: SIST EN 844-1, SIST EN 844-2, SIST EN 844-4, SIST EN 844-5, SIST EN
844-7, SIST EN 844-8, SIST EN 844-10, SIST EN 844-11 in SIST EN 844-12.
2. MERJENJE GOZDNIH LESNIH SORTIMENTOV
4. člen
(1) Za merjenje gozdnih lesnih sortimentov se uporablja
standard SIST EN 1309-2.
(2) Ne glede na prejšnji odstavek se v primeru ene meritve
premer izraža v centimetrih, zaokroženo navzdol. V primeru dveh meritev se
posamezni meritvi zaokrožita navzdol, srednji premer sortimenta pa se določi
tako, da se povprečni premer dveh meritev zaokroži navzdol na cel centimeter. 
(3) Ne glede na prvi odstavek tega člena se za drogove za
nadzemne vode uporablja standard SIST EN 12479.
5. člen
(1) Količina gozdnih lesnih sortimentov se določa z volumnom
ali maso v merskih enotah v skladu s predpisom, ki ureja merske enote, ali s
številom kosov. 
(2) Če se količina gozdnih lesnih sortimentov določa z
volumnom, se izraža v kubičnih metrih (m3) okroglega lesa z navedbo,
ali volumen obsega tudi skorjo ali ne in ali gre za dejanski volumen ali tržni
volumen. 
(3) Ne glede na prejšnji odstavek se volumen lesa za kurjavo,
lesa za proizvodnjo ivernih in vlaknenih plošč ter lesa za proizvodnjo celuloze
lahko izraža v prostorninskih metrih (prm), volumen sekancev pa v nasutih
kubičnih metrih (nm3). Volumen zložaja v prostorninskih metrih se
izmeri v skladu s standardom SIST EN 1309-2, volumen v nasutih kubičnih metrih
pa kot geometrijski volumen kontejnerja. Za določanje gostote nasutja sekancev
se uporablja standard SIST EN 15103. 
(4) Če se količina določa z maso, se ta ugotovi s tehtanjem,
izraža pa se v kilogramih ali tonah, in sicer kot masa lesa v dobavljenem
stanju ali kot masa absolutno suhega lesa. Preračun v maso absolutno suhega
lesa se izvede s pomočjo količnika, ki se izračuna na podlagi ugotovljene
vlažnosti v vzorcih lesa v dobavljenem stanju ali s količniki iz strokovne
literature.
6. člen
Debelina in dolžina kosov okroglega lesa ter velikost
skladovnic prostorninskega lesa se merijo z ročnimi ali elektronskimi merilnimi
napravami, ki morajo biti umerjene, uradno pregledane, vzdrževane in brezhibne.
7. člen
(1) Količina prostorninskega lesa se lahko izraža v
ekvivalentih kubičnih metrov okroglega lesa s skorjo ali brez nje, ki se določi
tako, da se prostornina zložaja, izraženega v prostorninskih metrih, pomnoži s
pretvorbenim faktorjem 0,7, nasutja, izraženega v nasutih kubičnih metrih, pa s
pretvorbenim faktorjem 0,4. 
(2) Pretvorbena faktorja iz prejšnjega odstavka sta lahko
drugačna, če se razlika ugotovi s posebnimi meritvami ali če se o njej
sporazumeta prodajalec in kupec.
3. RAZVRŠČANJE GOZDNIH LESNIH SORTIMENTOV
8. člen
Gozdni lesni sortimenti se razvrščajo po: 
-       
drevesnih vrstah in njihovih skupinah, 
-       
dimenzijah, 
-       
namenu rabe, 
-       
kakovosti.
9. člen
Za razvrščanje gozdnih lesnih sortimentov po drevesnih vrstah
se uporabljajo tržna imena gozdnih drevesnih vrst in tržne skupine gozdnih
drevesnih vrst, ki so navedene v prilogi 1, ki je sestavni del tega pravilnika.
10. člen
Za razvrščanje gozdnih lesnih sortimentov po dimenzijah se uporablja
standard SIST EN 1315.
11. člen
(1) Gozdni lesni sortimenti se razvrščajo po namenu rabe v: 
-       
hlodovino, 
-       
les za celulozo in plošče, 
-       
drug okrogel industrijski (tehnični) les in 
-       
les za kurjavo. 
(2) Hlodovina je okrogel les, ki se uporablja za proizvodnjo
žaganega lesa (vključno z železniškimi pragovi) in za proizvodnjo furnirja. V
hlodovino se uvrščajo gozdni lesni sortimenti, ki jih je mogoče uvrstiti v
katerega koli izmed kakovostnih razredov iz priloge 2, ki je sestavni del tega
pravilnika. 
(3) Les za celulozo in plošče je ves okrogel les, razen
hlodov, ki se uporablja za proizvodnjo celuloze, ivernih plošč in vlaknenih
plošč. 
(4) Drug okrogel industrijski oziroma tehnični les je okrogel
les, ki se uporablja predvsem za drogove, pilote, stebre, ograje, jamske
opornike, pridobivanje tanina, destilacijo, vžigalice in lesno galanterijo. 
(5) Les za kurjavo je les iz debla in vej, ki se uporablja
kot kurivo ali gorivo.
12. člen
(1) Pri razvrščanju gozdnih lesnih sortimentov po kakovosti
se upošteva kvarni vpliv napak lesa, ki se ugotavljajo oziroma merijo na
zunanjosti gozdnih lesnih sortimentov, kot je določeno v prilogi 3, ki je
sestavni del tega pravilnika. 
(2) Kvarni vpliv napak lesa se lahko ocenjuje ali meri v
skladu s standardoma SIST EN 1310 in SIST EN 1311. 
(3) Če se iz gozdnih lesnih sortimentov izdelujejo drogovi za
nadzemne vode, se smiselno uporablja standard SIST EN 12510.
13. člen
(1) Za razvrščanje po kakovosti se za hlodovino uporabljajo
kakovostni razredi iz priloge 2. 
(2) Za razvrščanje po kakovosti se uporabljajo tudi standardi
SIST EN 1316-1, SIST EN 1316-2, SIST EN 1316-3, SIST EN 1927-1, SIST EN 1927-2
in SIST EN 1927-3.
4. KONČNI DOLOČBI
14. člen
Z dnem uveljavitve tega pravilnika preneha veljati Pravilnik
o merjenju in razvrščanju gozdnih lesnih proizvodov (Uradni list RS, št. 72/03
in 17/11 – ZTZPUS-1).
15. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-305/2011
Ljubljana, dne 28. septembra 2011
EVA 2011-2311-0020
mag. Dejan Židan l.r. 
Minister 
za kmetijstvo, 
gozdarstvo in prehrano

Priloga
1: Tržna imena in tržne skupine gozdnih drevesnih vrst
Priloga
2: Kakovostni razredi za razvrščanje hlodovine
Priloga
3: Merjenje kvarnega vpliva napak