I. SPLOŠNE DOLOČBE
1. člen
(1) Ta uredba določa način, predmet in pogoje opravljanja
državne gospodarske javne službe ravnanja z odpadno električno in elektronsko
opremo na območju Republike Slovenije (v nadaljnjem besedilu: javna služba) v
skladu z določbami Direktive Evropskega Parlamenta in Sveta 2002/96/EC z dne
27. januarja 2003 o odpadni električni in elektronski opremi (UL L št. 37, z
dne 13. 2. 2003) o kolektivnem sistemu vračanja odpadne električne in
elektronske opreme (v nadaljnjem besedilu: odpadna EE oprema), v okviru
katerega distributerji in končni uporabniki EE opreme oddajajo, izvajalec javne
službe pa v imenu in za račun proizvajalcev in pridobiteljev električne in
elektronske opreme (v nadaljnjem besedilu: EE oprema) prevzema odpadno EE
opremo.
(2) Storitve javne službe so:
-       
prevzemanje odpadne EE opreme, ki jih oddajajo izvajalcu javne službe
uporabniki storitev javne službe,
-       
zbiranje, razvrščanje in skladiščenje odpadne EE opreme,
-       
oddaja zbrane odpadne EE opreme v obdelavo zaradi ponovne uporabe,
recikliranja ali odstranjevanja ostankov predelave,
-       
obveščanje javnosti o načinu oddajanja odpadne EE opreme.
(3) Ta uredba je v delu, kjer so določeni predmet in pogoji
za opravljanje te javne službe, koncesijski akt.
2. člen
Storitve javne službe se izvajajo za odpadno EE opremo v
skladu s predpisom, ki ureja ravnanje z odpadno električno in elektronsko
opremo.
3. člen
(1) Določbe te uredbe ne veljajo za odpadno EE opremo, za
katero je proizvajalec ali pridobitelj EE opreme pridobil dovoljenje za
zbiranje odpadne EE opreme v skladu s predpisom, ki ureja ravnanje z odpadno
električno in elektronsko opremo.
(2) Ne glede na določbe prejšnjega odstavka, določbe te
uredbe ne veljajo tudi za odpadne tiskarske tonerje, za katere je v skladu s
predpisom, ki ureja ravnanje z odpadno električno in elektronsko opremo,
oddajanje te odpadne EE opreme zbiralcem odpadnih tiskarskih tonerjev urejeno
na poseben način.
4. člen
Izrazi, ki so uporabljeni v tej uredbi, imajo naslednji
pomen:
1.     
center za obdelavo je objekt ali del objekta, ki ga upravlja izvajalec
javne službe in je urejen za obdelavo odpadne EE opreme;
2.     
distributer je vsaka oseba, ki zaradi dajanja EE opreme v promet na
območju Republike Slovenije dobavlja EE opremo končnim uporabnikom. Za
distributerja se šteje tudi proizvajalec, če proizvedeno ali uvoženo EE opremo
dobavi neposredno končnemu uporabniku, in pridobitelj, če EE opremo,
pridobljeno v drugi državi članici EU, neposredno dobavi končnemu uporabniku;
3.     
EE oprema je oprema, določena v predpisu, ki ureja ravnanje z odpadno
električno in elektronsko opremo;
4.     
izvajalec lokalne gospodarske javne službe varstva okolja (v nadaljnjem
besedilu: izvajalec lokalne javne službe) je oseba, ki je v skladu s predpisi,
ki urejajo lokalne gospodarske javne službe varstva okolja, pristojna za
izvajanje lokalne gospodarske javne službe zbiranja in prevoza komunalnih
odpadkov;
5.     
končni uporabnik je vsaka oseba, ki je uporabljala, uporablja ali
namerava uporabljati EE opremo, ali oseba, pri kateri zaradi njene dejavnosti
nastaja odpadna EE oprema, kot na primer vzdrževanje EE opreme ali razgradnja
objektov, naprav ali vozil, v katera je vgrajena EE oprema;
6.     
obdelava je vsaka dejavnost v zvezi z odpadno EE opremo, potem ko je
bila predana v objekt za odpravo onesnaževanja, razgradnjo, drobljenje,
predelavo ali obdelavo pred odstranjevanjem, ter vsaka druga dejavnost, ki se
izvaja zaradi predelave oziroma odstranjevanja odpadne EE opreme;
7.     
odpadna EE oprema je električna in elektronska oprema, ki je odpadek v
skladu s predpisom, ki ureja ravnanje z odpadki, vključno z vsemi sestavinami,
podsklopi in potrošnim materialom, ki so del opreme, ko se jo zavrže;
8.     
odpadna EE oprema iz gospodinjstev je odpadna EE oprema, ki nastaja v
gospodinjstvih ali v industriji, obrti in storitvenih dejavnosti ter je zaradi
svoje narave in količine podobna EE opremi iz gospodinjstev;
9.     
odpadna EE oprema, ki ni odpadna EE oprema iz gospodinjstev, je odpadna
EE oprema, ki nastaja iz opreme, ki se v skladu s predpisom, ki ureja ravnanje
z odpadno električno in elektronsko opremo, ne uporablja v gospodinjstvu;
10.  
odstranjevanje je odstranjevanje v skladu s predpisom, ki ureja ravnanje
z odpadki;
11.  
ponovna uporaba je ponovna uporaba odpadne EE opreme ali njenih
sestavnih delov za enak namen, za katerega je bila narejena, vključno z
nadaljnjo uporabo opreme ali njenih sestavnih delov, ki so oddani v zbirne
centre, distributerjem, osebam, ki odpadno EE opremo reciklirajo, ali proizvajalcem;
12.  
predelava je vsak postopek, ki se šteje za predelavo v skladu s
predpisom, ki ureja ravnanje z odpadki;
13.  
proizvajalec je proizvajalec EE opreme iz predpisa, ki ureja ravnanje z
odpadno električno in elektronslo opremo;
14.  
pridobitelj EE opreme (v nadaljnjem besedilu: pridobitelj) je oseba, ki
zaradi izvajanja dejavnosti trgovine z EE opremo pridobi EE opremo v drugi
državi članici EU in jo vnese na ozemlje Republike Slovenije;
15.  
recikliranje je ponovna uporaba materialov po obdelavi ali predelava
odpadkov za njihov prvotni namen ali za druge namene, razen energetske
predelave;
16.  
stara bremena odpadne EE opreme so bremena zaradi nastajanja odpadne EE
opreme zaradi EE opreme, ki je dana v promet pred 13. avgustom 2005;
17.  
zbiralnica je objekt ali prostor v objektu, ki ga upravlja proizvajalec,
distributer ali izvajalec javne službe sam ali v njegovem imenu in za njegov
račun njegov podizvajalec in je urejen za prevzemanje odpadne EE opreme za
začasno skladiščenje in razvrščanje odpadne EE opreme ter druge aktivnosti,
povezane z njeno oddajo v predelavo oziroma center za obdelavo.
II. ORGANIZACIJSKA ZASNOVA IZVAJANJA JAVNE SLUŽBE
5. člen
(1) Javno službo opravlja koncesionar, ki pridobi koncesijo
za opravljanje te javne službe.
(2) Koncesijo za Republiko Slovenijo, ki je koncedent,
podeljuje Vlada Republike Slovenije (v nadaljnjem besedilu: vlada).
(3) Koncesija se podeli za celotno območje Republike
Slovenije.
(4) Koncesija se podeli posebej za ravnanje z odpadno EE
opremo iz gospodinjstev in posebej za ravnanje z odpadno EE opremo, ki ni
odpadna EE oprema iz gospodinjstev.
(5) Koncesiji iz prejšnjega odstavka se lahko podelita enemu
koncesionarju.
(6) Uporabniki storitev javne službe so:
-       
distributer za odpadno EE opremo iz gospodinjstev, ki jo prevzame od
končnih uporabnikov, če ne gre za stara bremena odpadne EE opreme, odpadno EE
opremo pa je proizvedel proizvajalec ali pridobitelj, ki je v skladu z
določbami predpisa, ki ureja ravnanje z odpadno električno in elektronsko
opremo, svoje obveznosti v zvezi s prevzeto odpadno EE opremo prenesel na
izvajalca javne službe,
-       
distributer za odpadno EE opremo, ki ni odpadna EE oprema iz
gospodinjstev, ki jo prevzame od končnih uporabnikov, če je odpadno EE opremo
proizvedel proizvajalec ali pridobitelj, ki je v skladu z določbami predpisa,
ki ureja ravnanje z odpadno električno in elektronsko opremo, svoje obveznosti
v zvezi s prevzeto odpadno EE opremo prenesel na izvajalca javne službe,
-       
izvajalec lokalne javne službe za odpadno EE opremo iz gospodinjstev, ki
jo zbere v okviru ločenega zbiranja frakcij komunalnih odpadkov,
-       
končni uporabnik, ki za izvajanje svoje dejavnosti, ki ni dejavnost
trgovine z EE opremo, pridobiva v državah članicah EU ali uvaža EE opremo sam,
in je v skladu s predpisom, ki ureja ravnanje z odpadno električno in
elektronsko opremo, svoje obveznosti v zvezi z odpadno EE opremo prenesel na
izvajalca javne službe in
-       
končni uporabnik za odpadno EE opremo, ki ni odpadna EE oprema iz
gospodinjstev, in je v skladu z določbami predpisa, ki ureja ravnanje z odpadno
električno in elektronsko opremo, ne more oddati distributerju, ker gre za
stara bremena odpadne EE opreme.
III. OBSEG IZVAJANJA KONCESIJE
6. člen
(1) Koncesionar mora zagotoviti redno in brezplačno
prevzemanje:
-       
odpadne EE opreme iz gospodinjstev, ki jo v okviru ločenega zbiranja
frakcij komunalnih odpadkov zberejo izvajalci lokalne javne službe,
-       
odpadne EE opreme iz gospodinjstev, ki jo v zbiralnicah koncesionarja
oddajajo distributerji,
-       
odpadne EE opreme, ki ni odpadna EE oprema iz gospodinjstev, v zbiralnicah
koncesionarja pa jo oddajajo distributerji,
-       
odpadne EE opreme, ki ni odpadna EE oprema iz gospodinjstev, v
zbiralnicah koncesionarja pa jo oddajajo končni uporabniki četrte in pete
alinee šestega odstavka prejšnjega člena.
(2) Koncesionar mora zagotoviti obratovanje dovolj velikega
števila zbiralnic, razporejenih na območju izvajanja koncesije tako, da zračna
razdalja od zbiralnic do prodajnih mest EE opreme, za katero je proizvajalec
ali pridobitelj svoje obveznosti v zvezi s prevzeto odpadno EE opremo prenesel
na izvajalca javne službe, ni večja od 30 km.
(3) Zbiralnica mora biti opremljena za sočasno hrambo vseh
razredov EE opreme, v katere se razvršča odpadna EE oprema v skladu s
predpisom, ki ureja ravnanje z odpadno električno in elektronsko opremo.
(4) Za zbiranje odpadne EE opreme mora koncesionar pred
začetkom izvajanja javne službe pridobiti potrdilo ministrstva, pristojnega za
okolje (v nadaljnjem besedilu: ministrstvo), o vpisu v evidenco zbiralcev
odpadkov po predpisih o ravnanju z odpadki.
(5) Če upravlja zbiralnico podizvajalec koncesionarja, mora
za zbiralnico pridobiti potrdilo iz prejšnjega odstavka podizvajalec.
(6) Koncesionar mora obveščati javnost o načinu oddajanja
odpadne EE opreme.
7. člen
(1) Koncesionar mora imeti najmanj en center za obdelavo, ki
izpolnjuje tehnične zahteve pri obdelavi in skladiščenju odpadne EE opreme v
skladu s predpisom, ki ureja ravnanje z odpadno električno in elektronsko
opremo.
(2) Koncesionar mora zagotoviti, da ima predelava prevzete
odpadne EE opreme prednost pred njenim odstranjevanjem, pri predelavi pa ima
prednost ponovna uporaba in recikliranje materialov in snovi pred drugimi
načini predelave.
(3) Koncesionar mora zagotoviti, da so pri ponovni uporabi in
recikliranju ter pri celotni predelavi odpadne EE opreme doseženi deleži,
izraženi v odstotkih celotne mase zbrane odpadne EE opreme, iz predpisa, ki
ureja ravnanje z odpadno električno in elektronsko opremo.
8. člen
(1) Koncesionar mora zagotoviti, da se sestavni deli,
pridobljeni po obdelavi odpadne EE opreme v centru za obdelavo, ponovno
uporabljajo, reciklirajo in predelujejo na drug način ali odstranjujejo redno
in brez zastojev, doma ali v tujini, z zmogljivostjo, ki preprečuje kopičenje
sestavnih delov v centru za obdelavo.
(2) Zmogljivost nadaljnje predelave sestavnih delov obdelane
odpadne EE opreme iz prejšnjega odstavka je za posamezno leto določena v
operativnem programu varstva okolja na področju ravnanja z odpadno EE opremo.
(3) Če se letna količina odpadne EE opreme, ki jih uporabniki
storitev javne službe oddajo koncesionarju, poveča, mora koncesionar na zahtevo
koncedenta zagotoviti dodatne zmogljivosti obdelave odpadne EE opreme v centrih
za obdelavo, kakor tudi dodatne zmogljivosti ponovne uporabe, recikliranja
sestavnih delov in njihove druge predelave in od­stranjevanja ostankov
predelave.
(4) Roki, v katerih se mora zagotoviti dodatne možnosti
obdelave odpadne EE opreme ter predelave in odstranjeva­nja njenih sestavnih
delov ter drugi pogoji v zvezi z dodatno predelavo, se določijo v koncesijski
pogodbi.
IV. PODELITEV KONCESIJE
9. člen
(1) Koncedent pridobiva koncesionarja za izvajanje storitev
javne službe na podlagi javnega razpisa
(2) O izbiri koncesionarja odloči vlada z upravno odločbo.
10. člen
(1) Koncedent pripravi razpisno dokumentacijo, katere
sestavni deli morajo biti enaki vsebini razpisa.
(2) Če koncedent pridobi samo nepravilne ali nepopolne
prijave na razpis, se razpis za izvajanje javne službe ponovi.
11. člen
(1) Izbiro koncesionarja opravi vlada na podlagi predloga
posebne strokovne komisije, ki jo imenuje vlada.
(2) Strokovno komisijo sestavljajo trije člani. Dva člana
predlaga minister, pristojen za okolje, tretjega pa minister, pristojen za
finance.
(3) Člani komisije ne smejo biti poslovno ali sorodstveno povezani
s prijavitelji oziroma zaposlenimi pri prijaviteljih. Če izvedo za navedeno
dejstvo naknadno, morajo takoj predlagati svojo zamenjavo. Noben član strokovne
komisije ne sme neposredno komunicirati s prijavitelji, ampak le posredno,
preko ministrstva.
(4) Predsednik strokovne komisije koordinira delo komisije in
pripravi skupno poročilo o ocenjevanju prijav na razpis za vlado.
12. člen
(1) Koncesionar mora izpolnjevati naslednje pogoje:
-       
razpolagati mora z ustrezno izobraženimi kadri,
-       
razpolagati mora z materialnimi viri (tehnična oprema, vozila, stroji,
nepremičnine idr.),
-       
imeti mora objekte ali naprave za prevzem in obdelavo odpadne EE opreme,
-       
podati mora opis in navesti lokacijo zbiralnic in centra za obdelavo ter
predložiti dokazilo o pravici do uporabe zmogljivosti za postopke nadaljnje
predelave sestavnih delov odpadne EE opreme vsaj za čas trajanja koncesije,
-       
usposobljen mora biti za vključitev v informacijski sistem ministrstva
na področju ravnanja z odpadno EE opremo in
-       
mora biti reprezentativni zastopnik proizvajalcev in distributerjev.
(2) Koncesionar mora v svoji prijavi na razpis podrobno
opredeliti izpolnitev pogojev iz prejšnjega odstavka.
(3) Pogoj v zvezi z reprezentativnim zastopanjem
proizvajalcev in distributerjev iz prvega odstavka tega člena izpolnjuje
proizvajalec na območju Republike Slovenije ali pravna oseba v lasti takega
proizvajalca, ki je v obdobju zadnjih treh let pred izborom koncesionarja vsako
leto:
a)    
za koncesijo za ravnanje z odpadno EE opremo iz gospodinjstev:
- 
proizvedel najmanj 33% mase EE opreme iz gospodinjstev od celotne letne
mase te EE opreme, proizvedene v Republiki Sloveniji, in
- 
dal v promet za namen uporabe v Republiki Sloveniji najmanj 33% mase EE
opreme iz gospodinjstev od celotne letne mase te EE opreme, ki je dana v promet
v Republiki Sloveniji;
b)    
za koncesijo za ravnanje z odpadno EE opremo, ki ni odpadna EE oprema iz
gospodinjstev:
- 
dal v promet za namen uporabe v Republiki Sloveniji najmanj 33% mase EE
opreme, ki ni EE oprema iz gospodinjstev, od celotne letne mase te EE opreme,
ki je dana v promet v Republiki Sloveniji.
(4) Pogoj v zvezi z reprezentativnim zastopanjem
proizvajalcev in distributerjev iz prvega odstavka tega člena izpolnjuje tudi
pravna oseba, ki jo je ustanovilo več proizvajalcev ali pridobiteljev ali obeh
na območju Republike Slovenije, ki skupaj izpolnjujejo pogoj o količini
proizvedene in v promet dane opreme iz prejšnjega odstavka.
(5) Podrobnejši opis načina ugotavljanja izpolnjevanja
pogojev iz prvega odstavka tega člena je sestavni del razpisne dokumentacije.
13. člen
(1) Pri izbiri koncesionarjev se upoštevajo naslednja merila:
-       
cena (neto cena v SIT brez DDV) za storitve javne službe, preračunana na
enoto mase prevzete odpadne EE opreme (SIT/kg) in diferencirana po razredih, v
katere se razvršča EE oprema v skladu s predpisom, ki ureja ravnanje z odpadno
električno in elektronsko opremo,
-       
število zbiralnic, ki presega gostoto zbiralnic iz 6. člena te uredbe,
-       
odstotek proizvedene oziroma v promet dane EE opreme, ki presega
odstotek proizvedene oziroma v promet dane EE opreme iz pogojev iz tretjega
odstavka prejšnjega člena,
-       
zmogljivost nadaljnje predelave sestavnih delov odpadne EE opreme, za
katero ima dokazila o pravici uporabe,
-       
reference prijavitelja za zagotavljanje nadaljnje predelave odpadne EE
opreme,
-       
obseg tehnične dokumentacije o razstavljanju odpadne EE opreme, s katero
razpolaga,
-       
logistična rešitev prevoza prevzete odpadne EE opreme od zbiralnic do centra
za obdelavo,
-       
čas vzpostavitve javne službe,
-       
kadrovska zasedba, ki zagotavlja ustrezno izvajanje javne službe,
-       
izdelanost obratne dokumentacije,
-       
komisijski ogled objektov in opreme prijavitelja.
(2) Natančnejši način uporabe meril za izbiro koncesionarjev
je sestavni del razpisne dokumentacije.
(3) Tehnično opremljenost centra za obdelavo ter komisijski
ogled objektov in opreme prijavitelja preverijo člani strokovne komisije iz 11.
člena te uredbe.
14. člen
(1) Koncesija za izvajanje javne službe se podeli za dobo
petih let.
(2) Doba iz prejšnjega odstavka se začne šteti z dnem
sklenitve koncesijske pogodbe.
V. KONCESIJSKA POGODBA
15. člen
(1) Koncesijsko pogodbo podpiše po pooblastilu vlade
minister, pristojen za okolje.
(2) Najkasneje tri mesece po izboru koncesionarja koncedent
pošlje izbranemu koncesionarju v podpis koncesijsko pogodbo, ki jo mora
koncesionar podpisati v roku treh mesecev od prejema. Koncesijska pogodba začne
veljati z dnem podpisa koncesionarja.
(3) Koncesijska pogodba z novim koncesionarjem mora biti
sklenjena pred iztekom roka, za katerega je bila podeljena prejšnja koncesija,
začne pa učinkovati ob izteku roka.
16. člen
V koncesijski pogodbi se določijo:
-       
način in pogoji prevzemanja odpadne EE opreme od uporabnikov storitev,
-       
način in pogoji obdelave odpadne EE opreme v centru za obdelavo,
-       
način nadaljnje predelave sestavnih delov odpadne EE opreme iz 8. člena
te uredbe,
-       
višina finančnih jamstev za izvedbo obdelave odpadne EE opreme ter način
uveljavljanja jamstev,
-       
pogoji odvzema koncesije, če pri obdelavi odpadne EE opreme nastajajo
zastoji, zaradi katerih pride do kopičenja sestavnih delov EE opreme v centru
za obdelavo,
-       
način, obseg in pogoji odkupa koncesije,
-       
pogoji in način prevzema javne službe v režijo,
-       
način potrditve sprememb o načinu ali kraju obdelave odpadne EE opreme s
strani koncedenta in
-       
povprečni odstotek mase odpadne EE opreme, za katero mora biti
zagotovljena ponovna uporaba, recikliranje in predelava v skladu s predpisom,
ki ureja ravnanje z odpadno električno in elektronsko opremo.
17. člen
V koncesijski pogodbi se določijo tudi pogoji in način
izvajanja javne službe za primer nastanka višje sile pri koncesionarju.
18. člen
(1) Koncedent lahko podaljša koncesijo za pet let, če
koncesionar v roku osmih mesecev pred prenehanjem veljavnosti koncesijske
pogodbe pisno predlaga koncedentu podaljšanje koncesijske pogodbe.
(2) Koncesija se lahko podaljša na način in pod pogoji, pod
katerimi je bila podeljena.
(3) Koncedent v primeru predloga za podaljšanje koncesijske
pogodbe ponovno preveri izpolnjevanje splošnih in posebnih pogojev.
19. člen
Koncesijsko razmerje preneha v primerih na način in pod
pogoji, ki jih določa zakon, ki ureja gospodarske javne službe.
20. člen
Koncedent lahko koncesijo odkupi. Način, obseg in pogoji odkupa
se podrobneje določijo v koncesijski pogodbi.
21. člen
Koncedent lahko odvzame koncesijo v primerih, ki jih določa
zakon, ki ureja gospodarske javne službe.
22. člen
(1) Koncedent lahko prevzame javno službo v režijo, če:
-       
je takšen način izvajanja javne službe za koncedenta ekonomsko
ugodnejši,
-       
je zagotovljena večja kakovost izvajanja javne službe,
-       
pride koncesionar v stečaj ali likvidacijo, koncedent pa ugotovi, da v
primernem roku ne bo mogel podeliti koncesije drugemu koncesionarju.
(2) Podrobneje se prevzem javne službe v režijo uredi v
koncesijski pogodbi.
VI. NAČIN IZVAJANJA JAVNE SLUŽBE
23. člen
(1) Izvajanje javne službe mora potekati tako, da se
zagotavlja za uporabnike storitev javne službe stalna in pravočasna storitev.
(2) Koncesionar mora izvajati javno službo v celotnem
obdobju, za katerega mu je podeljena koncesija, s svojimi kadrovskimi,
finančnimi in tehničnimi zmogljivostmi redno in nemoteno.
24. člen
(1) Koncesionar mora zagotoviti izvajanje javne službe v
polnem obsegu tudi v primeru stavke pri njem zaposlenih delavcev.
(2) Če koncesionar po preteku enega meseca od začetka stavke
ne more zagotoviti izvajanja javne službe, mora dati koncedentu za čas trajanja
stavke na razpolago objekte in naprave ter vozila za izvajanje javne službe, ki
so oprede­ljeni v koncesijski pogodbi.
25. člen
(1) Koncesionar izvaja javno službo v svojem imenu in za svoj
račun.
(2) Podrobnejši pogoji za izvajanje javne službe in način
njenega izvajanja se lahko določijo v koncesijski pogodbi.
(3) Koncesionar nosi vse stroške v zvezi s koncesijo.
(4) Koncesionar lahko za upravljanje zbiralnice in prevoz
odpadne EE opreme od zbiralnic oziroma od zbirnih centrov izvajalca lokalne
javne službe do centra za obdelavo najame drugo osebo (v nadaljnjem besedilu:
podizvajalec).
(5) V postopku izbire koncesionarja mora prijavitelj navesti
ime podizvajalca že v svoji prijavi na razpis, če pa ga želi vključiti v
izvajanje javne službe po podpisu koncesijske pogodbe, mora koncedent s tem
soglašati.
26. člen
(1) Koncesionar lahko izvaja tudi druge dejavnosti, za katere
je registriran, vendar pa njihovo izvajanje ne sme vplivati na izvajanje javne
službe.
(2) Za izvajanje koncesionirane javne službe mora koncesionar
voditi posebno ločeno računovodstvo in druge evidence, ki bodo omogočale
finančni in drugi nadzor nad poslovanjem koncesionarja v zvezi z nadzorom nad
izvajanjem koncesije.
(3) Koncesionar ne sme opravljati dejavnosti, ki bi bila v
nasprotju z namenom in načinom izvajanja javne službe.
27. člen
(1) Uporaba storitev javne službe je obvezna za vse
uporabnike storitev javne službe.
(2) Izvajalec lokalne javne službe ima v odnosu do
koncesionarja pravico, da v enem od svojih zbirnih centrov ali objektov za
obdelavo komunalnih odpadkov sam uredi prevzemno mesto odpadne EE opreme, s
katerega mora koncesionar redno prevzemati odpadno EE opremo in njene sestavne
dele.
28. člen
V razmerjih do koncesionarja in koncedenta imajo uporabniki
naslednje pravice:
-       
pravico do trajnega, rednega in nemotenega zagotavljanja storitev
koncesionarja,
-       
pravico do enake obravnave glede kakovosti in dostopnosti storitev in
-       
pravico do zagotovljenih cen storitev, ki se razlikujejo glede na maso
odpadne EE opreme in njen razred, v katerega se razvršča v skladu s predpisom,
ki ureja ravnanje z odpadno električno in elektronsko opremo.
29. člen
Končni uporabniki so kot uporabniki storitev javne službe
upravičeni do brezplačne oddaje odpadne EE opreme v zbiralnici ali v centru za
obdelavo.
VII. FINANCIRANJE JAVNE SLUŽBE
30. člen
Viri financiranja koncesionirane javne službe po tej uredbi
so:
-       
plačila proizvajalcev in pridobiteljev, ki so v skladu z določbami
predpisa, ki ureja ravnanje z odpadno električno in elektronsko opremo, svoje
obveznosti v zvezi s prevzeto odpadno EE opremo prenesli na izvajalca javne
službe,
-       
plačila končnih uporabnikov iz četrte in pete alinee šestega odstavka 5.
člena te uredbe in
-       
sredstva proračuna Republike Slovenije, pridobljena iz prihodkov
državnega proračuna iz obračuna okoljske dajatve zaradi starih bremen odpadne
električne in elektronske opreme in namenjena za ravnanje z odpadno EE opremo
iz gospodinjstev, ki so stara bremena odpadne EE opreme.
31. člen
(1) Ceno storitev koncesionirane javne službe določi vlada.
(2) Vlada določi ceno na podlagi predlagane cene za izvajanje
storitev javne službe izbranega kandidata iz prijave na razpis, pri čemer pa
upošteva, da ta cena ne sme presegati primerljivih cen za podobne storitve v
drugih državah članicah EU.
(3) Pri oblikovanju cene opravljanja storitev javne službe se
upošteva tudi cena sestavnih delov in materialov odpadne EE opreme kot
sekundarne surovine.
(4) Cena storitev javne službe je lahko različna glede na
razrede, v katere se odpadna EE oprema razvršča v skladu s predpisom, ki ureja
ravnanje z odpadno električno in elektronsko opremo.
32. člen
(1) Stroški koncesionarja obsegajo predvsem:
-       
stroške prevzemanja, zbiranja in razvrščanja,
-       
stroške skladiščenja, priprave za transport in odvaža­nja v center za
obdelavo,
-       
stroške obdelave odpadne EE opreme v centru za obdelavo,
-       
stroške nadaljnje predelave iz 8. člena te uredbe in
-       
stroške informiranja javnosti.
(2) Koncesionar mora dati koncedentu na njegovo zahtevo vse
podatke, ki so potrebni za oceno stroškov storitev javne službe.
33. člen
(1) Koncesionar mora predložiti koncedentu garancijo za vsako
leto trajanja koncesijske pogodbe posebej, in sicer za prvo leto izvajanja
javne službe najkasneje 30 dni pred začetkom opravljanja storitev javne službe
ter za vsako naslednje leto najkasneje do 30. decembra tekočega leta.
(2) Garancijo za izpolnitev obveznosti koncesionarja je lahko
dana v obliki bančne garancije ali zavarovalne police v korist ministrstva.
(3) Višina garancije mora zadoščati za kritje vseh stroškov
zbiranja, predelave in odstranjevanja ostankov predelave za četrtino ocenjene
letne količine odpadne EE opreme, ki nastaja na območju Republike Slovenije v
obdobju izvajanja javne službe in je določena v operativnem programu varstva
okolja na področju ravnanja z odpadno EE opremo.
(4) Koncesionar lahko uporabi garancijo potem, ko je
ministrstvo na podlagi pregleda poročila o ravnanju z odpadno EE opremo, ki ga
je koncesionar posredoval v skladu s predpisom, ki ureja ravnanje z odpadno
električno in elektronsko opremo, za preteklo koledarsko leto ugotovilo in
izdalo koncesionarju potrdilo, da so izpolnjene njegove obveznosti iz tega
pravilnika za preteklo leto.
(5) Ministrstvo izda potrdilo iz prejšnjega odstavka v 30
dneh po prejemu popolnega poročila o ravnanju z odpadno EE opremo.
VIII. NADZOR
34. člen
Nadzor nad izvajanjem te uredbe opravljajo inšpektorji,
pristojni za varstvo okolja.
IX. PREHODNE IN KONČNA DOLOČBA
35. člen
Storitve javne službe so za uporabnike storitev javne službe
obvezne od 13. avgusta 2005.
36. člen
Ta uredba začne veljati petnajsti dan po objavi v Uradnem
listu Republike Slovenije.
Št. 354-33/2004-1
Ljubljana, dne 21. oktobra 2004.
EVA 2003-2511-0229
Vlada Republike Slovenije
mag. Anton Rop l. r.
Predsednik