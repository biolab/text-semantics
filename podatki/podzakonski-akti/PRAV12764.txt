1. člen
S tem pravilnikom se določa podrobnejši način elektronskega vročanja
v davčnih zadevah.
2. člen
Zavezanci za davek iz prvega in drugega odstavka 85.a člena
Zakona o davčnem postopku (Uradni list RS, št. 13/11 – uradno prečiščeno
besedilo, 32/12, 94/12, 101/13 – ZDavNepr, 111/13, 25/14 – ZFU, 40/14 – ZIN-B,
90/14 in 91/15; v nadaljnjem besedilu: ZDavP-2) lahko prek portala eDavki
davčnemu organu sporočijo elektronski naslov, na katerega želijo prejemati
informativna elektronska sporočila o elektronsko vloženih dokumentih.
3. člen
(1) Ob odložitvi dokumenta v osebno mapo zavezanca za
davek v portalu eDavki (v nadaljnjem besedilu: osebna mapa) se zavezancu za
davek pošlje informativno elektronsko sporočilo, v katerem se navede, da je bil
določenega dne v njegovo osebno mapo odložen dokument, ki ga je treba
elektronsko vročiti po 85.a členu ZDavP-2. Zavezanca za davek se v sporočilu
opozori, da mora dokument prevzeti v 15 dneh, sicer se bo z dnem preteka tega
roka vročitev štela za opravljeno.
(2) Če zavezanec za davek v osmih dneh od prejema
informativnega elektronskega sporočila iz prejšnjega odstavka ne prevzame
dokumenta, se mu ponovno pošlje informativno elektronsko sporočilo z opozorilom
o pravnih posledicah neprevzema dokumenta.
(3) Če zavezanec za davek v 15 dneh od prejema
informativnega elektronskega sporočila iz prvega odstavka tega člena ne
prevzame dokumenta, se mu pošlje informativno elektronsko sporočilo, v katerem
se navede, da je zakonski rok za prevzem dokumenta potekel, zato se z dnem
preteka tega roka vročitev šteje za opravljeno.
(4) Informativna elektronska sporočila iz tega člena se
zavezancu za davek pošljejo v osebno mapo in na elektronski naslov, če ga je
sporočil davčnemu organu.
4. člen
Zavezanec za davek ob prevzemu dokumenta z varnim
elektronskim podpisom podpiše elektronsko vročilnico, ki mora vsebovati
naslednje podatke:
-       
številko dokumenta,
-       
navedbo prejemnika,
-       
naslov prejemnika in
-       
datum in čas vročitve.
5. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-893/2015
Ljubljana, dne 23. decembra 2015
EVA 2015-1611-0178
dr. Dušan Mramor l.r.
Minister
za finance