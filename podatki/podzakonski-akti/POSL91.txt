1. člen
Ta poslovnik ureja delo, organizacijo in način dela in
odločanja komisije za opravljanje strokovnih izpitov (v nadaljnjem besedilu: komisija)
za zaposlene, ki opravljajo storitve vseživljenjske karierne orientacije in
posredovanja zaposlitve (v nadaljnjem besedilu: kandidati).
2. člen
Komisija deluje in izvršuje svoje naloge v skladu z Zakonom o
urejanju trga dela (v nadaljnjem besedilu: zakon) in Splošnim aktom o
opravljanju strokovnega izpita za zaposlene, ki opravljajo storitve
vseživljenjske karierne orientacije in posredovanja zaposlitve in o opravljanju
strokovnega izpita za nadzornika v službi za nadzor Zavoda RS za zaposlovanje (v
nadaljnjem besedilu: splošni akt Zavoda). 
Komisija je sestavljena iz predsednika in dveh članov, ki jo
imenuje generalni direktor Zavoda z liste članov izpitnih komisij, kar je
določeno v 15. členu splošnega akta Zavoda. 
Sedež komisije je na sedežu Zavoda RS za zaposlovanje. 
Komisija je odgovorna za opravo strokovnega izpita, in sicer
tako, da vodi strokovni izpit in poda oceno za kandidata, ki je opravljal
strokovni izpit. 
Strokovne in administrativne naloge za izvedbo strokovnih
izpitov pred komisijo opravlja Zavod, ki vodi tudi vso dokumentacijo.
3. člen
Strokovni izpit je sestavljen iz pisnega in ustnega dela, in
sicer iz področij, opredeljenih v programu strokovnega izpita, ki je določen v
5. členu splošnega akta Zavoda. 
O poteku strokovnega izpita vodi in sestavi komisija
zapisnik.
4. člen
Pred začetkom pisnega dela strokovnega izpita komisija
ugotovi prisotnost prijavljenih kandidatov, jim izroči naloge ter pojasni,
katera strokovna literatura jim je dovoljena ob pisanju strokovnega izpita. 
Komisija nadzoruje opravljanje pisnega dela strokovnega
izpita, ki ga sestavljajo po tri vprašanja iz vsakega od področij. 
Pisni del strokovnega izpita traja največ eno šolsko uro. Po
preteku tega časa morajo kandidati nalogo oddati ne glede na to, ali so jo
končali ali ne, pri čemer se v zapisnik vpiše, kdaj je kandidat oddal nalogo. 
Pisne naloge kandidatov pregleda eden od članov komisije. 
Komisija poda oceno pisnega dela strokovnega izpita na
podlagi poročila tistega člana strokovne komisije, ki je pregledal pisno nalogo
kandidata. 
Komisija izda oceno pisnega dela strokovnega izpita, ki je
»uspešno« ali »neuspešno«. 
Pogoj za pristop k ustnemu delu strokovnega izpita je ocena
komisije »uspešno« za pisni del strokovnega izpita.
5. člen
Ustni del izpita se opravlja po končanem pisnem delu
strokovnega izpita, in sicer takoj za tem, ko predsednik komisije kandidatom
razglasi rezultate pisnega dela strokovnega izpita. 
Kandidati pristopajo k ustnemu delu izpita v časovnem
zaporedju, kot so oddajali pisni del strokovnega izpita. 
Komisija kandidatom postavlja posamezna vprašanja iz
področij, in sicer tako, da si kandidat sam izbere vprašanje na način, da ga
»izvleče« iz priloženih vprašanj. 
Komisija oceni ustni del izpita z oceno »uspešno« ali oceno
»neuspešno«.
6. člen
Komisija o poteku strokovnega izpita kandidata vodi in
sestavi zapisnik na določenem obrazcu, tako za pisni, kot tudi za ustni del
strokovnega izpita. 
Komisija po zaključku strokovnega izpita izdela zaključno
oceno za kanditata, ki je pristopil k opravljanju strokovnega izpita, ki se
glasi »uspešno« ali »neuspešno«.
7. člen
Kandidatu, ki je uspešno opravil strokovni izpit, se izda
potrdilo o uspešno opravljenem izpitu za opravljanje storitev vseživljenjske
karierne orientacije in posredovanje zaposlitve. 
Potrdilo o opravljenem strokovnem izpitu podpišeta predsednik
komisije in generalni direktor Zavoda.
8. člen
Dokumentacija o delu komisije se hrani v arhivu Zavoda.
9. člen
Ta poslovnik začne veljati naslednji dan po objavi v Uradnem
listu Republike Slovenije.
Ljubljana, dne 7. aprila 2011
Lučka Žižek l.r. 
Generalna direktorica