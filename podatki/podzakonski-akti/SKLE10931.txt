1. SPLOŠNE DOLOČBE
1. člen
(vsebina sklepa)
Ta sklep:
1.     
določa podrobnejša merila za presojo nastopa obveznosti in izjem iz 118.
člena Zakona o trgu finančnih instrumentov (Uradni list RS, št. 108/10 –
ZTFI-UPB3, 78/11, 55/12, 105/12 – ZBan-1J, 63/13 – ZS-K, 30/16 in 44/16 –
ZRPPB; v nadaljevanju: ZTFI),
2.     
v zvezi z obvestili in informacijami o spremembi pomembnih deležev:
- 
določa standardni obrazec obvestila o spremembi pomembnih deležev,
- 
opredeljuje način določitve koledarja trgovalnih dni,
- 
podrobneje določa primere, v katerih mora delničar ali zavezanec za
obveščanje obvestiti javno družbo o spremembi pomembnega deleža,
- 
podrobneje določa merila za presojo, kdaj bi delničar ali zavezanec za
obveščanje lahko izvedel za pridobitev oziroma odtujitev,
- 
podrobneje določa merila za uporabo izjem iz 122. člena ZTFI,
3.     
v zvezi z obveznostmi imetnikov finančnih instrumentov določa:
- 
podrobnejše značilnosti finančnih instrumentov iz prvega odstavka 119.
člena ZTFI in način izračunavanja skupnega deleža glasovalnih pravic za presojo
pragov pomembnega deleža,
- 
podrobnejša pravila o vsebini obvestila iz prvega odstavka 119. člena
ZTFI z določitvijo standardiziranega obrazca obvestila,
- 
podrobnejša pravila o rokih in naslovniku obvestila,
4.     
določa podrobnejša pravila o objavi informacij o lastnih delnicah javne
družbe.
2. člen
(pojmi)
(1) Pojem finančni instrument, uporabljen v tem sklepu,
ima enak pomen kot finančni instrument iz prvega odstavka 119. člena ZTFI.
(2) Za potrebe tega sklepa se pojem javna družba uporablja
za vse družbe iz prvega in drugega odstavka 117. člena ZTFI.
(3) Ostali pojmi, uporabljeni v tem sklepu, imajo enak
pomen kot v določbah ZTFI.
(4) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. MERILA ZA NASTOP OBVEZNOSTI OZIROMA IZJEM OD
OBVEZNOSTI OBVEŠČANJA O SPREMEMBI POMEMBNIH DELEŽEV
3. člen
(opredelitev običajno kratkega poravnalnega obdobja)
Glede nastopa izjeme od obveznosti obveščanja se skladno s 1.
točko drugega odstavka 118. člena ZTFI kot običajno kratko poravnalno obdobje
šteje obdobje, ki traja najdlje tri trgovalne dni.
4. člen
(obveščanje vzdrževalcev trga)
(1) Vzdrževalec trga iz tretjega odstavka 118. člena
ZTFI mora Agenciji za trg vrednostnih papirjev (v nadaljevanju: Agencija)
nemudoma, najkasneje pa v roku 4 trgovalnih dni od sklenitve pogodbe o
izvajanju poslov vzdrževanja trga za posamezno delnico ali finančni instrument
sporočiti:
-       
javno družbo, s katero je sklenil pogodbo o izvajanju poslov vzdrževanja
trga,
-       
navedbo delnice ali finančnega instrumenta, v zvezi s katerim na podlagi
pogodbe iz prejšnje alineje izvaja ali namerava izvajati posle vzdrževanja
trga,
-       
predvideno obdobje trajanja pogodbe (navesti določen čas, za katerega se
sklepa, oziroma navesti, da je sklenjena za nedoločen čas z možnostjo
prekinitve).
(2) Če vzdrževalec trga preneha s posli vzdrževanja trga
v zvezi s posamezno delnico ali posameznim finančnim instrumentom, o tem
obvesti Agencijo na način in v roku iz prejšnjega odstavka tega člena.
(3) Agencija lahko zahteva, da mora vzdrževalec trga iz
prvega odstavka tega člena delnice in finančne instrumente za namene
vzdrževanja trga voditi na ločenem računu.
(4) Kadar je sklenjen pisni dogovor o vzdrževanju trga
med vzdrževalcem trga ter upravljavcem trga in/ali javno družbo, ga mora
vzdrževalec trga na zahtevo predložiti Agenciji.
5. člen
(nastanek obveznosti obveščanja za delničarje, imetnike
finančnih instrumentov in zavezance za obveščanje)
(1) Delničar, imetnik finančnih instrumentov ali
zavezanec za obveščanje mora obvestiti javno družbo, če doseže ali preseže
posamezni prag pomembnega deleža ali zmanjša delež pod posamezni prag
pomembnega deleža na podlagi nastopa katerega od dejstev iz prvega odstavka
118. člena ZTFI, če hkrati ne predstavlja katere od naslednjih izjem:
-       
izjemo iz drugega, tretjega ali četrtega odstavka 118. člena ZTFI,
-       
izjemo iz 122. člena ZTFI ali
-       
izjemo iz tretjega odstavka 123. člena ZTFI oziroma za delničarja ali
zavezanca za obveščanje če hkrati ne predstavlja tudi katere od naslednjih
izjem:
-       
izjemo iz petega odstavka 118. člena ZTFI ali
-       
izjemo iz 121. člena ZTFI.
(2) Kadar delničar, imetnik delniških opcij ali
zavezanec za obveščanje znotraj istega dne pridobiva in odsvaja, obveznost
obveščanja o spremembi pomembnega deleža zanj nastopi le, če je rezultat
njegovih pridobitev in odsvojitev konec posameznega trgovalnega dne takšen, da
doseže ali preseže prag pomembnega deleža oziroma se zmanjša pod ta prag.
(3) Za potrebe tega sklepa se kot trenutek pridobitve
oziroma odsvojitve šteje dan sklenitve zavezovalnega posla, na podlagi katerega
je delničar, zavezanec za obveščanje ali imetnik finančnih instrumentov
pridobil ali odsvojil delnice ali finančne instrumente, na podlagi katerih je
dosegel katerega od pragov pomembnega deleža, ga presegel ali zmanjšal pod
posamezni prag.
(4) Ne glede na določbo prejšnjega odstavka se v
primerih iz 2. točke prvega odstavka 118. člena ZTFI kot trenutek
pridobitve oziroma odsvojitve šteje dan, ko je imelo korporacijsko dejanje ali drugo
pravno dejstvo za posledico povečanje ali zmanjšanje skupnega števila delnic z
glasovalno pravico.
(5) Če pride do pravno veljavnega razdrtja zavezovalnega
posla iz tretjega odstavka tega člena, je delničar, imetnik finančnih
instrumentov ali zavezanec za obveščanje o tem dejstvu dolžan v smiselno enakem
roku in na smiselno enak način obvestiti javno družbo in Agencijo.
3. IZVAJANJE OBVEŠČANJA O SPREMEMBI POMEMBNIH DELEŽEV
6. člen
(obrazec o spremembi pomembnih deležev)
(1) O doseganju, preseganju ali prenehanju preseganja
posameznega praga pomembnega deleža je delničar ter zavezanec za obveščanje
dolžan javno družbo in Agencijo obvestiti na obrazcu P-DEL s podatki,
navedenimi v njem. Obrazec P-DEL in navodila za njegovo izpolnjevanje so
določeni v Prilogi 1 k temu sklepu.
(2) Delničar oziroma zavezanec za obveščanje mora javni
družbi obvestilo iz prejšnjega odstavka tega člena poslati takoj, ko je mogoče,
in najpozneje četrti trgovalni dan po dnevu, opredeljenem v 1. oziroma 2. točki
drugega odstavka 123. člena ZTFI.
7. člen
(splošna pravila za ugotavljanje spremembe pomembnega
deleža)
Pri ugotavljanju spremembe pomembnega deleža se upoštevajo
naslednja pravila:
-       
za skupno število delnic z glasovalno pravico se šteje zadnje javno
objavljeno skupno število delnic javne družbe z glasovalno pravico ali skupno
število glasovalnih pravic, ki izhajajo iz teh delnic,
-       
pri izračunu skupnega števila delnic z glasovalno pravico ter izračunu
deleža delnic z glasovalno pravico posameznega delničarja, imetnika finančnih
instrumentov ali zavezanca za obveščanje se ne upoštevajo morebitne omejitve
izvrševanja glasovalnih pravic, kot so določene v zakonu ali v veljavnem
statutu javne družbe,
-       
pri izračunu skupnega števila delnic z glasovalno pravico ter izračunu
deleža delnic z glasovalno pravico posameznega delničarja, imetnika finančnih
instrumentov ali zavezanca za obveščanje se ne upoštevajo morebitne še neizdane
delnice ali pravice, na podlagi katerih njihov imetnik lahko pridobi novoizdane
delnice z glasovalno pravico,
-       
kadar glasovalne pravice iz delnic za obvladujočo družbo uresničuje
katera od njenih odvisnih družb, se pri ugotavljanju spremembe pomembnega
deleža seštevajo deleži glasovalnih pravic obvladujoče in odvisnih družb. Kadar
se spremeni le imetništvo delnic ali finančnih instrumentov pri posameznih
obvladujočih ali odvisnih družbah, skupni delež delnic z glasovalno pravico
javne družbe, katerih imetniki so obvladujoča in njene odvisne družbe, pa
ostane enak, so dolžne o spremembi pomembnega deleža obveščati le tiste od
zgoraj navedenih družb, kjer je do spremembe pomembnega deleža prišlo.
8. člen
(posebna pravila za ugotavljanje spremembe pomembnega deleža
ter obveznosti za delničarje in zavezance za obveščanje)
(1) Obveznost poslati sporočila javni družbi o spremembi
pomembnega deleža v skladu z drugim odstavkom 123. člena ZTFI nastane, ko
je obseg, v katerem je delničar oziroma zavezanec za obveščanje upravičen
pridobiti, razpolagati ali uresničevati glasovalne pravice, takšen, da doseže,
preseže ali pade pod prag pomembnega deleža.
(2) Ne glede na določbo prvega odstavka tega člena je v
primeru iz prve točke 120. člena ZTFI obveza glede obveščanja skupna obveza, ki
si jo delijo vse stranke v sporazumu. Stranke sporazuma se lahko dogovorijo, da
o spremembah v imenu vseh strank obvešča ena od strank sporazuma.
(3) Če delničar pooblasti zavezanca za obveščanje za
udeležbo na eni seji skupščine delničarjev v primeru iz osme točke 120. člena
ZTFI, je lahko obvestilo delničarja javni družbi v obliki enkratnega obvestila
v trenutku, ko je pooblastilo dano, če je v obvestilu jasno navedeno, kakšno bo
razmerje glede glasovalnih pravic, ko zavezanec za obveščanje ne bo več mogel
uveljavljati glasovalnih pravic po lastni presoji.
(4) Če zavezanec za obveščanje prejme eno ali več
pooblastil za isto sejo skupščine javne družbe, je lahko obvestilo zavezanca za
obveščanje javni družbi v obliki enkratnega obvestila v trenutku, ko zavezanec
za obveščanje dobi pooblastilo, če je v obvestilu jasno navedeno, kakšno bo
razmerje glede glasovalnih pravic, ko zavezanec za obveščanje ne bo več mogel
uveljavljati glasovalnih pravic po lastni presoji.
(5) Če ima obveznost glede obveščanja skladno s tem
sklepom več zavezancev za obveščanje skupaj, je lahko posamezno obvestilo dano
skupno za vse te osebe, vendar mora biti v njem poleg skupne spremembe
pomembnega deleža natančno razvidna tudi sprememba deleža glasovalnih pravic
posameznega zavezanca za obveščanje.
4. KOLEDAR TRGOVALNIH DNI
9. člen
(določitev koledarja trgovalnih dni)
Koledar trgovalnih dni je koledar, kot ga za posamezni borzni
trg določi upravljavec tega trga in ga na svojih spletnih straneh objavi
Agencija.
5. MERILA ZA PRESOJO, KDAJ BI DELNIČAR ALI ZAVEZANEC ZA
OBVEŠČANJE LAHKO IZVEDEL ZA PRIDOBITEV ALI ODTUJITEV
10. člen
(domneva obveščenosti o pridobitvi ali odtujitvi vrednostnih
papirjev)
Šteje se, da bi delničar ali zavezanec za obveščanje lahko
zvedel za pridobitev, odtujitev oziroma možnost uresničevanja glasovalnih
pravic najkasneje v dveh trgovalnih dneh od sklenitve posla z vrednostnimi
papirji.
6. MERILA ZA UPORABO DRUGIH IZJEM
11. člen
(pogoj za oprostitev od prištevanja deležev)
(1) Za namene oprostitve od prištevanja deležev iz
122. člena ZTFI mora družba, nadrejena družbi za upravljanje ali
investicijski družbi (dalje: nadrejena družba) izpolnjevati naslednje pogoje:
(a)   
ne sme se vmešavati v uveljavljanje glasovalnih pravic, ki jih ima
družba za upravljanje ali investicijska družba, z neposrednimi ali posrednimi
navodili ali na kakršen koli drugačen način,
(b)   
družba za upravljanje ali investicijska družba mora imeti možnost, da
glasovalne pravice, ki pripadajo premoženju, s katerim upravlja, uveljavlja
neodvisno od nadrejene družbe.
(2) Nadrejena družba iz prvega odstavka tega člena, ki
želi izkoristiti oprostitev, mora Agenciji nemudoma posredovati naslednje
informacije:
(a)   
seznam teh družb za upravljanje in investicijskih družb, pri čemer
navede pristojne organe, ki jih nadzirajo, ali da jih ne nadzira noben
pristojni organ, ne imenuje pa zadevnih javnih družb,
(b)   
izjavo, da nadrejena družba za vsako družbo za upravljanje in
investicijsko družbo izpolnjuje pogoje iz prvega odstavka tega člena.
(3) Nadrejena družba je dolžna redno posodabljati seznam
iz točke (a) drugega odstavka tega člena.
12. člen
(oprostitev prištevanja za finančne instrumente)
Če želi nadrejena družba iz prvega odstavka 11. člena tega
sklepa izkoristiti oprostitev prištevanja samo v povezavi s finančnimi
instrumenti iz prvega odstavka 119. člena ZTFI, Agenciji posreduje samo seznam
iz točke (a) drugega odstavka 11. člena tega sklepa.
13. člen
(dokazila o neodvisnosti družbe za upravljanje ali
investicijske družbe)
(1) Nadrejena družba družbe za upravljanje ali
investicijske družbe mora Agenciji na zahtevo dokazati naslednje:
(a)   
organizacijske strukture nadrejene družbe in družbe za upravljanje ali
investicijske družbe so take, da se glasovalne pravice uveljavljajo neodvisno
od nadrejene družbe,
(b)   
osebe, ki odločajo, na kakšen način se uveljavljajo glasovalne pravice,
delujejo neodvisno,
(c)   
če je nadrejena družba stranka svoje družbe za upravljanje ali
investicijske družbe ali ima delež v sredstvih, s katerimi upravlja družba za
upravljanje ali investicijska družba, obstoj jasnega pisnega pooblastila, ki
vzpostavlja neodvisen odnos med nadrejeno družbo in družbo za upravljanje ali
investicijsko družbo.
(2) Minimalna zahteva v okviru točke (a) prejšnjega
odstavka je, da morajo nadrejena družba in družba za upravljanje ali
investicijska družba v pisni obliki pripraviti politike in postopke, ki so
zasnovani tako, da preprečujejo razširjanje informacij v zvezi z uveljavljanjem
glasovalnih pravic med nadrejeno družbo in družbo za upravljanje ali
investicijsko družbo.
14. člen
(neposredna ter posredna navodila)
(1) Za namene točke (a) prvega odstavka 11. člena tega
sklepa „neposredna navodila“ pomenijo vsaka navodila, ki jih da nadrejena
družba ali druga odvisna družba nadrejene družbe in v njih določi, kako naj
družba za upravljanje ali investicijska družba v posameznih primerih uveljavlja
glasovalne pravice.
(2) “Posredna navodila“ pomenijo vsaka splošna ali
specifična navodila ne glede na obliko, ki jih da nadrejena družba ali druga
odvisna družba nadrejene družbe, ki omejujejo pravico družbe za upravljanje ali
investicijske družbe, da glasovalne pravice uveljavlja po lastni presoji, in ki
služijo posebnim poslovnim interesom nadrejene družbe ali drugega odvisnega
podjetja nadrejene družbe.
7. OBVEZNOSTI IMETNIKOV FINANČNIH INSTRUMENTOV
15. člen
(izračunavanje števila glasovalnih pravic, ki se nanašajo na
finančne instrumente)
(1) Število glasovalnih pravic se izračuna glede na
celotni nominalni znesek delnic, ki so osnova finančnega instrumenta, razen
kadar finančni instrument predvideva izključno denarno poravnavo; v tem primeru
se število glasovalnih pravic izračuna na „delta prilagojeni“ osnovi, tako da
se nominalni znesek osnovnih delnic pomnoži z delto instrumenta. V ta namen
imetnik sešteje in priglasi vse finančne instrumente, ki se nanašajo na isto
osnovno javno družbo. Pri izračunu glasovalnih pravic se upoštevajo samo dolge
pozicije. Dolge pozicije se ne pobotajo s kratkimi pozicijami, ki se nanašajo
na isto osnovno javno družbo.
(2) Podrobnejša opredelitev metode za izračun števila
glasovalnih pravic in določanje delte je opredeljena v Delegirani Uredbi Komisije
(EU) 2015/761 z dne 17. decembra 2014 o dopolnitvi Direktive 2004/109/ES
Evropskega parlamenta in Sveta v zvezi z nekaterimi regulativnimi tehničnimi
standardi glede večjih lastniških deležev.
16. člen
(obveznost obveščanja o spremembi pomembnega deleža za
imetnike finančnih instrumentov)
(1) O doseganju, preseganju ali prenehanju preseganja
posameznega praga pomembnega deleža je imetnik finančnih instrumentov dolžan
obvestiti Agencijo in tisto javno družbo, ki je izdajatelj osnovnih delnic. Če
se finančni instrument nanaša na več osnovnih delnic, mora imetnik finančnih
instrumentov obvestiti vsako javno družbo, ki je izdajatelj osnovnih delnic,
posebej.
(2) Imetnik finančnih instrumentov Agencijo in javno
družbo iz prvega odstavka tega člena obvesti na obrazcu P-DEL s podatki,
navedenimi v njem. Obrazec P-DEL in navodila za njegovo izpolnjevanje so
določeni v Prilogi 1 k temu sklepu.
(3) Imetnik finančnih instrumentov je pri izvajanju
obveščanja o spremembi pomembnega deleža dolžan smiselno uporabljati tudi
določbi drugega odstavka 6. člena in 10. člena tega sklepa.
17. člen
(ostale obveznosti imetnikov finančnih instrumentov)
Glasovalne pravice, ki se nanašajo na finančne instrumente,
ki so bili že priglašeni v skladu s 16. členom tega sklepa, se ponovno
priglasi, če je imetnik finančnih instrumentov pridobil osnovne delnice in
skupno število glasovalnih pravic iz delnic, ki jih je izdala ista javna družba
in s takšno pridobitvijo doseže ali preseže posamezen prag pomembnega deleža.
8. OBJAVA INFORMACIJ O SPREMEMBI POMEMBNIH DELEŽEV IN O
SPREMEMBI DELEŽEV LASTNIH DELNIC JAVNE DRUŽBE
18. člen
(obvestilo o spremembi pomembnega deleža)
(1) Javna družba mora objaviti informacije iz obvestila
o spremembi pomembnih deležev, ki ga je prejela od delničarja, imetnika
finančnih instrumentov ali zavezanca za obveščanje skladno s tem sklepom,
takoj, ko je mogoče, najpozneje pa tretji trgovalni dan po prejemu obvestila,
in sicer na način, kot je predpisan za objavo nadzorovanih informacij.
(2) Prvi odstavek tega člena se ne uporablja, če se
informacija iz obvestila o spremembi pomembnega deleža v roku iz prvega
odstavka tega člena objavi v sistemu za centralno shranjevanje nadzorovanih
informacij.
(3) (črtan).
19. člen
(obvestilo o spremembi deleža lastnih delnic)
(1) Javna družba mora objaviti informacijo o spremembi
deleža lastnih delnic, če je neposredno ali posredno pridobila ali odsvojila
delež lastnih delnic, ki dosega ali presega 5 ali 10 odstotkov vseh delnic
javne družbe z glasovalno pravico oziroma se zmanjša pod enega od teh pragov,
nemudoma po sklenitvi posla, vendar najpozneje v štirih trgovalnih dneh po
takšni pridobitvi ali odsvojitvi, in sicer na način, kot je predpisan za objavo
nadzorovanih informacij.
(2) Pri izračunu spremembe deleža lastnih delnic iz prejšnjega
odstavka se upošteva celotno število delnic javne družbe z glasovalno pravico.
(3) Obvestilo iz prvega odstavka mora vsebovati podatke,
kot so predpisani z obrazcem LD. Obrazec LD in navodila za njegovo
izpolnjevanje so določeni v Prilogi 2 k temu sklepu.
(4) Če je javna družba posamezen prag iz prvega odstavka
tega člena dosegla na podlagi več posameznih poslov, ki so bili izvedeni na
enak način, lahko o njih javnost ter Agencijo obvesti na enem obrazcu, vendar
mora v javni objavi poleg navedb iz tretjega odstavka tega člena navesti tudi
podatek o skupnem številu poslov.
20. člen
(obvestilo o spremembi skupnega števila delnic z glasovalno
pravico)
(1) Javna družba mora najkasneje ob koncu vsakega
meseca, v katerem se je zaradi korporacijskega dejanja javne družbe ali drugega
pravnega dejstva spremenilo skupno število delnic z glasovalno pravico, na
katere je razdeljen osnovni kapital javne družbe, ali skupno število
glasovalnih pravic, ki izhajajo iz teh delnic, objaviti informacijo o tej
spremembi in o novem skupnem številu glasovalnih pravic.
(2) Javna družba mora obvestilo iz prvega odstavka tega
člena objaviti na način, kot je predpisan za objavo nadzorovanih informacij.

Priloga
1: Obrazec P-DEL
Priloga
2: Obrazec LD

Sklep o informacijah o pomembnih deležih
(Uradni list RS, št. 72/16) vsebuje naslednji končni določbi:
»9. KONČNI DOLOČBI
21. člen
(prenehanje uporabe sklepa)
Z dnem uveljavitve tega sklepa se preneha uporabljati Sklep o
informacijah o pomembnih deležih (Uradni list RS, št. 106/07, 33/08 in
30/16 – ZTFI-F).
22. člen
(uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembah in dopolnitvah Sklepa o
informacijah o pomembnih deležih (Uradni list RS, št. 80/16) vsebuje naslednjo končno določbo:
»5. člen
Ta sklep začne veljati naslednji dan po objavi v Uradnem
listu Republike Slovenije.«.