I. SPLOŠNE DOLOČBE
1. člen
(vsebina uredbe)
(1) S to uredbo se predpisujejo pogoji
za merilne naprave, meritve, registracijo in sporočanje merilnih rezultatov s
proizvodnih naprav za proizvodnjo električne energije iz obnovljivih virov
energije (v nadaljnjem besedilu: proizvodna naprava OVE) ter proizvodnih naprav
s soproizvodnjo toplote in električne energije z visokim izkoristkom (v
nadaljnjem besedilu: proizvodna naprava SPTE), ki prejemajo za proizvedeno
električno energijo potrdila o izvoru (v nadaljnjem besedilu: PoI) in podpore.
(2) Določbe te uredbe ne posegajo v
predpisane tehnične in obratovalne pogoje iz sistemskih obratovalnih navodil in
soglasij za priključitev sistemskih operaterjev omrežij, na katera so priključene
proizvodne naprave iz prejšnjega odstavka.
2. člen
(opredelitev pojmov)
Izrazi v tej uredbi imajo enak pomen, kakor
ga imajo izrazi v Energetskem zakonu, poleg tega pa še:
-      
biomasa: je
biomasa, ki ustreza tehnični specifikaciji SIST-TS CEN/TS 14961:2005 Trdna
biogoriva–specifikacija in razredi biogoriv, razen biomase za proizvodnjo
bioplina;
-      
bruto proizvedena električna energija: je proizvodnja električne energije v obdobju poročanja, merjena na
sponkah generatorja ali na sponkah drugih sklopov za pretvarjanje drugih vrst
energije v električno. Električna energija, porabljena za obratovanje same
proizvodne naprave, se ne odšteje od bruto proizvedene električne energije;
-      
deklaracija za proizvodno napravo: je javna listina, ki je opredeljena s 64.f členom Energetskega zakona in ki jo v upravnem postopku podeli Javna agencija Republike
Slovenije za energijo proizvodnim napravam, ki izpolnjujejo pogoje za
pridobitev potrdil o izvoru;
-      
digitalne registracijske naprave: so registracijske naprave, ki merilne rezultate shranjujejo v
digitalni obliki;
-      
koristna toplota: je toplota, ki bi se za zadovoljitev ekonomsko opravičljivega
povpraševanja po ogrevanju oziroma hlajenju zagotavljala z drugimi viri, če je
ne bi izkoriščali iz proizvodne naprave;
-      
lastna raba: je
električna energija, porabljena za obratovanje same proizvodne naprave za pogon
napajalnih črpalk, kompresorjev, mlinov, gorilnikov, čistilne naprave in drugih
podobnih naprav, ki so nujne za delovanje proizvodne naprave;
-      
lastni odjem:
je neto proizvedena električna energija, ki se skupaj z energijo, dovedeno iz
omrežja, porabi na kraju samem za druge namene kakor za lastno rabo proizvodne
naprave;
-      
meje proizvodne naprave: so mesta na vstopih in izstopih energij ali drugih veličin v
proizvodno napravo, na katerih so postavljene merilne naprave za meritve, na
podlagi katerih se izdajajo PoI oziroma se ugotavlja doseganje predpisanih
izkoristkov. Za proizvodne naprave SPTE, za katere se določa celotni
izkoristek, prihranek primarne energije ter električna energija, proizvedena v
soproizvodnji z visokim izkoristkom, so znotraj mej proizvodne naprave samo
tisti deli, ki so namenjeni soproizvodnji. Proizvodni deli, ki so namenjeni
samo proizvodnji električne energije, ali naprave, ki so namenjene samo
proizvodnji toplote, so izven mej proizvodne naprave. Pri določanju mej
proizvodnih naprav SPTE se uporablja Odločba Komisije z dne 19. novembra
2008 o vzpostavitvi podrobnejših smernic za izvajanje in uporabo dodatka II k
direktivi 2004/8/ES (UL L št. 338 z dne 17. 12. 2008; v nadaljnjem
besedilu: Odločba 2008/952/ES);
-      
merilne naprave: so naprave za merjenje in registracijo energijskih in drugih
veličin;
-      
merilni rezultat: je meritev, opremljena s časovno značko;
-      
neto proizvedena električna energija: je v obdobju poročanja proizvedena električna energija, izmerjena
na izstopu iz proizvodne naprave, ne glede na to ali gre za lastni odjem ali za
električno energijo, oddano v javno omrežje. Pri neto proizvedeni električni
energiji se lastna raba proizvodne naprave odšteje od proizvedene električne
energije na sponkah generatorjev ali drugih sklopov za pretvarjanje drugih vrst
energije v električno energijo;
-      
obdobje poročanja: je obdobje obratovanja proizvodne naprave SPTE ali OVE, v katerem
se ugotavlja proizvedena količina električne energije v soproizvodnji z visokim
izkoristkom ali iz obnovljivih virov energije, ki jim pripadajo potrdila o
izvoru. Obdobje poročanja za proizvodne naprave SPTE je eno leto obratovanja,
obdobje poročanja za proizvodne naprave OVE je en koledarski mesec obratovanja;
-      
papirne registracijske naprave: so registracijske naprave, ki merilne rezultate zapisujejo na
papir;
-      
registracija:
je shranjevanje merilnih rezultatov.
3. člen
(obvezna namestitev merilnih naprav)
(1) Proizvodna naprava OVE in
proizvodna naprava SPTE, za katero želi proizvajalec pridobiti deklaracijo za
proizvodno napravo, na podlagi katere bo prejemal PoI, mora biti opremljena z
merilnimi napravami.
(2) Proizvodna naprava, ki na podlagi
odločbe o upravičenosti do podpore in pogodbe o zagotavljanju podpore prejema
podporo za proizvedeno električno energijo, mora biti opremljena z napravami za
merjenje in registracijo neto proizvedene električne energije.
4. člen
(podatki o merilnih napravah)
(1) Podatki o merilnih napravah in o
mestu vgradnje opreme so del deklaracije za proizvodno napravo, kakor določa
uredba, ki ureja izdajanje PoI.
(2) Za vse merilne naprave morajo biti
v deklaraciji za proizvodno napravo navedeni naslednji podatki:
-      
merjena energijska oziroma druga veličina,
-      
ime proizvajalca in izdelovalčeva oznaka
(model/tip),
-      
serijska številka,
-      
merilni obseg (obseg, enote),
-      
leto vgradnje,
-      
stanje merilnih naprav ob izdaji deklaracije za
proizvodno napravo (podatki o zagotovljeni merilni sledljivosti z overitvijo
oziroma kalibracijo),
-      
mesto vgradnje.
5. člen
(energijske in druge veličine, ki jih je
treba meriti in registrirati za prejemanje PoI, na proizvodnih napravah OVE)
(1) Za prejemanje PoI za električno
energijo, proizvedeno z izkoriščanjem obnovljivih virov energije, kot so veter,
sonce, aerotermalna, hidrotermalna in geotermalna energija, energija oceanov,
vodna energija, biomasa, plin, pridobljen iz odpadkov, plin iz naprav za
čiščenje odplak in bioplin, je treba meriti neto proizvedeno električno
energijo in registrirati izmerjene vrednosti. 
(2) Če obnovljivi viri energije iz prejšnjega
odstavka niso osnovni energent oziroma gre za kombinirane proizvodne naprave
OVE, ki ob gorivu iz obnovljivih virov energije uporabljajo gorivo fosilnega
izvora, je poleg proizvedene električne energije treba meriti in registrirati
izmerjene vrednosti energije vsakega energenta, dovedenega v proizvodno napravo
OVE.
6. člen
(energijske in druge veličine, ki jih je
treba meriti in registrirati za prejemanje PoI, na proizvodnih napravah SPTE)
(1) Za prejemanje PoI za električno
energijo s proizvodnih naprav SPTE je treba meriti in registrirati naslednje
izmerjene vrednosti:
-      
električno energijo na sponkah generatorja
oziroma druge naprave (bruto proizvedena električna energija), ki pretvarja
druge oblike energije v električno,
-      
vso dovedeno energijo goriva v proizvodno
napravo in
-      
vso proizvedeno koristno toploto.
(2) Če se v proizvodno napravo SPTE
dovaja več vrst goriva in se skladno s tem določajo referenčni izkoristki za
vsako od njih, je treba meriti in registrirati energijski vložek vsakega
dovedenega goriva.
(3) Če se namesto bruto električne
energije proizvaja mehanska, je treba meriti in registrirati izmerjene
vrednosti za mehansko energijo.
7. člen
(energijske in druge veličine, ki jih je
treba meriti in registrirati za prejemanje podpore za električno energijo,
proizvedeno iz obnovljivih virov)
(1) Poleg meritev iz 5. člena te uredbe se
mora za prejemanje podpor po uredbi, ki ureja podpore električni energiji,
proizvedeni iz obnovljivih virov energije, za električno energijo, proizvedeno
iz biomase, če je ta osnovni energent, meriti in registrirati neto električno
energijo, energijo, dovedeno z biomaso, ter energijsko vrednost koristne
toplote. Z registriranimi meritvami je potrebno dokazati, da je dosežen
predpisani celotni izkoristek pretvorbe energije, dovedene z biomaso, v končne
oblike energije, električno energijo in koristno toploto. Če biomasa ni osnovni
energent, je treba meriti in registrirati izmerjene vrednosti energije vsakega
energenta, dovedenega v proizvodno napravo OVE, ter z registriranimi meritvami
dokazati predpisani celotni izkoristek. 
(2) Če se iz bioplina, deponijskega plina,
plina, pridobljenega iz blata, ki nastane pri delovanju čistilnih naprav za
odpadne vode, ter biološko razgradljivih komunalnih in industrijskih odpadkov proizvaja
tudi koristna toplota, za katero prejema električna energija posebne dodatke,
se meri in registrira neto električna energija, energija, dovedena s temi viri
obnovljive energije, ter energijska vrednost koristne toplote. Če navedeni
obnovljivi viri niso osnovni energent, je treba meriti in registrirati
izmerjene vrednosti količine energije vsakega energenta, dovedenega v
proizvodno napravo OVE. 
(3) Če je proizvedena električna energija
upravičena do prejemanja posebnih dodatkov zaradi trajnostne narave proizvodnje
ali pridobivanja uporabljenega energenta, je treba registrirati količino in
energijsko vrednost dovedenega goriva.
8. člen
(energijske in druge veličine, ki jih je
treba meriti in registrirati za prejemanje podpore za električno energijo, proizvedeno
s soproizvodnjo toplote in električne energije)
Poleg meritev iz 6. člena te uredbe se
morajo za prejemanje podpor po uredbi, ki ureja podpore električni energiji s
proizvodnih naprav SPTE, za električno energijo, proizvedeno s soproizvodnjo toplote
in električne energije, meriti neto proizvedena električna energija in
registrirati rezultati meritev.
9. člen
(merjenje v mikroproizvodnih napravah)
(1) Pri meritvah iz 5. in 6. člena te uredbe se na proizvodnih napravah SPTE z nazivno električno močjo, manjšo od 50 kW
(v nadaljnjem besedilu: mikroproizvodne naprave), ne meri in registrira bruto
proizvedena električna energija, če proizvodna naprava nima vgrajenih merilnih
naprav za merjenje bruto električne energije in če upravičenec do PoI soglaša,
da se mu PoI izdajajo za neto proizvedeno električno energijo.
(2) Če je v soglasju za priključitev,
ki ga izda sistemski operater, določena namestitev merilnih naprav na
prevzemno-predajnem mestu za lastnim odjemom, se električna energija na
prevzemno-predajnem mestu upošteva kot neto proizvedena električna energija.
10. člen
(lokacija merilnih naprav)
(1) Merilne naprave morajo biti
nameščene na mejah oziroma znotraj mej proizvodne naprave na vseh dovodih in
odvodih energijskih veličin proizvodne naprave.
(2) Merilne naprave za neto
proizvedeno električno energijo morajo biti nameščene tako, da za njimi ni
nobenega odvoda za kritje lastne rabe proizvodne naprave.
(3) Vsaka proizvodna naprava mora
razpolagati z enočrtnim diagramom z označbo vseh merilnih naprav in vseh
transformatorskih postaj na lokaciji proizvodne naprave, ki je sestavni del
vloge za deklaracijo za proizvodno napravo, kakor to ureja uredba, ki ureja
izdajanje PoI.
11. člen
(merjenje električne energije)
(1) Merilne naprave za neto proizvedeno
električno energijo morajo ustrezati zahtevam za merilne naprave, ki jih
sistemski operater v skladu obratovalnim navodilom (tipizacijo merilnih mest)
določi v soglasju za priključitev na elektroenergetsko omrežje.
(2) Merilne naprave za bruto proizvedeno
električno energijo morajo zadostiti enakim zahtevam kakor merilne naprave za
neto proizvedeno električno energijo.
(3) Če se bruto proizvedena električna
energije izračunava kot vsota med neto proizvedeno električno energijo in
lastno rabo, morajo merilne naprave za lastno rabo zadostiti enakim zahtevam
kakor merilne naprave za neto proizvedeno električno energijo.
(4) Proizvodna naprava, ki proizvedeno
električno energijo oddaja v elektroenergetsko omrežje in za svojo proizvodnjo
prejema električno energijo iz elektroenergetskega omrežja, mora poleg merilnih
naprav za oddano električno energijo imeti vgrajene merilne naprave za prejeto
električno energijo ali merilne naprave, ki omogočajo hkratno merjenje in
registriranje oddane in prejete električne energije.
12. člen
(registracija rezultatov meritev)
(1) Merilni rezultati so lahko
shranjeni na papirju ali v digitalni obliki. Digitalne registracijske naprave
morajo izvajati enake funkcije kakor papirne registracijske naprave.
(2) Papirne in digitalne registracijske
naprave morajo ustvarjati jasen in nesporen zapis, ki ga ni mogoče nedovoljeno
spreminjati. Merilni rezultati morajo biti shranjeni v obliki, primerni za
njihovo ohranitev.
13. člen
(splošne zahteve za merilne naprave in
meritve spodnje kurilne vrednosti)
(1) Merilne naprave za merjenje
energijskih in drugih veličin za izdajanje PoI morajo izpolnjevati zahteve
veljavnih meroslovnih predpisov za posamezno vrsto merila in biti redno
overjene v skladu s predpisom, ki ureja postopek overitve meril.
(2) Merilne naprave za merjenje
energijskih in drugih veličin za izdajanje PoI, za katere meroslovne zahteve
niso predpisane, morajo zagotavljati sledljivost merjenih veličin do
nacionalnih etalonov ali mednarodnih etalonov višje hierarhične stopnje. Sledljivost
se lahko dokaže s kalibracijo meril v akreditiranem laboratoriju, ki zadošča
pogojem standarda SIST EN ISO/IEC 17025 »Splošne zahteve za usposobljenost
preskuševalnih in kalibracijskih laboratorijev«. Umerjanje (kalibriranje)
merilnih naprav se mora opraviti vsaj enkrat v petih letih oziroma pogosteje,
če to priporočajo proizvajalci, obvezno pa ga je treba opraviti po vsaki
spremembi na proizvodni napravi.
(3) Merilne naprave morajo biti
zaščitene pred posegi in spremembami s strani nepooblaščenih oseb.
(4) Informacijo o tem, kako je
določena spodnja kurilna vrednost goriva, mora njegov dobavitelj navesti na
dobavni specifikaciji za gorivo in priložiti kopijo poročila o izvedenem
preskusu, na katerem laboratorij, ki je opravil preskus, navaja svojo
akreditacijo.
(5) Če se spodnje kurilne vrednosti
goriva določajo z meritvami, morajo biti opravljene v akreditiranem
laboratoriju za preskušanje, ki zadošča pogojem standarda SIST EN ISO/IEC 17025
»Splošne zahteve za usposobljenost preskuševalnih in kalibracijskih
laboratorijev«. Laboratorij mora o opravljenih meritvah izdelati poročilo o
izvedenem preskusu, na katerem mora navesti svojo akreditacijo.
(6) Vzorčenje goriva je treba opraviti
po veljavnih standardih SIST, ki so na voljo pri organu, pristojnem za
standardizacijo.
14. člen
(poročanje o registriranih merilnih
rezultatih)
(1) Energijske in druge veličine je
treba meriti ves čas obratovanja proizvodne naprave in registrirati najmanj za
obdobje poročanja.
(2) Merilni rezultati, ki so podlaga
za akontativno določitev proizvedene električne energije za začasno obdobje
poročanja, se sporočijo Javni agenciji Republike Slovenije za energijo po
izteku tega obdobja.
(3) Merilni rezultati, ki so podlaga
za začasni obračun v pogodbah za podpore, se sporočijo Javni agenciji Republike
Slovenije za energijo in centru za podpore po vsakem začasnem obdobju poročanja
oziroma vsak mesec. Rezultati meritev za končni obračun se sporočijo po poteku
obdobja poročanja oziroma enega leta.
(4) Javna agencija Republike Slovenije
za energijo in center za podpore podrobneje uredita vrsto, način in obliko
sporočanja merilnih rezultatov.
(5) Merilne rezultate je treba hraniti
tri leta od datuma sporočanja.
15. člen
(poročanje podatkov o proizvedeni
električni energiji)
(1) Sistemski operaterji
elektroenergetskih omrežij vsaki proizvodni napravi dodelijo številko merilnega
mesta, ki enopomensko označuje proizvodno napravo oziroma prevzemno-predajno
mesto elektrarne do omrežja.
(2) Vsak proizvajalec električne
energije v Republiki Sloveniji, ki je priključen na elektroenergetsko omrežje,
mora mesečno sporočati sistemskemu operaterju elektroenergetskega omrežja, na
katero je njegova proizvodna naprava priključena, podatke o stanju števcev
električne energije, neto proizvedene električne energije. Če je proizvodni
objekt opremljen s števci za daljinsko odčitavanje, je prenos teh podatkov
samodejen.
(3) Sistemski operaterji
elektroenergetskih omrežij morajo Javni agenciji Republike Slovenije za
energijo sporočati številčne podatke o mesečni neto proizvodnji električne
energije za vse proizvodne naprave, ki so priključene na njihovo
elektroenergetsko omrežje, najpozneje dvanajsti delovni dan v tekočem mesecu za
pretekli mesec. Prav tako morajo v register vpisovati moč elektrarne na pragu
in druge podatke o elektrarnah, ki jih opredeli Javna agencija Republike
Slovenije za energijo v splošnem aktu.
II. ZAHTEVE ZA POSAMEZNE VRSTE MERITEV NA PROIZVODNIH
NAPRAVAH OVE
16. člen
(merjenje energijskih in drugih veličin na
proizvodnih napravah na biomaso)
(1) Kot končna energija se poleg
izmerjene in registrirane električne energije šteje tudi mehanska energija in
koristna toplota. Za ugotavljanje doseganja celotnega izkoristka iz prejšnjega
odstavka se upošteva bruto proizvedena električna energija. Mehanska energija
se šteje enako kakor električna energija, in sicer s faktorjem 1.
(2) Koristno toploto je treba meriti
in rezultate meritev registrirati. Kot koristna toplota se šteje tudi toplota
iz proizvodne naprave na biomaso, ki se porabi za pripravo biomase na lokaciji
te naprave, v obsegu do 25 odstotkov vhodne energije biomase. Kot koristna
toplota se lahko upošteva tudi toplota iz proizvodne naprave na biomaso, ki se
porabi za pripravo biomase na sami lokaciji proizvodne naprave, vendar ne sme
preseči 25% toplote, ki jo odda proizvodna naprava.
17. člen
(določanje energijske vrednosti biomase)
(1) Upravljavec proizvodne naprave, ki
proizvaja električno energijo s kurjenjem biomase in prejema podpore, mora
imeti registrirane meritve energijske vrednosti biomase, ki je bila porabljena
za to proizvodnjo. Za določitev dovedene energijske vrednosti biomase v kurilno
napravo v obdobju poročanja mora upravljavec proizvodne naprave na biomaso
vzpostaviti register, ki vsebuje podatke o:
-      
količini pokurjene biomase,
-      
neto (spodnji) kurilnosti biomase, ki je
določena v dobaviteljevi specifikaciji skladno s standardom SIST-TS CEN/TS
15234:2006 (Trdna biogoriva–Zagotavljanje kakovosti goriv) ali jo izmeri
akreditirani laboratorij za preskušanje.
(2) Pri proizvodnih napravah na
biomaso z nazivno električno močjo, manjšo od 1 MW, se celotna energija,
dovedena vanje z biomaso, v obdobju poročanja ugotavlja enako kakor v prejšnjem
odstavku. Če meritve kurilnosti iz prejšnjega odstavka niso na razpolago, mora
upravljavec proizvodne naprave na biomaso vzpostaviti register, ki vsebuje
podatke o:
-      
količini pokurjene biomase,
-      
izmerjeni in registrirani vsebnosti vode v
biomasi ter
-      
vrsti biomase.
(3) Vpogled v register iz prvega in
drugega odstavka tega člena mora biti dostopen pooblaščenim osebam Javne
agencije Republike Slovenije za energijo.
(4) V primeru iz drugega odstavka tega
člena se spodnja kurilnost biomase določi skladno s standardoma SIST-TS CEN/TS
14918:2005 (Trdna biogoriva–Metoda za ugotavljanje kalorične vrednosti) in
SIST-TS CEN/TS 14961:2005 (Trdna biogoriva–Specifikacije goriv in razredi) na
podlagi naslednje enačbe:
Hi (W) = Hi (atro) * (1 – 0,01 * W) – 0,02443
W,
pri čemer je:
Hi (W)         spodnja kurilnost biomase z vsebino vode W [MJ/kg],
Hi (atro)      spodnja kurilnost absolutno suhe biomase [MJ/kg]:
Hi (atro) =   19,0
MJ/kg (listavci),
Hi (atro) =   19,2
MJ/kg (iglavci),
W                vsebnost vode v vlažni biomasi [%].
(5) Če biomasa izpolnjuje trajnostne
zahteve iz uredbe, ki ureja podpore električni energiji, proizvedeni iz
obnovljivih virov energije, in je proizvedena električna energija upravičena do
dodatkov k podporam, mora proizvajalec voditi tudi register o uporabljeni vrsti
biomase ter hraniti dokazila o virih in izvoru slednje.
18. člen
(merjenje energijskih in drugih veličin
pri proizvodnji električne energije s sosežigom biomase in fosilnih energentov)
(1) Proizvodna naprava, ki proizvaja
električno energijo s sosežigom biomase in fosilnega goriva, mora imeti
vgrajene merilne naprave, ki merijo in registrirajo količino dovedene biomase
in fosilnega goriva v kurilno napravo.
(2) Merjenje in registracija dovedene
količine biomase v kurilno napravo morata biti opravljena na overjenih
samodejnih tehtnicah s seštevanjem zveznih rezultatov tehtanja.
(3) Spodnja kurilna vrednost
dobavljene biomase se določi enako kakor v drugi alinei prvega odstavka
prejšnjega člena.
(4) Količina bruto električne
energije, proizvedene v sosežigu iz biomase, v obdobju poročanja se določi
posredno, tako da se bruto proizvedena električna energija iz vseh vrst
dovedenega goriva v proizvodno napravo pomnoži z razmerjem med energijskim
vložkom biomase in energijskim vložkom vsega goriva.
(5) Celotni izkoristek v obdobju
poročanja se ugotovi z deljenjem vsote bruto električne energije iz prejšnjega
odstavka ter koristne toplote, ki odpadeta na energijski vložek biomase, z
energijo, dovedeno z biomaso v tem obdobju.
(6) Če se koristna toplota proizvaja
tudi iz fosilnega goriva, se delež koristne toplote iz biomase določi v
razmerju energijske vrednosti biomase in energijske vrednosti vseh vrst
dovedenega goriva.
19. člen
(merjenje energijskih in drugih veličin
pri proizvodnih napravah na bioplin)
(1) Za ugotavljanje deleža organskih
odpadkov živalskega izvora s kmetijskih gospodarstev, ki se predelujejo v
proizvodnih napravah na bioplin (v nadaljnjem besedilu: bioplinarna), je treba
z merilnimi napravami ločeno meriti in registrirati količino in vrsto organskih
odpadkov živalskega izvora, rastlinskih substratov in kosubstratov, ki se
vnašajo v bioplinarno oziroma njen del za anaerobno razgradnjo organskih
odpadkov.
(2) Če bioplinarna prejema dodatek k
podporam v skladu z uredbo, ki ureja podpore električni energiji, proizvedeni
iz obnovljivih virov, zaradi izkoriščanja odpadne toplote, je treba meriti in
registrirati koristno toploto tako, kakor je določeno s to uredbo.
(3) Toplota iz bioplinarne, ki se
porabi za proizvodnjo bioplina, se ne šteje za koristno toploto.
(4) Za bioplinarne z nazivno
električno močjo proizvodne naprave, manjšo od 200 kW, v katerih se predelujejo
le organski odpadki živalskega izvora, se lahko pri poročanju za dokazovanje
deleža organskih odpadkov živalskega izvora s kmetijskih gospodarstev
uporabljajo evidence, ki se vodijo v skladu s predpisanimi zahtevami ravnanja
ter dobrih kmetijskih in okoljskih pogojev, ali lastni zapisi. Delež organskih
odpadkov živalskega izvora, ki se na osnovi takih evidenc priznava, ne sme
presegati vrednosti, ki je predvidena v predlagani sestavi substratov iz
projektne dokumentacije za bioplinarno.
III. ZAHTEVE ZA MERJENJE ENERGIJSKIH IN DRUGIH VELIČIN NA
PROIZVODNIH NAPRAVAH SPTE
20. člen
(merjenje dovedene energije pri
proizvodnih napravah SPTE)
(1) V proizvodnih napravah SPTE mora
biti merjena in registrirana vsa dovedena energija.
(2) Pod dovedeno energijo se poleg
osnovnega goriva (obnovljivi viri energije in fosilno gorivo) in dodatnega
goriva (npr. dodatno zgorevanje zemeljskega plina na utilizatorjih izpušnih
dimnih plinov pri proizvodnih napravah s plinskimi turbinami) štejeta tudi
toplota in vodna para, ki sta dovedeni v energetsko bilanco proizvodne naprave
SPTE od drugod.
(3) Vračajoči kondenzat koristne
toplote se ne šteje pod dovedeno energijo.
(4) Merilne naprave za porabo
zemeljskega plina so overjeni plinomeri s korektorji tlaka in temperature z
ustrezno registracijo. Za določitev spodnje kurilnosti zemeljskega plina se
uporabijo podatki sistemskega operaterja prenosnega omrežja zemeljskega plina.
(5) Merilne naprave za porabo tekočega
goriva so overjene merilne naprave z ustrezno registracijo. Spodnja kurilna
vrednost se določa z meritvami ali dobavnimi specifikacijami dobaviteljev
goriva.
(6) Merilne naprave za porabo trdnega
fosilnega goriva so samodejne tehtnice s seštevanjem zveznih rezultatov
tehtanja. Spodnja kurilna vrednost trdih fosilnih goriv se za proizvodne
naprave SPTE z nazivno električno močjo, večjo od 1 MW, določa z vzorčenjem in
meritvami, ki morajo biti opravljene v akreditiranih laboratorijih za
preskušanje. Za proizvodne naprave SPTE nazivne električne moči, manjše kot 1
MW (mikro in male), se spodnja kurilna vrednost lahko določa z dobavnimi
specifikacijami dobaviteljev trdnega fosilnega goriva.
21. člen
(merjenje koristne toplote pri proizvodnih
napravah SPTE)
(1) V proizvodnih napravah SPTE mora
biti merjena in registrirana vsa koristna toplota.
(2) Poraba toplote v samem procesu
proizvodne naprave SPTE za lastno rabo (npr. deaeracija, regenerativno gretje
napajalne vode, vodna para za zniževanje NOx in podobno, vodna para,
ki se vbrizgava v plinsko turbino za povečanje električne moči in proizvodnje
električne energije) se ne šteje za koristno toploto.
(3) Koristne toplote vračajočega se
kondenzata v proizvodno napravo SPTE ni treba meriti.
(4) Za proizvodne naprave SPTE, ki
oddajajo koristno toploto kot izpušne dimne pline za pokrivanje toplotnih
potreb različnih procesov (ogrevanje steklenjakov, sušenje in podobno), se
oddana koristna toplota ovrednoti na podlagi meritev temperature dimnih plinov
pred procesom in po njem ter na podlagi njihovega pretoka, ki se oceni po
tehničnih specifikacijah plinskih motorjev ali plinskih turbin. Navedeni
podatki so del deklaracije za proizvodno napravo SPTE.
22. člen
(merjenje mehanske energije pri
proizvodnih napravah SPTE)
(1) Če proizvodna naprava SPTE v
celoti ali delno proizvaja tudi mehansko energijo, se ta del mehanske energije
v deklaraciji za proizvodno napravo SPTE upošteva enako kakor del proizvedene
električne energije, zato jo je treba meriti in meritve registrirati.
(2) Merilne naprave za proizvedeno
mehansko energijo so navor metri. Za to energijo proizvodna naprava SPTE ne
more dobiti PoI.
23. člen
(merjenje koristne toplote pri
mikroproizvodnih napravah SPTE)
(1) Mikroproizvodnim napravam SPTE, ki
lahko obratujejo le s sočasnim oddajanjem koristne toplote (brez obratovanja
samo za proizvodnjo električne energije), te toplote ni treba meriti in
registrirati. Koristna toplota se določi glede na izmerjeno in registrirano količino
električne energije z razmernikom električne energije in toplote, ki ga poda
proizvajalec naprave ter je sestavni del deklaracije za proizvodno napravo
SPTE.
(2) Za dokazovanje izpolnjevanja
pogojev iz deklaracije za proizvodno napravo zadoščajo potrjeni podatki
proizvajalca o nazivni električni in toplotni moči ter o celotnem izkoristku
mikroproizvodne naprave SPTE. Naprave iz prejšnjega odstavka ne potrebujejo
merjenja energije, dovedene z gorivom, če ne morejo izkoriščati drugih vrst
goriva, razen tistih, ki so navedene na deklaraciji za proizvodno napravo, in
če na podlagi goriva ne pridobivajo posebnih ugodnosti.

Uredba o obveznih meritvah na proizvodnih
napravah, ki prejemajo za proizvedeno električno energijo potrdila o izvoru in
podpore (Uradni list RS, št. 21/09) vsebuje naslednjo končno določbo:
»IV. KONČNA DOLOČBA
24. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o obveznih meritvah
na proizvodnih napravah, ki prejemajo za proizvedeno električno energijo
potrdila o izvoru in podpore (Uradni list RS, št. 33/10) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o obveznih meritvah
na proizvodnih napravah, ki prejemajo za proizvedeno električno energijo
potrdila o izvoru in podpore (Uradni list RS, št. 45/12) vsebuje naslednjo končno določbo:
»5. člen
Ta uredba začne veljati naslednji dan po
objavi v Uradnem listu Republike Slovenije.«.