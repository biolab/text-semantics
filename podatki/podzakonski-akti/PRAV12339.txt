I. SPLOŠNE DOLOČBE
1. člen
(vsebina)
Ta pravilnik podrobneje določa način, minimalne pogoje in
varnostne ukrepe za prenos, prevoz in varovanje gotovine ter drugih vrednostnih
pošiljk, z namenom, da se prepreči nevarnost odtujitve in zagotovi varnost
oseb, ki prenašajo, prevažajo in varujejo gotovino ter druge vrednostne
pošiljke.
2. člen
(posedovanje licence)
Dejavnost prenosa, prevoza in varovanja gotovine ter drugih
vrednostnih pošiljk v skladu s tem pravilnikom lahko opravljajo le imetniki
licenc za prevoz in varovanje gotovine ter drugih vrednostnih pošiljk v skladu
z zakonom, ki ureja zasebno varovanje.
3. člen
(pomen izrazov)
Posamezni izrazi, uporabljeni v tem pravilniku, imajo
naslednji pomen:
(1) Bančni avtomat je samopostrežna naprava, ki omogoča
izvajanje različnih bančnih storitev in je vgrajen v premične in nepremične
objekte;
(2) Čezmejni prevoz eurogotovine, je prevoz euro bankovcev in
euro kovancev v skladu z Uredbo (EU) št. 1214/2011 Evropskega parlamenta in
Sveta z dne 16. novembra 2011 o profesionalnem čezmejnem prevozu eurogotovine po
cesti med državami članicami euroobmočja (UL L št.316 z dne 29. 11. 2011 str.
1) (v nadaljnjem besedilu: Uredba 1214/2011/EU);
(3) Druga vrednostna pošiljka je pošiljka, ki vsebuje drage
kovine, drago kamenje, umetniške predmete, predmete kulturne dediščine,
vrednostne papirje in ostale predmete, v protivrednosti razredov varovanih
pošiljk;
(4) Gotovina so bankovci in kovanci;
(5) Inteligentni sistem za nevtralizacijo bankovcev (v
nadaljnjem besedilu: IBNS) je sistem za zaščito bankovcev, ki izpolnjuje pogoje,
določene v Uredbi 1214/2011/EU;
(6) Komunikacijski sistem je sistem, ki omogoča komunikacijo
med varnostniki, ki opravljajo prevoz varovane pošiljke in varnostno-nadzornim
centrom (v nadaljnjem besedilu: VNC) v skladu z veljavnimi standardi serije SIST
EN 50518;
(7) Mobilne bančne storitve je skupen izraz za storitve
mobilne bančne poslovalnice, mobilnega bančnega avtomata in druge mobilne
bančne storitve v skladu s predpisi, ki urejajo bančno poslovanje;
(8) Načrt prenosa in prevoza je dokument, ki opredeljuje
postopke in ukrepe varnostnikov in imetnika licence pri prenosu, prevozu in
varovanju varovanih pošiljk;
(9) Nadzorni sistem je sistem, preko katerega je možno iz VNC
neprekinjeno spremljati gibanje vozil v območju opravljanja storitve in je možno
z njim ob vsakem času natančno določiti lokacijo vozila, v skladu z veljavnimi
standardi serije SIST EN 50518;
(10) Odprtina za odlaganje varnostnih vsebnikov je odprtina,
ki omogoča varnostniku nemoteno oddajanje varnostnih vsebnikov iz potniškega
dela v tovorni del vozila;
(11) Prenos varovane pošiljke je fizični prenos, ki ga opravi
varnostnik v skladu s tem pravilnikom;
(12) Prevoz varovane pošiljke je prevoz s prevoznimi sredstvi
ali plovili med primopredajnimi mesti v skladu s tem pravilnikom;
(13) Primopredajna naprava je tehnično varovana samopostrežna
naprava za prejem in oddajo gotovine in drugih vrednostnih pošiljk v skladu s
standardi serije SIST EN 1143;
(14) Primopredajno mesto je osvetljeno mesto, namenjeno varni
primopredaji varovane pošiljke 1., 2. in 3. razreda, ki ima v času primopredaje
status varovanega območja;
(15) Prirejen premični objekt ali naprava je objekt ali
naprava, namenjena za izvajanje poslovanja mobilnih bančnih storitev (vozilo,
kiosk, zabojnik ali druga mobilna enota);
(16) Prirejeno vozilo je vozilo, namenjeno za prevoz gotovine
ter drugih vrednostnih pošiljk, ki je opremljeno v skladu z veljavnimi
tehničnimi predpisi in opremo glede na zahteve razreda varovane pošiljke;
(17) Pristojni organ po tem pravilniku je ministrstvo,
pristojno za notranje zadeve;
(18) Rezervna komunikacija je komunikacija, ki omogoča
vzpostavitev komunikacije po drugem komunikacijskih kanalih kot so: radijska
zveza, mobilni telefon različnih mobilnih operaterjev, ipd;
(19) Sistem sledenja gotovini je sistem, ki zagotavlja
unikatnost in neponovljivost evidentiranja ter sledenja posamezni pošiljki
gotovine. Posamezna enota pošiljke, lokacija in vozilo so opremljeni z globalno
unikatnimi in neponovljivimi označbami skladno s serijo standardov ISO/IEC
15459;
(20) Spremstvo prevoza varovane pošiljke je spremstvo, ki ga
izvajajo imetniki licence in policija z vozili, v skladu s tem pravilnikom in
pravilnikom, ki ureja uporabo vozil s prednostjo in vozil za spremstvo;
(21) Stopnja zaščite varnostnih jopičev, srajc in zaščitnih
čelad je standard inštituta National Institute of Justice (NIJ), ki je
razvrščen v več stopnjah;
(22) Trezor imetnika licence je prostor, ki je varovan v
skladu s standardi serije SIST EN 1143 in je namenjen začasni hrambi varovanih pošiljk;
(23) Varni primopredajni prostor je zaprt prostor, namenjen
varni primopredaji varovanih pošiljk 4. in 5. razreda, ki ima v času
primopredaje status varovanega območja;
(24) Varnostni vsebnik je skupni izraz za prirejeno kaseto,
kovček, voziček ali drugi vsebnik, namenjen za prenos varovane pošiljke, ki
lahko izpolnjuje pogoje po IBNS in je certificiran s strani proizvajalca,
pristojnega organa ali organizacije z območja Republike Slovenije ali Evropske
unije;
(25) Varovana pošiljka je pošiljka, ki vsebuje gotovino ali
drugo vrednostno pošiljko, ki je varovana v skladu s tem pravilnikom;
(26) Zaščitna sredstva so zaščitni jopič, zaščitna srajca in
zaščitna čelada, ki so namenjena zaščiti varnostnikov s protibalistično zaščito
v skladu s standardi NIJ.
4. člen
(razredi prenosov in prevozov varovanih pošiljk)
(1) Razred prenosa in prevoza varovane pošiljke se določi
tako, da se sešteje vsa gotovina in vrednost drugih vrednostnih pošiljk, ki se
naenkrat prenašajo ali prevažajo.
(2) Razredi prenosov in prevozov varovanih pošiljk so:
1.    
razred, katerega vrednost ne presega 50.000 eurov;
2.    
razred, katerega vrednost ne presega 200.000 eurov;
3.    
razred, katerega vrednost ne presega 1.500.000 eurov;
4.    
razred, katerega vrednost ne presega 4.000.000 eurov in
5.    
razred, katerega vrednost presega 4.000.000 eurov.
(3) Naročnik in izvajalec s pogodbo opredelita razred prenosa
in prevoza varovanih pošiljk.
5. člen
(sodelovanje policije)
(1) Naročnik prevoza varovane pošiljke 4. in 5. razreda lahko
pri prevozu in varovanju varovane pošiljke predlaga sodelovanje policije.
Predlog, v katerem navede okoliščine tveganja, pošlje Generalni policijski
upravi (v nadaljnjem besedilu: GPU) najmanj 10 dni pred prevozom. Policija
oceni stopnjo tveganja pri prevozu in varovanju varovane pošiljke ter o načinu
sodelovanja obvesti naročnika.
(2) Medsebojne obveznosti in plačilo stroškov prevoza in
varovanja uskladita naročnik in policija in o tem skleneta pogodbo.
(3) V primeru sodelovanja policije pri prevozu in varovanju
pošiljke se imetnik licence in policija dogovorita o obliki medsebojnega
sodelovanja.
6. člen
(zavarovanje prenosa, prevoza in začasne hrambe varovanih
pošiljk)
(1) Prenos, prevoz in začasna hramba varovanih pošiljk morajo
biti zavarovani.
(2) Sklenitev zavarovanja imetnik licence in naročnik
opredelita s pogodbo.
7. člen
(oprema za prenos in prevoz varovanih pošiljk)
Imetnik licence mora pri prenosu in prevozu varovanih pošiljk
uporabljati opremo, sredstva in tehnične sisteme varovanja, ki izpolnjujejo
pogoje iz tega pravilnika glede na razred varovane pošiljke.
8. člen
(strožji pogoji)
Naročnik prenosa in prevoza varovane pošiljke lahko določi
tudi strožje pogoje za izvedbo prenosa in prevoza, kot so navedeni v tem
pravilniku, kar naročnik in imetnik licence opredelita v pogodbi.
9. člen
(izjeme)
Določbe tega pravilnika se ne uporabljajo za prenose in
prevoze:
-    
bankovcev za potrebe centralnih bank euroobmočja, če je zagotovljeno
spremstvo policije,
-    
kovancev za potrebe centralnih bank euroobmočja, če je zagotovljeno
spremstvo imetnika licence ali policije,
-    
ki jih opravljajo subjekti iz 70. člena Zakona o zasebnem varovanju
(Uradni list RS, št. 17/11), če skupna vrednost gotovine v varovani pošiljki ne
presega 200.000 eurov.
II. VARNOSTNI UKREPI IN RAVNANJE VARNOSTNIKOV
10. člen
(varnostni ukrepi)
Varnostni ukrepi za varovanje varovanih pošiljk so:
-    
preventivni varnostni ukrepi in sistem tehničnega varovanja;
-    
spremstvo varnostnikov;
-    
kombinirana uporaba tehničnega varovanja in spremstva varnostnikov;
-    
izdelava načrta prenosa in prevoza ter
-    
sodelovanje policije.
11. člen
(ukrepi za zmanjšanje tveganja)
(1) Imetnik licence in naročnik prenosa in prevoza si morata
prizadevati za odpravo nevarnosti, ki izvirajo iz presoje tveganja pri prenosu
in prevozu, tako da sprejmeta ustrezne ukrepe za zmanjšanje nevarnosti iz
svojih pristojnosti.
(2) Pred začetkom uporabe primopredajnega mesta naročnik in
imetnik licence opravita ogled in o tem sestavita zapisnik.
(3) Primopredaja varovane pošiljke 1., 2. in 3. razreda se
opravi na osvetljenem primopredajnem mestu, ki ima v času primopredaje status
varovanega območja na razdalji, ki onemogoča vplivanje na varnostnike z
neposredno telesno silo. Primopredajno mesto, ki se nahaja na javno dostopnem
mestu mora naročnik osvetliti in označiti z napisom, ki je določen v prilogi 1
in je sestavni del tega pravilnika.
(4) Če primopredajnega mesta ni mogoče urediti v skladu s
prejšnjim odstavkom, se primopredaja iz prejšnjega odstavka opravi z dodatnim
oboroženim varnostnikom.
(5) Varni primopredajni prostor mora biti opremljen s
tehničnimi sistemi za varovanje, s katerimi je mogoče spremljati dogajanje v
neposredni okolici objekta, ki je fizično ločen od okolice tako, da je
nepooblaščenim osebam onemogočen vstop in vpogled v objekt, ter ima v času
primopredaje status varovanega območja. Kadar varnega primopredajnega prostora
na območju mejnih prehodov ni mogoče vzpostavit na opisan način, lahko naročnik
prevoza predlaga sodelovanje policije v skladu s 5. členom tega pravilnika.
(6) Pravne in fizične osebe, organi in organizacije, ki
upravljajo dostopnost do primopredajnih mest, varnostnikom zagotovijo nemoten
dostop.
(7) Proizvajalci in dobavitelji ustreznih varnostnih
vsebnikov oddajo vzorce (pigmentov, reagentov, barvil, markerjev,
pospeševalnikov ipd.) pristojnemu organu. Na podlagi oddanih vzorcev bodo proizvajalci
in dobavitelji kot ustrezni objavljeni na spletni strani pristojnega organa.
12. člen
(ravnanje varnostnikov in operaterjev VNC)
(1) Varnostnik mora med prenosom in prevozom skrbeti za
lastno varnost.
(2) Pred in med prenosom ali prevozom so varnostniki pozorni
na okoliščine, ki povečujejo tveganje (sumljive osebe, vozila, predmeti ipd.).
(3) Ob ogrožanju ali napadu na varnostnika, varovano pošiljko
ali na prirejeno vozilo mora varnostnik takoj obvestiti VNC ali policijo.
(4) Operater VNC ob ugotovitvi nepravilnosti takoj vzpostavi
komunikacijo s posadko v vozilu in aktivira slikovno ali zvočno snemanje v
vozilu ali snemanje komunikacije v VNC. Ob izgubi signala, ki omogoča
komunikacijo ali spremljanje vozila, operater vzpostavi rezervno komunikacijo.
(5) Operater VNC ob obvestilu o ogrožanju ali napadu iz
tretjega odstavka tega člena takoj obvesti policijo.
(6) Varnostnik o okoliščinah iz tretjega odstavka tega člena
napiše poročilo, ki ga varnostni menedžer pošlje pristojni policijski postaji,
na območju katere je bila takšna okoliščina zaznana, takoj ko je to mogoče,
najkasneje pa v 48 urah.
13. člen
(ravnanje varnostnikov med prevozom)
(1) Prirejeno vozilo mora biti med prevozom in postankom
zaklenjeno, razen za potrebe vstopa in izstopa varnostnikov.
(2) V primeru nepredvidenih postankov zaradi višje sile mora
varnostnik pred izstopom iz prirejenega vozila preko komunikacijskih sredstev
obvestiti operaterja VNC, navesti razloge za postanek in pridobiti njegovo
odobritev za izstop, če je to glede na okoliščine mogoče.
(3) Voznik prirejenega vozila, s katerim se opravlja prevoz
varovane pošiljke 4. in 5. razreda med prevozom in postankom ne sme zapuščati
vozila. Med postankom morajo biti vrata prirejenega vozila zaklenjena tako, da
jih brez sodelovanja varnostnikov v prirejenem vozilu ni možno odpreti od
zunaj, varnostniki pa morajo opazovati okolico. Če voznik zapusti prirejeno
vozilo ga mora nadomestiti drug varnostnik.
14. člen
(načrt prenosa in prevoza varovane pošiljke 1., 2. in 3.
razreda)
(1) Za prenos in prevoz varovane pošiljke 1., 2. in 3.
razreda se izdela načrt v obliki delovnega naloga, ki mora imeti naslednje
vsebine:
-    
število in osebna imena varnostnikov, ki izvajajo prenos in prevoz,
-    
registrska številka prirejenega vozila,
-    
lokacija prevzema in oddaje varovane pošiljke,
-    
okvirna časovnica prevzema in oddaje varovane pošiljke ter
-    
osebno ime in podpis osebe, ki je odredila prenos in prevoz varovane
pošiljke.
(2) Z vsebino načrta prenosa in prevoza varovane pošiljke
morajo biti pred prevozom seznanjeni vsi varnostniki, ki sodelujejo pri prenosu
in prevozu. Varnostniki seznanitev z načrtom potrdijo s fizičnim ali
elektronskim podpisom.
(3) Načrt prenosa in prevoza je lahko v papirni ali
elektronski obliki, ki omogoča sledenje popravkom in se hrani leto dni.
15. člen
(načrt prevoza varovane pošiljke 4. in 5. razreda)
(1) Za prevoz varovane pošiljke 4. in 5. razreda mora biti
predhodno izdelan načrt prevoza, ki zajema postopke in ukrepe pred prevzemom
ali predajo, med prevozom in postanki ter sledljivost prevoza.
(2) Vsebina načrta prevoza varovane pošiljke 4. in 5. razreda
obsega:
-    
število varnostnikov, ki izvajajo prevoz, njihova osebna imena, oprema
in oborožitev,
-    
registrska številka prirejenega vozila,
-    
način komunikacije z VNC – šifrant,
-    
lokacija prevzema in oddaje varovane pošiljke,
-    
okvirna časovnica prevzema in oddaje varovane pošiljke,
-    
osnovne in rezervne smeri vožnje,
-    
morebitne postanke, ravnanje in ukrepanje varnostnikov ob postankih,
-    
osebno ime in podpis osebe, ki je odredila prevoz varovane pošiljke.
(3) Z vsebino načrta prevoza varovane pošiljke morajo biti
pred prevozom seznanjeni vsi varnostniki, ki sodelujejo pri prevozu.
Varnostniki seznanitev z načrtom potrdijo s fizičnim ali elektronskim podpisom.
(4) Načrt prevoza je lahko v papirni ali elektronski obliki,
ki omogoča sledenje popravkom in se hrani leto dni.
(5) Načrt prevoza je potrebno uskladiti ob vsaki spremembi
vsebine načrta.
16. člen
(vozila in oprema)
(1) Prirejena vozila in opremo za prenos in prevoz je treba
redno pregledovati, vzdrževati in uporabljati tako, da ves čas izpolnjujejo
pogoje iz tega pravilnika.
(2) Prirejena vozila, s katerimi se opravlja prevoz ali
spremstvo varovanih pošiljk 3., 4. in 5. razreda, morajo biti pred prvo uporabo
v Republiki Sloveniji pregledana pri pristojnem organu. Pristojni organ izda
potrdilo izpolnjevanju pogojev, ki je določeno s prilogo 2, ki je sestavi del
tega pravilnika.
(3) Varnostni vsebniki, s katerimi se opravlja prenos
varovane pošiljke in ne izpolnjujejo pogojev po IBNS, morajo biti pred prvo
uporabo v Republiki Sloveniji pregledani pri pristojnem organu. Varnostni vsebniki
morajo izpolnjevati pogoje določene v prilogi 3, ki je sestavni del tega
pravilnika.
(4) Pristojni organ izda potrdilo o izpolnjevanju pogojev
varnostnih vsebnikov za prenos varovanih pošiljk 1., 2. in 3. razreda določeno
v prilogi 4, ki je sestavi del tega pravilnika.
(5) Prirejena vozila za prevoz varovanih pošiljk 3., 4. in 5.
razreda morajo biti vedno pod nadzorom imetnika licence tako, da je
nepooblaščenim osebam onemogočen dostop do njih v času neuporabe oziroma v
kolikor niso ali ne morejo biti pod nadzorom imetnika licence (vozilo na
servisu, popravilu ipd.) se vozila pred ponovno uporabo pregledajo in
preizkusijo.
17. člen
(interni nadzor nad prenosi in prevozi)
Varnostni menedžer oziroma oseba, ki jo pooblasti, mora
najmanj enkrat tedensko opraviti nadzor nad spoštovanjem določb tega pravilnika
in internih navodil o prevozu varovanih pošiljk na terenu in o opravljenem
nadzoru izdelati poročilo. Poročilo je lahko v pisni ali elektronski obliki, ki
omogoča sledenje popravkom in se hrani eno leto.
III. PRENOS VAROVANE POŠILJKE
18. člen
(prenos varovane pošiljke)
(1) Prenos varovane pošiljke se opravlja v 1., 2. in 3.
razredu.
(2) Prenos pošiljke 1. razreda se opravlja pod naslednjimi
pogoji:
-    
prenos se lahko opravi z najmanj enim oboroženim varnostnikom in
varnostnim vsebnikom s sistemom za nevtralizacijo gotovine, ki lahko izpolnjuje
pogoje po IBNS in je med prenosom aktiviran;
-    
varnostnik uporablja zaščitni jopič ali srajco nivoja IIIA po standardu
NIJ in veljavnim rokom uporabe;
-    
varovana pošiljka med prenosom ni fizično vezana na varnostnika;
-    
skupna teža posamezne varovane pošiljke ne presega 20 kg;
-    
prenos se opravi na čim krajši razdalji, ki je ponoči osvetljena.
(3) Prenos pošiljke 2. razreda se opravlja pod naslednjimi
pogoji:
-    
prenos se opravlja z najmanj enim oboroženim varnostnikom in se opravi z
varnostnim vsebnikom, ki izpolnjuje pogoje po IBNS in je med prenosom
aktiviran;
-    
prenos se lahko opravi z dvema oboroženima varnostnikoma in varnostnim
vsebnikom s sistemom za nevtralizacijo gotovine, ki lahko izpolnjuje pogoje po
IBNS in je med prenosom aktiviran;
-    
varnostnik uporablja zaščitni jopič ali srajco nivoja IIIA po standardu
NIJ in veljavnim rokom uporabe;
-    
varovana pošiljka med prenosom ni fizično vezana na varnostnika;
-    
skupna teža posamezne varovane pošiljke ne presega 20 kg;
-    
prenos se opravi na čim krajši razdalji, ki je ponoči osvetljena.
(4) Prenos pošiljke 3. razreda se opravlja pod naslednjimi
pogoji:
-    
prenos se opravi z dvema oboroženima varnostnikoma in varnostni
vsebnikom, ki izpolnjuje pogoje po IBNS in je med prenosom aktiviran;
-    
varnostnik uporablja zaščitni jopič ali srajco nivoja IIIA po standardu
NIJ in veljavnim rokom uporabe;
-    
varovana pošiljka med prenosom ni fizično vezana na varnostnika;
-    
skupna teža posamezne varovane pošiljke ne presega 20 kg;
-    
prenos se opravi na čim krajši razdalji, ki je ponoči osvetljena.
19. člen
(bančni avtomati in primopredajne naprave)
(1) Polnjenje in praznjenje bančnih avtomatov in
primopredajnih naprav izvaja najmanj en oborožen varnostnik z varnostnim
vsebnikom, ki izpolnjuje pogoje po IBNS.
(2) Če varnostni vsebnik pri izvajanju nalog iz prejšnjega
odstavka ne izpolnjuje pogojev po IBNS, naloge izvajata najmanj dva oborožena
varnostnika.
IV. PREVOZ VAROVANE POŠILJKE
20. člen
(prevoz varovane pošiljke 1. razreda)
(1) Prevoz varovane pošiljke 1. razreda se izvaja v dnevnem
času med 06.00 in 22.00 uro z najmanj enim oboroženim varnostnikom. Med 22.00
in 06.00 uro se prevoz izvaja z najmanj dvema oboroženima varnostnikoma.
(2) Prevoz se izvaja s prirejenim vozilom z naslednjo opremo
in lastnostmi:
-    
fizično ločen potniški in tovorni del prirejenega vozila z odprtino za
odlaganje varnostnih vsebnikov;
-    
trde stranice, ki onemogočajo vpogled v notranjost tovornega dela;
-    
alarmno napravo, ki se sproži ob nasilnem vstopu;
-    
blokado motorja, ki preprečuje odvoz prirejenega vozila ter
-    
komunikacijski in nadzorni sistem.
(3) Med prevozom se morajo varovane pošiljke nahajati v
tovornem delu vozila in v varnostnih vsebnikih s sistemom za nevtralizacijo
gotovine, ki lahko izpolnjuje pogoje po IBNS in so med prevozom aktivirani.
(4) Varnostniki morajo ves čas izvajanja prevoza uporabljati
zaščitne jopiče ali srajce najmanj nivoja IIIA po standardu NIJ in veljavnim
rokom uporabe.
21. člen
(prevoz varovane pošiljke 2. razreda)
(1) Prevoz varovane pošiljke 2. razreda se izvaja najmanj z
enim oboroženim varnostnikom če varnostni vsebnik izpolnjuje pogoje po IBNS.
(2) Prevoz varovane pošiljke 2. razreda se lahko izvaja z
najmanj dvema oboroženima varnostnikoma v kolikor varnostni vsebnik ne
izpolnjuje pogoje po IBNS.
(3) Prevoz se izvaja s prirejenim vozilom z naslednjo opremo
in lastnostmi:
-    
fizično ločen potniški in tovorni del prirejenega vozila z odprtino za
odlaganje varnostnih vsebnikov;
-    
trde stranice, ki onemogočajo vpogled v notranjost tovornega dela;
-    
alarmno napravo, ki se sproži ob nasilnem vstopu;
-    
blokado motorja, ki preprečuje odvoz prirejenega vozila ter
-    
komunikacijski in nadzorni sistem.
(4) Med prevozom se morajo varovane pošiljke nahajati v
tovornem delu prirejenega vozila in v varnostnih vsebnikih. Varnostni vsebniki
morajo biti med prevozom aktivirani, razen v primerih iz drugega odstavka 19.
člena tega pravilnika.
(5) Varnostniki morajo ves čas izvajanja prevoza uporabljati
zaščitni jopič ali srajco najmanj nivoja IIIA po standardu NIJ in veljavnim
rokom uporabe.
22. člen
(prevoz varovane pošiljke 3. razreda)
(1) Prevoz varovane pošiljke 3. razreda se izvaja najmanj z
dvema oboroženima varnostnikoma.
(2) Prevoz se opravlja s prirejenim vozilom z naslednjo
opremo in lastnostmi:
-    
ločen prostor za posadko in prostor za tovor;
-    
prostor za posadko, zaščiten s protibalistično zaščito FB 3 skupine
standardov SIST EN 1522 s prednje, zadnje in bočnih strani;
-    
prostor za tovor brez stekel in vsa zunanja vrata dodatno zaklenjena;
-    
alarmna naprava;
-    
sistem za daljinsko blokiranje vozila oziroma motorja, z možnostjo
aktiviranja iz VNC;
-    
sistem za komunikacijo brez odpiranja vrat (domofon);
-    
komunikacijski in nadzorni sistem.
(3) Med prevozom se morajo varovane pošiljke nahajati v
tovornem delu prirejenega vozila. Varnostni vsebniki morajo izpolnjevati pogoje
po IBNS razen v primerih iz drugega odstavka 19. člena tega pravilnika.
(4) Varnostniki morajo ves čas izvajanja prevoza uporabljati
zaščitne jopiče ali srajce najmanj nivoja IIIA po standardu NIJ in veljavnim
rokom uporabe.
(5) Prevoz varovanih pošiljk med varnima primopredajnima
mestoma brez odpiranja varovane pošiljke, se lahko opravlja z varnostnimi
vsebniki, ki ne izpolnjujejo pogojev po IBNS, če ga varujejo trije oboroženi
varnostniki. Prevoz se opravlja brez postankov, pošiljka pa mora biti hranjena
v tovornem delu prirejenega vozila.
23. člen
(prevoz varovane pošiljke 4. razreda)
(1) Prevoz varovane pošiljke 4. razreda se izvaja najmanj s
tremi oboroženimi varnostniki.
(2) Prevoz se opravlja s prirejenim vozilom z naslednjo
opremo in lastnostmi:
-    
ločen prostor za posadko in prostor za tovor;
-    
prostor za posadko, zaščiten s protibalistično zaščito FB 3 skupine
standardov SIST EN 1522 s prednje, zadnje in bočnih strani;
-    
prostor za tovor brez stekel in vsa zunanja vrata dodatno zaklenjena;
-    
alarmna naprava;
-    
sistem za daljinsko blokiranje vozila oziroma motorja, z možnostjo
aktiviranja iz VNC;
-    
sistem za vizualno spremljanje neposredne okolice prirejenega vozila,
nameščen najmanj na zadnjem delu prirejenega vozila, z monitorjem v vozniški
kabini;
-    
sistem za komunikacijo brez odpiranja vrat (domofon);
-    
komunikacijski in nadzorni sistem.
(3) Varnostniki morajo ves čas izvajanja prevoza uporabljati
zaščitne jopiče ali srajce najmanj nivoja IIIA po standardu NIJ in veljavnim
rokom uporabe.
24. člen
(prevoz varovane pošiljke 5. razreda)
(1) Prevoz varovane pošiljke 5. razreda se izvaja z najmanj
tremi oboroženimi varnostniki.
(2) Prevoz se izvaja s prirejenim vozilom z naslednjo opremo
in lastnostmi:
-    
ločen prostor za posadko in prostor za tovor;
-    
prostor za posadko, zaščiten s protibalistično zaščito FB 4 skupine
standardov SIST EN 1522 s prednje, zadnje in bočnih strani;
-    
prostor za tovor brez stekel in vsa zunanja vrata dodatno zaklenjena;
-    
alarmna naprava;
-    
sistem za daljinsko blokiranje vozila oziroma motorja, z možnostjo
aktiviranja iz VNC;
-    
sistem za vizualno spremljanje neposredne okolice prirejenega vozila,
nameščen najmanj na zadnjem delu prirejenega vozila, z monitorjem v vozniški
kabini, sistem za komunikacijo brez odpiranja vrat (domofon);
-    
komunikacijski in nadzorni sistem.
(3) Pošiljka se spremlja s prirejenim vozilom, zaščitenim s
protibalistično zaščito FB 3 standarda SIST EN 1522 s prednje, zadnje in bočne
strani, v katerem so trije oboroženi varnostniki. V spremljevalnem prirejenem
vozilu mora biti nameščena oprema za neposredno komuniciranje z VNC.
(4) Varnostniki morajo ves čas izvajanja prevoza uporabljati
zaščitne jopiče ali srajce najmanj nivoja IIIA po standardu NIJ in veljavnim
rokom uporabe ter izven vozila uporabljati zaščitne čelade nivoja IIIA po NIJ
standardu.
25. člen
(prenos in prevoz kovancev)
(1) Prenos in prevoz kovancev se izvaja v skladu z določbami
tega pravilnika glede na vrednost varovane pošiljke, pri čemer se ta izvaja z
vsebniki za prenos kovancev (kovček, torba, zabojnik, voziček, škatla ipd), iz
katerega ni mogoče prepoznati vsebine.
(2) Sočasen prevoz bankovcev in kovancev se izvaja kot prevoz
bankovcev.
26. člen
(obveščanje policije)
(1) Pred izvajanjem prevoza pošiljke 5. razreda mora
izvajalec obvestiti Operativno-komunikacijski center Generalne policijske
uprave (v nadaljnjem besedilu: OKC GPU). Obvestilo mora biti poslano v pisni
ali elektronski obliki s kvalificiranim digitalnim podpisom, najmanj 12 ur pred
načrtovanim prevozom.
(2) Obvestilo iz prejšnjega odstavka vsebuje naslednje
podatke:
-    
kraj in čas začetka prevoza;
-    
firma in sedež varnostne službe, ki opravlja prevoz;
-    
podatki o znamki, registrski številki in vrsti vozil, ki opravljajo in
spremljajo prevoz,
-    
telefonska številka VNC;
-    
osebne podatke in podatke o službeni izkaznici varnostnikov;
-    
kraj in predvideni čas prihoda oziroma končanja prevoza;
-    
okvirna smer prevoza in
-    
drugi podatki, ki lahko vplivajo na varnost prevoza varovane pošiljke.
(3) O spremembi podatkov v obvestilu iz tega člena mora
varnostni menedžer oziroma oseba, ki ga ta pooblasti, takoj obvestiti policijo.
V. POSEBNE VRSTE PREVOZOV
27. člen
(prenos in prevoz drugih vrednosti ter posebne okoliščine)
(1) Prenos in prevoz varovanih pošiljk, katere zaradi
posebnih okoliščin (različnih dimenzij in teže, lastnosti varovane pošiljke,
zahteve glede posebnih klimatskih razmer ipd.) ni mogoče opraviti s prirejenim
vozilom, se opravi prevoz z zaprtim tovornim vozilom s spremstvom prirejenih
vozil, ki so skladni za posamezen razred prenosa in prevoza, upoštevajoč
njihove specifične okoliščine.
(2) Če se prevaža predmet kulturne dediščine, katere zaradi
posebnih okoliščin (različnih dimenzij in teže, lastnosti varovane pošiljke,
zahteve glede posebnih klimatskih razmer ipd.) ni mogoče opraviti s prirejenim
vozilom, se spremstvo opravi z vozilom glede na razred vrednosti varovane
pošiljke. V kolikor gre za predmet katerega vrednost se ne da oceniti, se
prevoz opravi z najmanj dvema prirejenima voziloma s stopnjo zaščite najmanj FB
3 skupine standardov SIST EN 1522, s po najmanj dvema oboroženima varnostnikoma
v vsakem vozilu.
(3) Kadar se varovana pošiljka nahaja na ozemlju Republike
Slovenije le določen čas (razstava umetniških del, predmeti kulturne dediščine
itd.) in okoliščine narekujejo sprejem posebnih operativnih ukrepov za
varovanje pošiljke (organizacija varovanja, sodelovanje policije in drugih
služb ipd.), je treba tako pošiljko najaviti policiji najmanj 10 dni pred
prevozom.
28. člen
(prevoz za potrebe mobilnih bančnih storitev)
(1) Prevoz za potrebe mobilnih bančnih storitev se šteje,
kadar se med prevozom v prirejenih premičnih objektih ali napravah za izvajanje
mobilnih bančnih storitev nahaja varovana pošiljka.
(2) Prevoz se izvede v skladu z določbami tega pravilnika
glede na višino razreda varovane pošiljke, pri čemer morajo biti izpolnjeni
tudi naslednji pogoji:
-    
mobilni bančni avtomat ali samodejna blagajna, primopredajna naprava
mora biti pritrjena na šasijo prirejenega premičnega objekta ali naprave z
notranje strani in ustrezati standardom SIST EN 1143 (CEN III ali višji);
-    
med prevozom uporaba varnostnih vsebnikov, ki izpolnjujejo pogoje po
IBNS;
-    
vgrajena alarmna naprava, ki se sproži ob nasilnem odpiranju prirejenega
premičnega objekta ali naprave za izvajanje mobilnih bančnih storitev;
-    
motor vozila mora imeti vgrajeno blokado, ki preprečuje odvoz vozila in
-    
imeti komunikacijski in nadzorni sistem.
29. člen
(čezmejni prevozi)
(1) Za opravljanje čezmejnih prevozov se glede oseb in
prirejenih vozil upoštevajo določila Uredbe 1214/2011/EU.
(2) Za opravljanje čezmejnih prevozov iz prejšnjega odstavka
mora izvajalec pridobiti dovoljenje za čezmejni prevoz gotovine, ki ga izda
organ države članice izvora in s katerim je imetnik pooblaščen za izvajanje
čezmejnih prevozov eurogotovine po cesti med sodelujočimi državami članicami v
skladu s pogoji, določenimi v Uredbi 1214/2011/EU.
30. člen
(zračni prevoz)
(1) Zračni prevoz varovane pošiljke se opravlja v skladu s predpisi,
ki urejajo letalstvo.
(2) Natovarjanje in raztovarjanje varovane pošiljke se opravi
na varovanem območju letališča, dostop do katerega je omejen in kontroliran v
skladu s predpisi, ki urejajo varnost v letalstvu.
(3) Natovarjanje in raztovarjanje varovane pošiljke z
zrakoplovov varujejo varnostniki.
(4) Natovarjanje varovanih pošiljk se opravi potem, ko je
končano vkrcavanje potnikov in prtljage ter ostalega tovora in ko se vsi ostali
udeleženci umaknejo iz okolice zrakoplova. Raztovarjanje varovanih pošiljk se
opravi neposredno po pristanku zrakoplova, ob tem je treba zagotoviti, da razen
nujnega osebja letališča in varnostnikov ni nikogar v okolici zrakoplova.
31. člen
(železniški in ladijski prevoz)
(1) Varovano pošiljko se po železnici ali po vodi prevaža v
zabojniku, ki je zaklenjen ali zaplombiran ali kako drugače varovan tako, da
onemogoča nepooblaščen dostop do vsebine varovane pošiljke.
(2) Natovarjanje in raztovarjanje varovane pošiljke varujejo
varnostniki.
(3) Varovana pošiljka, ki se prevaža po železnici, se varuje
tako, da se pošiljka in spremstvo namestita v poseben kupe. Če se pošiljka
prevaža s tovornim vlakom, se spremstvo nahaja v istem ali najbližjem vagonu,
če je to možno glede na kompozicijo vlaka.
(4) Natovarjanje in raztovarjanje varovane pošiljke se opravi
na varovanem območju pristanišča, dostop do katerega je omejen in kontroliran v
skladu s predpisi, ki urejajo varnost na ladjah in v pristaniščih.
VI. PRIPRAVA, EVIDENTIRANJE IN ZAČASNO DEPONIRANJE VAROVANIH
POŠILJK
32. člen
(evidentiranje in priprava varovane pošiljke)
(1) Naročnik mora varovano pošiljko namestiti v kaseto ali
vrečko in jo zaščititi tako, da je vidno nepooblaščeno odpiranje. Vrečka za
pakiranje bankovcev mora biti v skladu s PRILOGO II Uredbe 1214/2011/EU. Če varovana
pošiljka ni nameščena v predpisani vrečki, varnostnik zavrne njen prevzem.
(2) Varovane pošiljke morajo biti razvrščene in označene
tako, da omogočajo sledljivost.
(3) Za zagotavljanje standardnega in varnega sistema
naročanja ter sledenja gotovini med prenosom, prevozom in začasno hrambo se
uporablja sistem sledenja gotovini. Za namen sledenja pošiljkam gotovine mora
biti vzpostavljena izmenjava podatkov na podlagi elektronskih sporočil.
(4) Evidentiranje prevzema ali predaje varovane pošiljke se izvede
s spremno dokumentacijo in lastnoročnim podpisom, s katerima prevzemnik in
izročitelj dokazujeta prevzem ali predajo varovane pošiljke. Dokumentacija o
prevzemu ali predaji pošiljke se vodi v pisni ali elektronski obliki.
(5) Kadar varnostnik odda pošiljko v primopredajno napravo,
prevzem in predajo dokazuje s potrdilom.
(6) Dokumentacijo iz četrtega odstavka tega člena izvajalec
hrani pet let.
33. člen
(začasno deponiranje pošiljke)
(1) Kadar varovane pošiljke ni mogoče oddati na
primopredajnem mestu ali kadar je podano pisno soglasje naročnika, se ta lahko
začasno deponira v trezorju imetnika licence. Prevzem izvedeta najmanj dva
varnostnika.
(2) Trezor mora biti skladen s standardom SIST EN 1143 in
dodatno varovan z videonadzorom in sistemi tehničnega varovanja s prenosom
alarmnih sporočil na VNC.
(3) Varovane pošiljke morajo biti označene tako, da je možna
sledljivost, in razvrščene z označbo lastnika varovane pošiljke.
VII. OSEBE IZ DRŽAV ČLANIC EVROPSKE UNIJE, EVROPSKEGA
GOSPODARSKEGA PROSTORA IN ŠVICE
34. člen
(tuje družbe)
(1) Družbe za zasebno varovanje iz držav Evropske unije, ki
prevažajo varovane pošiljke preko ozemlja Republike Slovenije, morajo v skladu
z zakonom, ki ureja zasebno varovanje, pridobiti pisno soglasje pristojnega
organa.
(2) Družbe za zasebno varovanje iz držav članic euroobmočja,
ki imajo pridobljeno dovoljenje za čezmejni prevoz eurogotovine po cesti na
podlagi Uredbe 1214/2011/EU, ne potrebujejo pisnega soglasja iz prejšnjega
odstavka.
(3) Družbe za zasebno varovanje iz prvega in drugega odstavka
tega člena, morajo pri prevozu varovanih pošiljk 4. in 5. razreda obvestiti
policijo najmanj 24 ur pred vstopom v Republiko Slovenijo. Pisno ali
elektronsko obvestilo mora vsebovati podatke iz 26. člena tega pravilnika.
VIII. PREHODNE IN KONČNE DOLOČBE
35. člen
(prehodno obdobje)
(1) Zaščitni jopiči, srajce in čelade nivoja IIA ali nižje po
standardu NIJ, ki jih imetniki licenc uporabljajo pred uveljavitvijo tega
pravilnika, se lahko uporabljajo do izteka roka uporabe oziroma veljavnosti.
(2) Imetniki licence morajo prenose in prevoze varovanih
pošiljk z varnostnimi vsebniki, ki ne izpolnjujejo pogojev po IBNS v skladu s
prilogo 3 vzpostaviti v enem letu od uveljavitve tega pravilnika. Do tedaj se
prenosi in prevozi varovanih pošiljk izvajajo z najmanj enim dodatnim
oboroženim varnostnikom.
(3) Imetniki licence morajo prenose in prevoze varovanih
pošiljk 2. in 3. razreda v skladu z IBNS vzpostaviti v dveh letih od
uveljavitve tega pravilnika. Do tedaj se prenosi in prevozi varovanih pošiljk
2. in 3. razreda izvajajo z najmanj enim dodatnim oboroženim varnostnikom.
(4) Imetniki licence morajo sistem sledenja gotovini,
ureditev trezorja in varnega primopredajnega prostora vzpostaviti v treh letih
od uveljavitve tega pravilnika.
(5) V prehodnem obdobju iz prejšnjega odstavka za
vzpostavitev sistema sledenja gotovini morata naročnik in imetnik licence
uporabljati digitalna potrdila ali drugo obliko varne izmenjave podatkov z
namenom zagotovitve varnega prenosa in prevoza varovanih pošiljk.
(6) Naročnik mora primopredajno mesto varovanih pošiljk 1.,
2. in 3. razreda označiti z napisom iz priloge 1 v dveh letih od uveljavitve
tega pravilnika.
(7) Pristojni organ po uradni dolžnosti izda imetnikom licenc
nove licence po razredih prenosov in prevozov varovanih pošiljk v skladu s tem
pravilnikom v treh letih od uveljavitve tega pravilnika.
36. člen
(prenehanje veljavnosti pravilnika)
Z dnem uveljavitve tega pravilnika preneha veljati Pravilnik
o načinu prevoza in varovanja denarja ter drugih vrednostnih pošiljk (Uradni
list RS, št. 96/05, 16/08, 81/08, 86/09 in 17/11 − ZZasV-1).
37. člen
(začetek veljavnosti)
Ta pravilnik začne veljati 1. januarja 2017.
Št. 024-51/2016/1(143-03)
Ljubljana, dne 21. decembra 2016
EVA 2015-1711-0002
Vesna Györkös Žnidar l.r.
Ministrica
za notranje zadeve

Priloga
1: Grafični prikaz napisa o varovanem območju
Priloga
2: Potrdilo o izpolnjevanju pogojev
Priloga
3: Pogoji za izpolnjevanje pogojev za varnostni vsebnik 1. razreda
Priloga
4: Potrdilo o izpolnjevanju pogojev varnostnega vsebnika 1., 2. in 3. razreda