1. SPLOŠNE DOLOČBE
1. člen
(Vsebina sklepa)
(1) Ta sklep podrobneje določa:
-       
vsebino podatkov in informacij o poslovnih subjektih v centralnem
kreditnem registru (v nadaljevanju CKR), ki jih poročajo poročevalske enote iz
3. do 5. točke drugega odstavka 6. člena ter način njihovega zbiranja;
-       
vsebino podatkov in informacij o poslovnih subjektih v sistemu izmenjave
informacij o zadolženosti poslovnih subjektov.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokratnem veljavnem
besedilu.
2. VSEBINA PODATKOV IN INFORMACIJ O POSLOVNIH SUBJEKTIH
V CENTRALNEM KREDITNEM REGISTRU TER NAČIN NJIHOVEGA ZBIRANJA
2. člen
(Poročevalske enote)
(1) Banka Slovenije zbira podatke in informacije o
zadolženosti poslovnih subjektov ter upravljanju kreditnih tveganj kreditodajalcev
v zvezi s poslovnimi subjekti od poročevalskih enot iz 3. do 5. točke drugega
odstavka 6. člena ZCKR (v nadaljevanju poročevalske enote).
(2) Poročevalske enote iz prejšnjega odstavka so hkrati
tudi člani sistema izmenjave informacij o zadolženosti poslovnih subjektov –
SISBIZ, ki jih Banka Slovenije objavi na svoji spletni strani.
3. člen
(Obveznost poročanja)
(1) Poročevalske enote posredujejo podatke za CKR v
skladu z vsakokrat veljavnim Priročnikom za pošiljanje podatkov in informacij
poročevalskih enot iz 3. do 5. točke drugega odstavka 6. člena ZCKR o
zadolženosti poslovnih subjektov.
(2) Banka Slovenije s Priročnikom iz prejšnjega odstavka
opredeli podrobnejšo vsebino posameznega podatka iz 4. člena tega
sklepa ter postopek njihovega poročanja.
4. člen
(Podatki in informacije v CKR)
(1) V CKR se zbirajo podatki in informacije o
izpostavljenostih poslovnih subjektov, ki izvirajo iz kreditnih poslov, ki jih
s temi subjekti sklepajo poročevalske enote.
(2) V CKR se zbirajo naslednji podatki o kreditojemalcu,
ki je poslovni subjekt:
1.     
firma in poslovni naslov pravne osebe ali firma oziroma ime in poslovni
naslov podjetnika ali zasebnika;
2.     
davčna številka;
3.     
matična številka, če je poslovni subjekt vpisan v Poslovni register
Slovenije v skladu z zakonom, ki ureja Poslovni register Slovenije, ali
enolična identifikacijska oznaka tujega poslovnega subjekta iz registra tujih
poslovnih subjektov;
4.     
podatki o stečaju ali prisilni poravnavi ali drugem postopku zaradi
insolventnosti, ki se vodi zoper poslovni subjekt v skladu z zakonom, ki ureja
finančno poslovanje, postopke zaradi insolventnosti in prisilno prenehanje;
5.     
drugi podatki o poslovnem subjektu, ki se vodijo v Poslovnem registru
Slovenije, registru tujih poslovnih subjektov ali v drugih uradnih evidencah in
registrih v Republiki Sloveniji, zlasti podatki o sektorju ter panogi, v katero
se uvršča poslovni subjekt glede na dejavnost, velikost in pravno
organizacijska oblika, status poslovnega subjekta (aktiven, neaktiven, v stečaju
in podobno), datum vpisa in izbrisa iz sodnega registra.
(3) V CKR se zbirajo naslednji podatki o vrstah
kreditnih poslov, ki jih sklepajo poročevalske enote s poslovnimi subjekti kot
kreditojemalci:
1.     
kreditne in plačilne kartice ter ostali plačilni instrumenti katerih
namen je kreditiranje;
2.     
pogodbe o finančnem zakupu;
3.     
pogodbe o faktoringu (z regresom in brez regresa);
4.     
druge pogodbe katerih namen je kreditiranje;
5.     
pogodbe o danih zavarovanjih;
6.     
prevzeta poroštva za obveznosti kreditojemalca, ki je poslovni subjekt
ali fizična oseba.
(4) V CKR se v zvezi s kreditnimi posli iz prejšnjega
odstavka, zbirajo naslednji podatki in informacije:
1.     
datum sklenitve posla oziroma izdaje finančnega instrumenta z navedbo
oznake pogodbe oziroma posla ter datum zapadlosti obveznosti;
2.     
znesek in valuta odobrenega kreditnega posla;
3.     
znesek nečrpanega dela odobrenega kredita;
4.     
znesek neodplačanega dela obveznosti iz kreditnega posla;
5.     
znesek obroka in pogostost plačila;
6.     
podatek o prejetem zavarovanju (hipoteka, zastava premičnega premoženja,
zavarovalnica, poroštvo, odkup terjatev, ostala zavarovanja);
7.     
podatek, če je kreditojemalec v zamudi z izpolnitvijo obveznosti na
podlagi posameznega kreditnega posla iz tretjega odstavka tega člena v znesku,
ki presega 200 evrov, in je obdobje zamude daljše od 15 dni (datum nastanka
zamude, znesek obveznosti, s plačilom katerih je kreditojemalec v zamudi, datum
plačila obveznosti);
8.     
podatek ali je kreditodajalec pristopil k izterjavi neodplačanega dela
obveznosti (datum začetka izterjave, datum nastanka zamude, znesek
neodplačanega dela obveznosti in znesek zapadlega dela dolga, ki je predmet
izterjave);
9.     
podatek o datumu zaključka posameznega kreditnega posla z opredelitvijo
njegovega statusa ob zaključku (popolno poplačilo obveznosti, obveznost ni bila
poravnana v celoti, odprodaja obveznosti);
10.  
podatek o spremembi podatka iz 1. do 9. točke tega odstavka.
(5) Banka Slovenije z upoštevanjem vrste kreditnega
posla, s Priročnikom iz prvega odstavka 3. člena tega sklepa opredeli
obvezen nabor podatkov iz prejšnjega odstavka, ki jih v zvezi s posameznim
poslom iz tretjega odstavka tega člena poročevalske enote posredujejo v CKR.
3. VSEBINA PODATKOV IN INFORMACIJ O ZADOLŽENOSTI
POSLOVNIH SUBJEKTOV V SISTEMU IZMENJAVE INFORMACIJ
5. člen
(Podatki in informacije v sistemu izmenjave)
V sistem izmenjave informacij o zadolženosti poslovnih
subjektov (SISBIZ) se v zvezi s kreditnimi posli, ki jih s kreditojemalci, ki
so poslovni subjekti, sklepajo poročevalske enote iz 3. do 5. točke drugega
odstavka 6. člena ZCKR vključujejo vsi podatki iz 4. člena tega
sklepa. Podatki ne vključujejo osebnih podatkov.

Sklep o vsebini podatkov in informacij v
centralnem kreditnem registru in sistemu izmenjave informacij o zadolženosti
poslovnih subjektov, ki jih poročajo poročevalske enote iz 3. do 5. točke
drugega odstavka 6. člena ZCKR (Uradni list RS, št. 45/19) vsebuje naslednje končne določbe:
»4. KONČNE DOLOČBE
6. člen
(Veljavnost in uporaba
sklepa)
Ta sklep stopi v veljavo naslednji dan po objavi v Uradnem
listu Republike Slovenije, uporabljati pa se začne z 11. 6. 2020.«.

Sklep o spremembi Sklepa o vsebini podatkov in
informacij v centralnem kreditnem registru in sistemu izmenjave informacij o
zadolženosti poslovnih subjektov, ki jih poročajo poročevalske enote iz 3. do
5. točke drugega odstavka 6. člena ZCKR (Uradni list RS, št. 81/20) spreminja 6. člen sklepa tako, da
se glasi:
»6. člen
(Veljavnost in uporaba
sklepa)
Ta sklep stopi v veljavo naslednji dan po objavi v Uradnem
listu Republike Slovenije, uporabljati pa se začne 30. septembra 2020.«;
ter vsebuje naslednjo končno določbo:
»2. člen
Ta sklep začne veljati naslednji dan po objavi v Uradnem
listu Republike Slovenije.«.