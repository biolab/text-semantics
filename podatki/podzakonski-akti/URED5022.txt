I. SPLOŠNE DOLOČBE
1. člen
(vsebina)
Ta uredba določa ukrepe kmetijske politike
za hmelj, javno službo na področju hmeljarstva in zbirke podatkov za izvajanje:
-      
Uredbe (EU) št. 1308/2013 Evropskega parlamenta in Sveta z dne
17. decembra 2013 o vzpostavitvi skupne ureditve trgov kmetijskih
proizvodov in razveljavitvi uredb Sveta (EGS) št. 922/72, (EGS) št. 234/79,
(ES) št. 1037/2001 in (ES) št. 1234/2007 (UL L št. 347 z dne 20. 12. 2013,
str. 671), zadnjič spremenjene z Izvedbeno uredbo Komisije (EU) št.
1271/2014 z dne 28. novembra 2014 o odobritvi zvišanja mejnih vrednosti za
obogatitev vina, proizvedenega iz grozdja, potrganega v letu 2014 z nekaterih
sort vinske trte na nekaterih vinorodnih območjih ali v delu teh območij (UL L
št. 344 z dne 29. 11. 2014, str. 10), (v nadaljnjem besedilu: Uredba
1308/2013/EU) in
-      
Uredbe Komisije (ES) št. 1557/2006 z dne 18. oktobra 2006 o
podrobnih pravilih za uporabo Uredbe Sveta (ES) št. 1952/2005 glede
registracije pogodb in sporočanja podatkov v sektorju hmelja (UL L št. 288 z
dne 19. 10. 2006, str. 18), zadnjič spremenjene z Uredbo Komisije
(EU) št. 173/2011 z dne 23. februarja 2011 o spremembi uredb (ES) št.
2095/2005, (ES) št. 1557/2006, (ES) št. 1741/2006, (ES) št. 1850/2006, (ES) št.
1359/2007, (ES) št. 382/2008, (ES) št. 436/2009, (ES) št. 612/2009, (ES) št.
1122/2009, (ES) št. 1187/2009 in (EU) št. 479/2010 glede obveznosti sporočanja
v okviru skupne organizacije kmetijskih trgov in nekaterih shem neposrednih
podpor za kmete (UL L št. 49 z dne 24. 2. 2011, str. 16), (v nadaljnjem
besedilu: Uredba 1557/06/ES).
2. člen
(geografsko poreklo hmelja, kakovost
hmelja in hmeljnih proizvodov, certificiranje hmelja in hmeljnih proizvodov,
promet s hmeljem)
Geografsko poreklo hmelja, kakovost hmelja
in hmeljnih proizvodov v prometu, pooblaščeno organizacijo za certificiranje
hmelja, certificiranje hmelja in hmeljnih proizvodov, priznavanje centrov za
certificiranje hmelja, podrobnejše pogoje za vpis centrov za certificiranje
hmelja in podatkov o pridelavi oziroma predelavi hmelja v evidenco centrov za
certificiranje hmelja in evidenco pridelka hmelja ter promet s hmeljem določa
predpis, ki ureja certificiranje hmelja in promet s hmeljem.
3. člen
(pomen izrazov)
Izrazi, uporabljeni v tej uredbi, imajo
naslednji pomen:
-      
za prvo prodajo hmelja se šteje prodaja, določena v četrtem odstavku 77.
člena Uredbe 1308/2013/EU;
-      
izrazi, uporabljeni v tej uredbi, imajo enak pomen kot izrazi v
predpisu, ki ureja register kmetijskih gospodarstev, ter predpisu, ki ureja
certificiranje hmelja in promet s hmeljem; 
-      
hmelj pomeni hmelj in hmeljne proizvode, ki so vpisani v sortno listo v
skladu z zakonom, ki ureja semenski material kmetijskih rastlin; 
-      
novo tržišče pomeni natančno opredeljeno tržišče oziroma pivovarno, v
kateri hmelj, ki je predmet prodaje oziroma promocije, še ni prisoten oziroma
je v fazi laboratorijskega ali industrijskega preizkušanja; 
-      
mednarodni sejem ali sejem z mednarodno udeležbo pomeni sejem na ozemlju
Republike Slovenije oziroma sejem zunaj ozemlja Republike Slovenije, katerega
se udeležujejo udeleženci iz najmanj dveh različnih držav in gostitelj; 
-      
skupna podoba trženja hmelja pomeni uporabo enakih mednarodnih oznak
sort in geografskega porekla, ki se uporabljajo na posameznih promocijskih materialih
in oglasnih objavah.
II. ORGANIZACIJE PROIZVAJALCEV
(črtano)
4. člen
(črtan)
5. člen
(črtan)
6. člen
(črtan)
7. člen
(črtan)
8. člen
(črtan)
9. člen
(črtan)
10. člen
(črtan)
11. člen
(črtan)
12. člen
(črtan)
13. člen
(črtan)
14. člen
(črtan)
15. člen
(črtan)
16. člen
(črtan)
III. JAVNA SLUŽBA V HMELJARSTVU
17. člen
(način izvajanja javne službe)
Javno službo v hmeljarstvu (v nadaljnjem
besedilu: javna služba) izvaja javni zavod Inštitut za hmeljarstvo in
pivovarstvo Slovenije, katerega ustanovitelj je Republika Slovenija in
izpolnjuje pogoje za izvajanje strokovnih nalog javne službe (v nadaljnjem
besedilu: izvajalec javne službe) ter ima odločbo o usposobljenosti za
izvajanje javne službe.
18. člen
(črtan)
19. člen
(predmet javne službe)
Javna služba obsega izvajanje strokovnih
nalog v proizvodnji kmetijskih rastlin za področje hmeljarstva (v nadaljnjem
besedilu: strokovne naloge).
20. člen
(obveznosti javne službe)
V skladu s prvim odstavkom 114. člena
Zakona o kmetijstvu (Uradni list RS, št. 45/08) je dolžan izvajalec javne
službe:
-      
zagotavljati enakomerno dostopnost do storitev javne službe vsem
pridelovalcem hmelja (v nadaljnjem besedilu: uporabniki javne službe) na
celotnem območju Republike Slovenije;
-      
seznaniti uporabnike javne službe z rezultati javne službe v obliki
ogleda poskusov, objave na spletnih straneh, objave v strokovni literaturi ter
predstavitve na strokovnih srečanjih in letnih seminarjih.
21. člen
(financiranje javne službe)
(1) Javna služba se financira iz:
-      
proračuna Republike Slovenije in
-      
plačila uporabnikov javne službe.
(2) Če izvajalec javne službe opravi
manjši obseg nalog, kakor je določen s programom javne službe iz 22. člena te
uredbe, se sredstva proračuna Republike Slovenije (v nadaljnjem besedilu:
proračun) in plačila uporabnikov storitev sorazmerno znižajo.
(3) Če izvajalec javne službe opravi
strokovne naloge v večjem obsegu, kakor je določen s programom javne službe iz
22. člena te uredbe, se povečan obseg dela ne prizna v breme proračuna.
(4) Vrednost javne službe v hmeljarstvu
predstavljajo:
-      
vrednosti posameznih strokovnih nalog iz prvega odstavka 22. člena te
uredbe in
-      
vrednosti za tekoče in investicijsko vzdrževanje delovanja javne službe
v hmeljarstvu (v nadaljnjem besedilu: investicije).
(5) Za izvajanje strokovnih nalog iz
prvega odstavka 22. člena te uredbe sredstva zagotovi Ministrstvo za
kmetijstvo, gozdarstvo in prehrano na proračunski postavki 7649 Strokovne
naloge v hmeljarstvu do višine zagotovljenih sredstev v posameznem proračunskem
letu, in sicer:
-      
žlahtnjenje hmelja: do 100%,
-      
introdukcija:
a)      
tehnologija pridelave in predelave hmelja: do 100 %,
b)      
introdukcija novih in tujih sort hmelja: do 100 %,
-      
ocena letnika hmelja: do 100%.
(6) Strokovne naloge in investicije iz
četrtega odstavka tega člena se financirajo v obsegu, ki ga določa Priloga 2,
ki je sestavni del te uredbe, iz proračuna na podlagi Programa javne službe v
hmeljarstvu (v nadaljnjem besedilu: program javne službe), ki vsebuje namen
strokovnih nalog, vsebino strokovnih nalog, cilje strokovnih nalog ter
kazalnike za dosego ciljev strokovnih nalog in je kot Priloga 1 sestavni del te
uredbe.
(7) Sredstva, ki jih za izvajanje
storitev javne službe prejme izvajalec javne službe, ne smejo presegati
sredstev, potrebnih za pokrivanje stroškov, ki so nastali pri izvajanju
storitev javne službe.
(8) V primeru ugotovljenih prekomerno
izplačanih sredstev mora izvajalec javne službe vrniti vsa prekomerno izplačana
sredstva v proračun.
(9) Sredstva za investicije se
zagotavljajo v skladu z zagotovljenimi sredstvi proračuna za ta namen v
posameznem proračunskem letu.
22. člen
(program javne službe)
(1) Program javne službe opredeljuje
strokovne naloge v proizvodnji kmetijskih rastlin za področje hmeljarstva, ki
so:
a) 
introdukcija:
1. 
tehnologija pridelave in predelave hmelja:
- 
izvajanje tehnoloških poskusov s področja pridelave in predelave hmelja;
- 
napovedi agrotehničnih ukrepov v hmeljarstvu;
- 
ocena ekonomike in konkurenčnosti hmeljarstva;
- 
informiranje in izobraževanje uporabnikov javne službe;
2. 
introdukcija novih in tujih sort hmelja:
-  uvajanje novih slovenskih
sort hmelja in tujih sort hmelja, ki se pri nas še ne pridelujejo, v redno
pridelavo;
-  opredelitev osnov
tehnologije pridelovanja novih in tujih sort hmelja za doseganje visokih,
stabilnih in kakovostnih pridelkov ter
-  informiranje uporabnikov
javne službe.
b) 
žlahtnjenje hmelja:
- 
vzgoja novih sort hmelja, ki ustrezajo zahtevam trga in pogojem
pridelovanja v Republiki Sloveniji, s poudarkom na izboljšani kakovosti ter
odpornosti proti pomembnejšim boleznim in škodljivcem;
- 
informiranje in izobraževanje uporabnikov javne službe;
c) 
ocena letnika hmelja:
-  določitev letne kakovosti
reprezentativnih vzorcev pridelka hmelja po posameznih sortah z analizami na
vsebnost vlage, delež listov in pecljev, hmeljskega odpada, vsebnost semena in
vsebnost alfa‑kislin;
-  informiranje uporabnikov
javne službe.
(2) Vrednost posameznih strokovnih
nalog je določena z obsegom in vrednostjo tehničnih in strokovnih ur in
največjim deležem, ki ga lahko v strokovnih nalogah predstavljajo ostali
stroški (analize, kilometrine, materialni stroški).
(3) Izvajalec javne službe mora
strokovne naloge iz prvega odstavka tega člena letno izvesti v obsegu in na
način (število strokovnih ur/leto, število tehničnih ur/leto, delež analiz in
materialnih stroškov na strokovno nalogo), kot je določeno v Prilogi 2 te
uredbe, in predpisu, ki ureja naloge, pogoje in cene storitev opravljanja javne
službe v hmeljarstvu.
23. člen
(črtan)
24. člen
(poročila o izvajanju nalog)
(1) Izvajalec javne službe mora
ministrstvu do konca marca tekočega leta za preteklo koledarsko leto poslati
letno poročilo o opravljenem delu in rezultatih opravljenega dela ter letno
finančno poročilo o izvedbi javne službe, ki jo je izvajal v skladu s programom
javne službe.
(2) Letno poročilo o opravljenem delu
in rezultatih opravljenega dela iz prejšnjega odstavka mora vsebovati najmanj
vsebinsko poročilo in dokazila o izpolnitvi prevzetih obveznosti glede:
-      
ciljev strokovnih nalog iz programa javne službe;
-      
uresničitve programa javne službe;
-      
posebnosti pri izvedbi programa javne službe in
-      
morebitnih posebnih problemov pri izvedbi programa javne službe ter
predlogov za nadaljnje delo.
(3) Letno finančno poročilo o izvedbi
javne službe iz prvega odstavka tega člena mora vsebovati vsaj:
-      
natančno obrazložitev porabe sredstev;
-      
obseg in časovnico izvedenih nalog po strokovnih urah, tehničnih urah
(po strokovnih in tehničnih sodelavcih), opravljenih analizah in ostalih
materialnih stroških za vsako strokovno nalogo in celotno javno službo;
-      
vrednost izvedenih nalog za vsako strokovno nalogo in celotno javno
službo;
-      
pregled priliva sredstev iz proračuna in pregled sofinanciranja
uporabnikov javne službe.
(4) Ministrstvo izvede plačilo
izvajalcu javne službe za opravljeno delo v tekočem letu na podlagi četrtletnih
poročil, ki jih potrdi ministrstvo in priloženih zahtevkov za izplačilo.
(5) Četrtletna poročila iz prejšnjega
odstavka morajo vsebovati vsaj:
-      
zasledovanje namena strokovne naloge;
-      
že dosežene letne cilje strokovne naloge;
-      
kazalnike za že dosežene letne cilje strokovnih nalog;
-      
natančno razdelitev že nastalih stroškov za vsako strokovno nalogo
posebej;
-      
obseg in časovnico že izvedenih strokovnih nalog po strokovnih urah,
tehničnih urah (po strokovnih in tehničnih sodelavcih), opravljenih analizah in
ostalih materialnih stroških za vsako strokovno nalogo;
-      
vrednost že izvedenih del za vsako strokovno nalogo;
-      
pregled že pridobljenih sredstev iz proračuna in pregled sofinanciranja
uporabnikov javne službe.
25. člen
(nadzor)
(1) Inšpekcijski nadzor nad izvajanjem
javne službe opravlja inšpekcija, pristojna za kmetijstvo.
(2) Nadzor iz prejšnjega odstavka
zajema predvsem nadzor nad:
-      
izpolnjevanjem obveznosti iz 20. člena te uredbe;
-      
izvajanjem javne službe v skladu s programom javne službe in
-      
namensko porabo sredstev proračuna.
(3) Ob ugotovitvi nenamenske porabe
sredstev proračuna mora izvajalec javne službe ta sredstva vrniti v proračun
skupaj z zakonitimi zamudnimi obrestmi.
26. člen
(črtan)
27. člen
(črtan)
28. člen
(črtan)
IV. ZBIRKE PODATKOV
29. člen
(evidenca predprodajnih pogodb in dobav
hmelja)
(1) Inštitut za hmeljarstvo in
pivovarstvo Slovenije (v nadaljnjem besedilu: IHPS) vzpostavi in vodi evidenco
predprodajnih pogodb in dobav hmelja.
(2) Predprodajne pogodbe so pogodbe o
dobavah posameznih količin hmelja po dogovorjenih cenah v obdobju, ki zajema
eno ali več letin in so sklenjene pred 1. avgustom. Vse
predprodajne pogodbe morajo biti sklenjene pisno. Kopijo vsake predprodajne
pogodbe oziroma evidenčni list z ustreznimi podatki o količini dobavljenega
hmelja in ceni mora prodajalec hmelja, ki je pridelovalec hmelja, ali
organizacija proizvajalcev IHPS posredovati v pisni ali elektronski obliki
najpozneje v 30 dneh po sklenitvi.
(3) IHPS evidentira vse opravljene
dobave. Evidenca dobav se vodi na podlagi dvojnika dobavnice, ki ga prodajalec
hmelja posreduje IHPS. Prodajalec hmelja posreduje dvojnik dobavnice po vsaki
dobavi ali skupaj za vse izvršene dobave, vendar v vsakem primeru pred 15.
marcem tistega leta, ki sledi letu obiranja hmelja. Če je dobava hmelja
opravljena po 15. marcu leta, ki sledi letu obiranja, pa mora prodajalec hmelja
IHPS posredovati dvojnik dobavnice najkasneje v petih dneh po opravljeni
dobavi.
(4) Iz dobavnice mora biti za vsako
sorto razvidna:
-      
količina dobavljenega hmelja,
-      
cena,
-      
stopnja predelave,
-      
za dobavo hmelja po predprodajni
pogodbi tudi številka predprodajne pogodbe.
(5) Dobavnico iz tega člena lahko
nadomesti kakršenkoli drug dokument, ki vsebuje podatke iz prejšnjega odstavka.
(6) Podatki iz evidence predprodajnih
pogodb in dobav hmelja so tajni in jih IHPS lahko posreduje le ministrstvu
zaradi sporočanja podatkov v skladu z Uredbo 1557/06/ES.
IV.a POMOČ HMELJARSKEMU SEKTORJU ZA SODELOVANJE NA
MEDNARODNIH SEJMIH, PROMOCIJO NA NOVIH TRGIH IN POMOČ PRI PRIPRAVI HMELJA ZA
PRODAJO
29.a člen
(oblika pomoči)
Sredstva iz tega poglavja se dodelijo po
pravilih o dodeljevanju pomoči de minimis v skladu z Uredbo Komisije
(ES) št. 1998/2006 z dne 15. decembra 2006 o uporabi členov 87 in 88 Pogodbe
pri pomoči de minimis (UL L št. 358 z dne 16. 12. 2006, str. 3; v
nadaljnjem besedilu: Uredba 1998/2006/ES).
29.b člen
(vrste pomoči)
Za uresničitev ciljev kmetijske politike in
zaradi potreb po prilagajanju mednarodnim razmeram na trgu s hmeljem se
upravičencu iz 29.č člena te uredbe zagotovijo sredstva za naslednje vrste
pomoči: 
-      
pomoč za sodelovanje na mednarodnih sejmih ali sejmih z mednarodno
udeležbo, ki se nanašajo na prodajo hmelja;
-      
pomoč za promocijo na novih trgih in
-      
pomoč pri pripravi hmelja za prodajo.
29.c člen
(konzorcij)
(1) Konzorcij je zveza najmanj štirih
pravnih oseb, ki so v Republiki Sloveniji registrirane za trženje hmelja, z
namero sodelovanja v skupnih aktivnostih ali z namero izkoriščanja skupnih
virov za dosego skupnega cilja. 
(2) Konzorcij odobri vlaganje zahtevka
posameznega člana konzorcija za pomoči iz prejšnjega člena. 
(3) Vsi člani konzorcija sprejmejo Program
konzorcija (v nadaljnjem besedilu: program), s katerim se določijo načini,
vrste in oblike sodelovanja upravičencev na mednarodnih sejmih in novih trgih
ter oblike priprave hmelja za prodajo. Program potrdi minister, pristojen za
kmetijstvo, do višine sredstev, določene v prvem odstavku 29.e člena te uredbe.
29.č člen
(upravičenec in pogoji za pridobitev
pomoči)
Do pomoči iz 29.b člena te uredbe je
upravičen vlagatelj, ki izpolnjuje naslednje pogoje: 
-      
je pravna oseba, ki je registrirana kot javni zavod v skladu z zakonom,
ki ureja zavode, gospodarska družba v skladu z zakonom, ki ureja gospodarske
družbe, ali kot zadruga v skladu z zakonom, ki ureja zadruge, ter ima sedež v
Republiki Sloveniji; 
-      
opravlja dejavnost za svoje ime in za svoj račun; 
-      
je odkupil od pridelovalcev hmelja v Republiki Sloveniji do 21. novembra
2011 najmanj 100 t hmelja posameznih letnikov 2009 in 2010 ter do 19. novembra
2012 najmanj 100 t hmelja letnika 2011, razen v primeru javnega zavoda, ki je
do pomoči upravičen ne glede na odkupljeno količino hmelja; 
-      
je član samo enega od konzorcijev, ki je od pridelovalcev hmelja v
Republiki Sloveniji odkupil najmanj 40% skupne količine prijavljenega pridelka
hmelja posameznega letnika iz prejšnje alinee; 
-      
na dan vložitve zahtevka ni podjetje v težavah v smislu Smernic
skupnosti o državni pomoči za reševanje in prestrukturiranje podjetij v težavah
(UL C št. 244 z dne 1. 10. 2004, str. 2).
29.d člen
(upravičeni stroški)
(1) Pomoč iz prve alinee 29.b člena te
uredbe se dodeli za povrnitev upravičenih stroškov v zvezi s sodelovanjem na
specializiranih pivovarskih sejmih, ki so mednarodni sejmi ali sejmi z
mednarodno udeležbo, z namenom promocije hmelja in obsega naslednje upravičene
stroške: 
-      
stroške najema oziroma zakupa sejemskega prostora za stojnico oziroma
razstavnih površin, vključno s stroški kotizacije, stroški zavarovalnine za čas
sodelovanja na sejmu in stroški navedbe v skupnem katalogu; 
-      
stroške oblikovanja stojnice, njene izdelave, postavitve in podiranja,
stroške prevoza stojnice na sejem in nazaj, stroške njenega upravljanja
(energija, ogrevanje in voda), najem preprog, pohištva in opreme, stroške
sejemskega materiala, stroške čiščenja, stroške priključitve in uporabe
telefona ali interneta, stroške parkiranja na sejemskem parkirišču, prevoza
nazaj in zavarovanja med prevozom; 
-      
stroške posameznih predstavitev (nove sorte, razvojni program predelave
in dodelave hmelja, kontrolni postopki, zaščita geografskega porekla)
inštitutov oziroma agencij za potencialne kupce hmelja, katerih rezultati
služijo neposredno promociji kvaliteti sort hmelja; 
-      
stroške nastanitve oziroma prevoza s sredstvi javnega prometa oseb,
redno ali pogodbeno zaposlenih pri upravičencu, za največ tri osebe, in sicer
nastanitvene stroške med sejmom ter za največ en dan pred začetkom in po koncu
sejma, ki se priznajo do višine največ 150 EUR/dan/osebo, ter stroške letalske
vozovnice za ekonomski razred (eno potovanje/osebo/sejem) ali vozovnice za
potovanje z vlakom 2. razreda ali vozovnice za potovanje z drugim javnim prevozom;
-      
stroške dela za redno ali pogodbeno zaposlene pri upravičencu zaradi
sodelovanja na sejmu, ki nastanejo v času sodelovanja upravičenca na sejmu.
Stroški se priznajo za največ tri osebe, in sicer za povprečno največ 12 ur/dan
do višine največ 8 EUR/uro/osebo za sejme v Republiki Sloveniji in do višine
največ 12 EUR/uro/osebo za sejme zunaj Republike Slovenije; 
-      
potne stroške največ treh redno ali pogodbeno zaposlenih pri upravičencu
v zvezi s prisotnostjo na sejmu, ki zajemajo kilometrino, cestnino in
parkirnino do višine dejansko plačanih stroškov (parkirnina in cestnina), ali
do višine, ki se kot povračilo stroškov prevoza na službenem potovanju ne
všteva v davčno osnovo dohodka iz delovnega razmerja na podlagi predpisa, ki
ureja višino povračil stroškov v zvezi z delom, ki se ne vštevajo v davčno
osnovo (kilometrina). Pri izračunu kilometrine se upošteva razdalja, ki je
običajna med dvema krajema. 
(2) Pomoč iz druge alinee 29.b člena te
uredbe obsega naslednje upravičene stroške: 
-      
stroške za pripravo promocijskih materialov, namenjenih iskanju novih
trgov za hmelj, ki obsegajo objavo oglasov v tiskanih in elektronskih medijih
(idejna zasnova in produkcija, zakup medijskega prostora, ureditev, postavitev
in vzdrževanje spletnega mesta, prevajanje in honorarji za pripravo besedil ter
ostali stroški, povezani z objavo oglasov v tiskanih in elektronskih medijih); 
-      
stroške za izdelavo reklamnega gradiva, namenjenega promociji hmelja
(idejna zasnova, izvedbeno in grafično oblikovanje, tiskanje gradiva oziroma
zapisi na drugih medijih in izdelava drugega promocijskega materiala,
distribucija materiala in ostali stroški, povezani z izdelavo reklamnega
gradiva); 
-      
stroške nastanitve, ki se priznajo do višine največ 150 EUR/dan/osebo,
in prevoza s sredstvi javnega prometa oseb, redno zaposlenih pri upravičencu,
za največ tri osebe, in sicer stroške letalske vozovnice za ekonomski razred
ali vozovnice za potovanje z vlakom 2. razreda ali vozovnice za potovanje z
avtobusom, tramvajem oziroma podzemno železnico, oziroma potne stroške, ki
zajemajo cestnino in parkirnino do višine dejansko plačanih stroškov in
kilometrino do višine, ki se kot povračilo stroškov prevoza na službenem
potovanju ne všteva v davčno osnovo dohodka iz delovnega razmerja na podlagi
predpisa, ki ureja višino povračil stroškov v zvezi z delom, ki se ne vštevajo
v davčno osnovo. Pri izračunu kilometrine se upošteva razdalja, ki je običajna
med dvema krajema. 
(3) Pomoč iz tretje alinee 29.b člena te
uredbe obsega upravičene stroške briketiranja oziroma ekstrahiranja vzorcev
hmelja za promocijske namene. 
(4) Davek na dodano vrednost ni upravičeni
strošek. 
(5) Stroški iz prvega do tretjega odstavka
tega člena se lahko nanašajo izključno na dejavnosti, povezane s sortami
hmelja, pridelanimi v Republiki Sloveniji in vpisanimi v sortno listo v skladu
z zakonom, ki ureja semenski material kmetijskih rastlin. 
(6) Pomoč se dodeli za stroške iz prvega do
tretjega odstavka tega člena, ki so nastali v letu, v katerem se vlaga
zahtevek.
29.e člen
(višina pomoči)
(1) Pri določitvi višine pomoči in
upravičencev do pomoči iz tega poglavja se uporabljajo določbe iz Uredbe
1998/2006/ES. Sredstva za pomoč iz tega poglavja znašajo v letu 2011 in 2012 do
180.000 eurov za posamezno leto. 
(2) Pomoč iz tega poglavja se dodeli
posameznemu upravičencu do višine, ki ne sme presegati zgornje meje, kot je
določena v drugem odstavku 2. člena Uredbe 1998/06/ES v katerem koli obdobju
treh proračunskih let ne glede na obliko in namen pomoči. 
(3) Agencija Republike Slovenije za
kmetijske trge in razvoj podeželja (v nadaljnjem besedilu: Agencija) od
prejemnika pomoči pred dodelitvijo sredstev pridobi pisno izjavo o: 
-      
že prejetih de minimis pomočeh, vključno z navedbo, pri katerih
dajalcih in v kakšnem znesku je v relevantnem obdobju prejemnik pomoči še
kandidiral za de minimis pomoč, 
-      
drugih že prejetih ali zaprošenih pomočeh za iste upravičene stroške
(višina in dajalec). 
(4) Izplačana pomoč v skladu s tem
poglavjem znaša do 100% priznane vrednosti upravičenih stroškov iz prejšnjega
člena.
29.f člen
(pridobitev pomoči)
(1) Vlagatelj je upravičen do pomoči v
skladu s programom iz tretjega odstavka 29.c člena te uredbe. 
(2) Za pridobitev pomoči po tem poglavju
vlagatelj vloži zahtevek na obrazcu, ki je kot Priloga 3 sestavni del te
uredbe. 
(3) Če izračunana vsota upravičenih
stroškov vseh upravičencev preseže skupno višino sredstev iz prejšnjega člena,
se višina upravičenih stroškov za vse posamezne upravičence sorazmerno zniža. 
(4) Zahtevku iz drugega odstavka tega člena
je treba priložiti obrazec z izjavami, ki so kot Priloga 4 sestavni del te
uredbe. 
(5) Zahtevek iz drugega odstavka tega člena
se vloži na Agencijo, in sicer za: 
-      
stroške, ki so nastali do 21. novembra 2011: od 7. novembra 2011 do 21.
novembra 2011; 
-      
stroške, ki so nastali od 22. novembra 2011, in stroške, nastale v letu
2012: od 24. oktobra 2012 do 19. novembra 2012. 
(6) Upravičencu se pomoč iz tega poglavja
izplača, če zahtevku priloži naslednja dokazila: 
-      
fotokopije plačanih računov ali listin z enako računovodsko vrednostjo
in dokazil o plačilu, ki se glasijo na ime upravičenca; 
-      
fotokopije plačanih računov vozovnic za javni prevoz; 
-      
fotokopije plačanih letalskih vozovnic oziroma plačanih elektronskih
letalskih vozovnic; 
-      
dokazilo o odločitvi konzorcija iz drugega odstavka 29.c člena te
uredbe; 
-      
o odkupu hmelja letnikov 2009 in 2010 oziroma 2011. 
(7) Ne glede na določbe prejšnjega odstavka
se pomoč za povrnitev stroškov iz četrte pete in šeste alinee prvega odstavka
in tretje alinee drugega odstavka 29.d člena te uredbe dodeli na podlagi
upravičenčevega internega obračuna teh stroškov, ki se morajo ujemati z
dokazili o udeležbi na sejmu, kot so dokazila o prevoznih stroških, namestitvi
in podobno.
29.g člen
(omejitev sredstev)
Do sredstev ni upravičen tisti, ki je za
iste stroške, ki jih navaja v zahtevku za pridobitev pomoči iz tega poglavja,
že prejel sredstva Republike Slovenije ali Evropske unije.
29.h člen
(neizpolnitev ali kršitev obveznosti)
Prejemnik sredstev, pri katerem se ugotovi,
da je sredstva pridobil na podlagi lažnih podatkov ali lažnih izjav, mora
vrniti v proračun Republike Slovenije vsa že prejeta sredstva po tej uredbi,
skupaj z zakonitimi zamudnimi obrestmi od dneva prejema sredstev.

Priloga
1: Program javne službe v hmeljarstvu
Priloga
2: Izvedba strokovnih nalog v hmeljarstvu
Priloga
3: Zahtevek za dodelitev pomoči hmeljarskemu sektorju za sodelovanje na
mednarodnih sejmih, promocijo na trgih in pomoč pri pripravi hmelja za prodajo
Priloga
4: Izjave

Uredba o ureditvi trga s hmeljem (Uradni list
RS, št. 20/09)
vsebuje naslednje prehodne in končne določbe:
»V. PREHODNE IN KONČNE DOLOČBE
30. člen
(prehodne
določbe)
(1) Postopki v zvezi z neposrednimi
plačili za hmelj za leto 2007 se dokončajo po Uredbi o ureditvi trga s hmeljem
(Uradni list RS, št. 62/07, 98/07, 38/08 in 45/08 – ZKme-1).
(2) Javni razpis za izbiro
koncesionarja mora biti objavljen najpozneje v šestih mesecih od
uveljavitve te uredbe.
(3) Do izbire koncesionarja in
podelitve koncesije v skladu s to uredbo opravlja strokovne naloge v
hmeljarstvu Inštitut za hmeljarstvo in pivovarstvo Slovenije v skladu z Uredbo
o ureditvi trga s hmeljem (Uradni list RS, št. 62/07, 98/07, 38/08 in 45/08 –
ZKme-1).
31. člen
(prenehanje
veljavnosti)
(1) Z dnem uveljavitve te uredbe
preneha veljati Uredba o ureditvi trga s hmeljem (Uradni list RS, št. 62/07,
98/07, 38/08 in 45/08 – ZKme-1).
(2) Ne glede na določbo prejšnjega
odstavka se do podelitve koncesije javne službe v zvezi s tretjim odstavkom
prejšnjega člena uporablja Uredba o ureditvi trga s hmeljem (Uradni list RS,
št. 62/07, 98/07, 38/08 in 45/08 – ZKme-1).
32. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
ureditvi trga s hmeljem (Uradni list RS., št. 60/10)
vsebuje naslednjo prehodno in končno določbo:
»12. člen
(prehodna
določba)
Postopki financiranja strokovnih nalog
žlahtnjenje hmelja, tehnologija pridelave in varstva hmelja ter ocena letnika
hmelja za leto 2009, začeti na podlagi Uredbe o ureditvi trga s hmeljem (Uradni
list RS, št. 20/09), se končajo v skladu z Uredbo o ureditvi trga s hmeljem
(Uradni list RS, št. 20/09).
13. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
ureditvi trga s hmeljem (Uradni list RS, št. 88/11)
vsebuje naslednjo končno določbo:
»5. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
ureditvi trga s hmeljem (Uradni list RS, št. 50/15)
vsebuje naslednjo končno določbo:
»9. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.