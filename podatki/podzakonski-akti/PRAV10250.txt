I. SPLOŠNE DOLOČBE
1. člen
(vsebina)
Ta pravilnik v skladu z Direktivo
2008/50/ES Evropskega parlamenta in Sveta z dne 21. maja 2008 o kakovosti
zunanjega zraka in čistejšem zraku za Evropo (UL L št. 152 z dne 11. 6.
2008, str. 1), zadnjič spremenjeno z Direktivo Komisije (EU) 2015/1480 z dne
28. avgusta 2015 o spremembi nekaterih prilog k direktivama 2004/107/ES in
2008/50/ES Evropskega parlamenta in Sveta ter določitvi pravil glede
referenčnih metod, potrjevanja podatkov in umestitve mest vzorčenja za
ocenjevanje kakovosti zunanjega zraka (UL L št. 226 z dne
29. 8. 2015, str. 4; v nadaljnjem besedilu: Direktiva 2008/50/ES), in
Direktivo 2004/107/ES Evropskega parlamenta in Sveta z dne 15. decembra
2004 o arzenu, kadmiju, živem srebru, niklju in policikličnih aromatskih
ogljikovodikih v zunanjem zraku (UL L št. 23 z dne 26. 1. 2005, str.
3), zadnjič spremenjeno z Direktivo Komisije (EU) 2015/1480 z dne
28. avgusta 2015 o spremembi nekaterih prilog k direktivama 2004/107/ES in
2008/50/ES Evropskega parlamenta in Sveta ter določitvi pravil glede
referenčnih metod, potrjevanja podatkov in umestitve mest vzorčenja za
ocenjevanje kakovosti zunanjega zraka (UL L št. 226 z dne
29. 8. 2015, str. 4), določa:
-       
metode in merila za ocenjevanje kakovosti zunanjega zraka (v nadaljnjem
besedilu: zrak),
-       
pridobivanje podatkov o kakovosti zraka za podporo pri zmanjševanju
onesnaževanja zraka in motečih vplivov ter za spremljanje dolgoročnih gibanj in
izboljšanj zaradi ukrepov na lokalni in nacionalni ravni ter ukrepov Evropske
unije in
-       
način rednega obveščanja javnosti o kakovosti zraka.
2. člen
(izrazi)
(1) Izrazi, uporabljeni v tem pravilniku,
imajo naslednji pomen: 
1.     
meritve na stalnem merilnem mestu so meritve na stalnih merilnih mestih,
ki se izvajajo neprekinjeno ali z naključnim vzorčenjem, za določitev ravni v
skladu s cilji kakovosti podatkov; 
2.     
indikativne meritve so meritve, ki izpolnjujejo manj stroge cilje
kakovosti podatkov od tistih, ki veljajo za meritve na stalnem merilnem mestu; 
3.     
hlapne organske spojine (v nadaljnjem besedilu: HOS) so organske spojine
iz antropogenih in biogenih virov, razen metana, ki ob prisotnosti sončne
svetlobe pri reakciji z dušikovimi oksidi tvorijo fotokemične oksidante; 
4.     
predhodne snovi ozona so snovi, ki prispevajo k nastajanju prizemnega
ozona. Nekatere od teh snovi so našetete v prilogi 9, ki je sestavni del tega
pravilnika.
(2) Drugi izrazi, uporabljeni v tem
pravilniku, imajo enak pomen, kot ga določa predpis, ki ureja kakovost
zunanjega zraka. 
(3) Ne glede na določbo prejšnjega odstavka
imajo izrazi, ki se nanašajo na arzen, kadmij, živo srebro, nikelj in
policiklične aromatske ogljikovodike, enak pomen, kot ga določa predpis, ki
ureja arzen, kadmij, živo srebro, nikelj in policiklične aromatske ogljikovodike
v zunanjem zraku.
3. člen
(naloge)
(1) Ministrstvo, pristojno za okolje (v
nadaljnjem besedilu: ministrstvo), zagotavlja izvajanje naslednjih nalog: 
a)     ocenjevanje kakovosti zraka; 
b)     odobritev merilnih sistemov (metode, oprema, mreže, laboratoriji); 
c)     zagotavljanje natančnosti meritev; 
d)     analiziranje metod ocenjevanja; 
e)     usklajevanje programov zagotavljanja kakovosti ocenjevanja
kakovosti zraka v Republiki Sloveniji, če jih za Evropsko unijo organizira
Evropska komisija. 
(2) Ministrstvo pri ocenjevanju kakovosti
zraka ravna v skladu s 3. točko priloge 1, ki je sestavni del tega pravilnika.
II. OCENJEVANJE KAKOVOSTI ZRAKA
1. Ocenjevanje kakovosti zraka glede na
žveplov dioksid, dušikov dioksid in dušikove okside, PM10, PM2,5,
svinec, benzen ter ogljikov monoksid
4. člen
(ureditev ocenjevanja)
Za izbiro pristopa pri ocenjevanju
kakovosti zraka glede na žveplov dioksid, dušikov dioksid in dušikov oksid, PM10,
PM2,5, svinec, benzen ter ogljikov monoksid ministrstvo uporablja
zgornji in spodnji ocenjevalni prag, kakor sta opredeljena v 1. točki priloge
2, ki je sestavni del tega pravilnika.
5. člen
(merila ocenjevanja)
(1) Ministrstvo izvaja ocenjevanje
kakovosti zraka gleda na onesnaževala iz prejšnjega člena v skladu z merili,
določenimi v prilogi 3, ki je sestavni del tega pravilnika, in naslednjimi
merili: 
a)     na območjih in v aglomeracijah, kjer raven onesnaževal presega
zgornji ocenjevalni prag iz 1. točke priloge 2 tega pravilnika, se uporabijo
meritve kakovosti zraka na stalnem merilnem mestu. Za pridobitev podatkov o
prostorski razporeditvi kakovosti zraka se lahko navedene meritve na stalnem
merilnem mestu dopolnijo s tehnikami modeliranja ali z indikativnimi meritvami
ali obema hkrati; 
b)     na območjih in v aglomeracijah, kjer je raven onesnaževal pod
zgornjim ocenjevalnim pragom iz 1. točke priloge 2 tega pravilnika, se za
ocenjevanje kakovosti zraka uporabi kombinacija meritev na stalnem merilnem
mestu ter tehnik modeliranja ali indikativnih meritev ali obeh hkrati; 
c)     na območjih in v aglomeracijah, kjer je raven onesnaževal pod
spodnjim ocenjevalnim pragom iz 1. točke priloge 2 tega pravilnika, za
ocenjevanje kakovosti zraka zadostujejo tehnike modeliranja ali objektivne
ocene ali obe hkrati. 
(2) Z namenom, da se zagotovijo vsaj
podatki o celotnih masnih koncentracijah in kemijski sestavi PM2,5
na podlagi letnega povprečja, ministrstvo opravlja poleg ocenjevanja iz
prejšnjega odstavka tudi meritve na mestih v neizpostavljenem podeželskem
okolju), oddaljenih od pomembnih virov onesnaževanja zraka, v skladu z naslednjimi
merili: 
a)     postavi se vsaj eno vzorčevalno mesto na ozemlju Republike
Slovenije; 
b)     za dosego potrebne prostorske ločljivosti lahko Republika Slovenija
na podlagi sporazuma s sosednjo državo članico Evropske unije postavi eno ali
več skupnih merilnih postaj, ki vključujejo tudi zadevna sosednja območja; 
c)     spremljanje kakovosti zraka se uskladi s strategijo spremljanja in
merilnim programom iz Programa sodelovanja za spremljanje in oceno
onesnaževanja zraka na velike razdalje v Evropi (EMEP), ki se izvaja v okviru
Konvencije o onesnaževanju zraka na velike razdalje preko meja (Uradni list
SFRJ – Mednarodne pogodbe, št. 11/86; v nadaljnjem besedilu: Konvencija); 
d)     glede ciljev kakovosti podatkov za meritve masne koncentracije
delcev se uporabljata 1. in 3. točka priloge 1 tega pravilnika ter priloga 4,
ki sta sestavni del tega pravilnika.
6. člen
(vzorčevalna mesta)
(1) Ministrstvo določi umestitev
vzorčevalnih mest za merjenje žveplovega dioksida, dušikovega dioksida in
dušikovih oksidov, PM10, PM2,5, svinca, benzena ter
ogljikovega monoksida v zraku v skladu z merili iz priloge 3 tega pravilnika. 
(2) Na vsakem območju ali v aglomeraciji,
kjer so meritve na stalnem merilnem mestu edini vir podatkov za ocenjevanje
kakovosti zraka, število vzorčevalnih mest za posamezno onesnaževalo ne sme
biti manjše od števila vzorčevalnih mest, določenega v 3. točki priloge 5, ki
je sestavni del tega pravilnika. 
(3) Ne glede na določbo prejšnjega odstavka
se za območja in aglomeracije, znotraj katerih se podatki iz vzorčevalnih mest
za meritve na stalnem merilnem mestu dopolnjujejo s podatki iz modeliranja ali
indikativnih meritev ali obeh hkrati, lahko skupno število vzorčevalnih mest iz
1. točke priloge 5 tega pravilnika zmanjša za največ 50 odstotkov, če: 
a)     dopolnilne metode zagotavljajo zadostne podatke za ocenjevanje
kakovosti zraka glede na mejne vrednosti ali alarmne vrednosti in tudi podatke
za obveščanje javnosti, in 
b)     število vzorčevalnih mest, ki jih je treba postaviti, in prostorska
ločljivost drugih tehnik zadoščata za določitev koncentracije posameznega
onesnaževala, ki se določi v skladu s cilji kakovosti podatkov iz 1. točke
priloge 1 tega pravilnika, in omogočata, da so rezultati ocene v skladu z
merili iz 2. točke priloge 1 tega pravilnika. 
(4) Če so meritve na stalnem merilnem mestu
edini vir podatkov za ocenjevanje kakovosti zraka glede kritičnih vrednosti za
varstvo rastlin in naravnih ekosistemov, število vzorčevalnih mest ne sme biti
manjše od števila vzorčevalnih mest, določenega v 3. točki priloge 5 tega
pravilnika. 
(5) Ne glede na določbo prejšnjega odstavka
se za območja, kjer se podatki iz vzorčevalnih mest za meritve na stalnem
merilnem mestu dopolnjujejo z indikativnimi meritvami ali modeliranjem ali
obema hkrati, lahko skupno število vzorčevalnih mest iz 3. točke priloge 5 tega
pravilnika zmanjša za največ 50 odstotkov, če se ocenjene koncentracije
posameznih onesnaževal lahko določijo v skladu s cilji kakovosti podatkov iz 1.
točke priloge 1 tega pravilnika. 
(6) Pri ocenjevanju kakovosti zraka glede
na mejne vrednosti, kot so določene v predpisu, ki ureja kakovost zunanjega
zraka, ministrstvo upošteva tudi rezultate modeliranja ali indikativne meritve
ali obeh hkrati.
7. člen
(referenčne merilne metode)
(1) Pri ocenjevanju kakovosti zraka glede na
žveplov dioksid, dušikov dioksid in dušikove okside, PM10, PM2,5,
svinec, benzen ter ogljikov monoksid se uporabljajo referenčne merilne metode
in merila iz 1. in 3. točke priloge 6, ki je sestavni del tega pravilnika.
Druge merilne metode se lahko uporabljajo v skladu s pogoji iz 2. točke priloge
6 tega pravilnika. 
(2) Če se uporabijo druge merilne metode iz
2. točke priloge 6 tega pravilnika, mora ministrstvo za del programa
ocenjevanja kakovosti zraka, ki ga izvaja neposredno, in izvajalci programa ocenjevanja
kakovosti zraka ter izvajalci obratovalnega monitoringa, ki vključuje
ocenjevanje kakovosti zraka, pripraviti poročilo o dokazu enakovrednosti iz
točke 2.1 priloge 6 tega pravilnika. 
(3) Izvajalci programa ocenjevanja
kakovosti zraka in izvajalci obratovalnega monitoringa, ki vključuje
ocenjevanje kakovosti zraka, posredujejo poročilo iz prejšnjega odstavka
ministrstvu. 
(4) Pri pripravi poročila iz drugega
odstavka tega člena se uporabljajo navodila Evropske komisije glede dokazovanja
enakovrednosti.
2. Ocenjevanje kakovosti zraka glede na ozon
8. člen
(merila ocenjevanja)
(1) Če koncentracije ozona na območjih in v
aglomeracijah v zadnjih petih letih merjenja presežejo dolgoročne cilje, kot so
določeni s predpisom, ki ureja kakovost zunanjega zraka, ministrstvo opravi
meritve na stalnem merilnem mestu. 
(2) Za ugotovitev, ali so bili v petih
letih dolgoročni cilji iz prejšnjega odstavka preseženi in so na voljo podatki
iz obdobja, krajšega od petih let, ministrstvo lahko združi rezultate krajših meritev,
opravljenih v času in na mestu, kjer je verjetno, da bodo ravni največje, z
rezultati evidenc emisij in modeliranja ravni ozona.
9. člen
(vzorčevalna mesta)
(1) Ministrstvo določi umestitev
vzorčevalnih mest za merjenje ozona v skladu z merili iz priloge 7, ki je
sestavni del tega pravilnika. 
(2) Na vsakem območju ali v aglomeraciji,
kjer so meritve na stalnem merilnem mestu edini vir podatkov za ocenjevanje
kakovosti zraka, število vzorčevalnih mest za merjenje ozona ne sme biti manjše
od števila vzorčevalnih mest, določenega v 1. točki priloge 8, ki je sestavni
del tega pravilnika. 
(3) Za območja in aglomeracije, znotraj
katerih se podatki z vzorčevalnih mest za meritve na stalnem merilnem mestu
dopolnjujejo s podatki iz modeliranja ali indikativnih meritev ali obeh hkrati,
lahko število vzorčevalnih mest iz 1. točke priloge 8 tega pravilnika zmanjša,
če so izpolnjeni naslednji pogoji: 
a)     dopolnilne metode zagotavljajo zadostne podatke za ocenjevanje
kakovosti zraka glede na ciljne vrednosti, dolgoročne cilje ter opozorilno in
alarmno vrednost, kot so določene v predpisu, ki ureja kakovost zunanjega
zraka; 
b)     število vzorčevalnih mest, ki jih je treba postaviti, in prostorska
ločljivost drugih tehnik zadoščata za določitev koncentracije ozona, ki se določi
v skladu s cilji kakovosti podatkov iz 1. točke priloge 1 tega pravilnika, in
omogočata, da so rezultati ocene v skladu z merili iz 2. točke priloge 1 tega
pravilnika; 
c)     na vsakem območju ali v aglomeraciji mora biti najmanj eno
vzorčevalno mesto; 
d)     dušikov dioksid se meri na preostalih vzorčevalnih mestih, razen na
postajah v neizpostavljenem podeželskem okolju iz 1. točke priloge 8 tega
pravilnika. 
(4) Pri ocenjevanju kakovosti zraka glede
na ciljne vrednosti, kot so določene v predpisu, ki ureja kakovost zunanjega
zraka, ministrstvo upošteva tudi rezultate modeliranja ali indikativne meritve
ali obeh hkrati. 
(5) Ministrstvo zagotovi meritve dušikovega
dioksida na najmanj 50 odstotkih vzorčevalnih mest za vzorčenje ozona v skladu
s 1. točko priloge 8 tega pravilnika. Merjenje se izvaja neprekinjeno, razen na
postajah v neizpostavljenem podeželskem okolju, kakor so opredeljene v 1. točki
priloge 7 tega pravilnika, kjer se lahko uporabijo tudi druge merilne metode. 
(6) Na območjih in v aglomeracijah, kjer so
bile koncentracije v vsakem od prejšnjih petih let merjenja pod dolgoročnimi
cilji, kot so določeni v predpisu, ki ureja kakovost zunanjega zraka,
ministrstvo določi število vzorčevalnih mest za meritve na stalnem merilnem
mestu v skladu z 2. točko priloge 8 tega pravilnika. 
(7) Ministrstvo zagotovi meritve
koncentracije predhodnih snovi ozona iz priloge 9 tega pravilnika na vsaj enem
vzorčevalnem mestu. Ministrstvo določi število in mesto vzorčevalnih mest za
merjenje predhodnih snovi ozona ob upoštevanju ciljev in metod iz priloge 9
tega pravilnika.
10. člen
(referenčne merilne metode)
Za merjenje ozona se uporabljajo referenčne
metode iz točke 1.8 priloge 6 tega pravilnika. Druge merilne metode se lahko
uporabljajo v skladu s pogoji iz 2. točke priloge 6 tega pravilnika.
3. Kazalnik povprečne izpostavljenosti PM 2,5
11. člen
(kazalnik povprečne izpostavljenosti PM 2,5)
(1) Ministrstvo določi kazalnik povprečne
izpostavljenosti PM2,5 v skladu s prilogo 10, ki je sestavni del
tega pravilnika. 
(2) Pri razporeditvi in določitvi števila
vzorčevalnih mest v skladu s prilogo 3 tega pravilnika, na katerih temelji
kazalnik povprečne izpostavljenosti PM2,5, ministrstvo upošteva
izpostavljenost celotnega prebivalstva Republike Slovenije. Število vzorčevalnih
mest ne sme biti manjše od števila, ki se določi na podlagi 2. točke priloge 5
tega pravilnika.
4. Ocenjevanje kakovosti zraka glede na
arzen, kadmij, živo srebro, nikelj in policiklične aromatske ogljikovodike
12. člen
(vzorčevalna mesta)
(1) Ministrstvo za oceno skladnosti s
ciljnimi vrednostmi določi umestitev vzorčevalnih mest za meritve arzena,
kadmija, živega srebra, niklja in policikličnih aromatskih ogljikovodikov v
skladu z merili iz priloge 3 tega pravilnika. 
(2) Na vsakem območju ali v aglomeraciji,
kjer so meritve obvezne v skladu s predpisom, ki ureja arzen, kadmij, živo
srebro, nikelj in policiklične aromatske ogljikovodike v zunanjem zraku ter so
meritve na stalnem merilnem mestu edini vir podatkov za ocenjevanje kakovosti
zraka, število stalnih vzorčevalnih mest za posamezno onesnaževalo ne sme biti
manjše od števila vzorčevalnih mest, določenega v prilogi 11, ki je sestavni
del tega pravilnika. 
(3) Za območja in aglomeracije, znotraj
katerih se podatki z vzorčevalnih mest za meritve na stalnem merilnem mestu
dopolnjujejo s podatki iz drugih virov (npr. evidence emisij, indikativne
metode meritev in modeliranje kakovosti zraka ter podatki iz modeliranja ali
indikativnih meritev ali obeh hkrati), se lahko število vzorčevalnih mest iz 1.
točke priloge 8 tega pravilnika zmanjša, če so izpolnjeni naslednji pogoji: 
a)     dopolnilni podatki zagotavljajo zadostne podatke za ocenjevanje
kakovosti zraka glede na ciljne vrednosti, 
b)     število stalnih vzorčevalnih mest, ki jih je treba postaviti, in
prostorska ločljivost dopolnilnih podatkov zadoščata za določitev
koncentracije, ki se določi v skladu s cilji kakovosti podatkov iz 1. točke
priloge1 tega pravilnika, in omogočata, da so rezultati ocene v skladu z merili
iz 2. točke priloge 1 tega pravilnika, in 
c)     na vsakem območju ali v aglomeraciji mora biti najmanj eno stalno
vzorčevalno mesto.
13. člen
(referenčne merilne metode)
Za merjenje arzena, kadmija, živega srebra,
niklja in policikličnih aromatskih ogljikovodikov v zraku se uporabljajo
referenčne merilne metode, ki so določene v prilogi 12, ki je sestavni del tega
pravilnika. Druge merilne metode se lahko uporabijo pod pogoji iz priloge 12
tega pravilnika.
III. PROGRAM OCENJEVANJA KAKOVOSTI ZRAKA
14. člen
(program ocenjevanja kakovosti zraka)
(1) Ocenjevanje kakovosti zraka glede na
onesnaževala iz predpisa, ki ureja kakovost zunanjega zraka, in predpisa, ki
ureja arzen, kadmij, živo srebro, nikelj in policiklične aromatske
ogljikovodike v zunanjem zraku, se izvaja v skladu s programom ocenjevanja
kakovosti zraka. Program ocenjevanja kakovosti zraka sprejme minister,
pristojen za okolje (v nadaljnjem besedilu: minister), za obdobje treh
koledarskih let. Vsebina programa ocenjevanja kakovosti zraka je določena v
prilogi 13, ki je sestavni del tega pravilnika. 
(2) Minister sprejme program ocenjevanja
kakovosti zunanjega zraka najmanj dva meseca pred začetkom koledarskega leta, v
katerem se bo začel izvajati. 
(3) Program ocenjevanja kakovosti zraka iz
prejšnjega odstavka se lahko dopolni vsako leto. Dopolnitev se pripravi najmanj
dva meseca pred začetkom koledarskega leta, v katerem se bo začel izvajati.
15. člen
(lokalni programi ocenjevanja kakovosti
zraka)
Če občina zagotavlja podrobnejše ali
posebno ocenjevanje kakovosti zraka v skladu z zakonom, ki ureja varstvo
okolja, mora ministrstvu posredovati podatke ob smiselni uporabi določb 14. in
17. člena tega pravilnika.
IV. OBVEŠČANJE JAVNOSTI IN LETNA POROČILA
16. člen
(obveščanje javnosti)
(1) Ministrstvo redno obvešča javnost o
kakovosti zraka v skladu s prilogo 14, ki je sestavni del tega pravilnika. 
(2) Ministrstvo redno obvešča javnost tudi
o: 
a)     odločitvi o odlogu rokov za dosego skladnosti in oprostitvi
obveznosti uporabe mejnih vrednosti za dušikov dioksid in benzen v skladu s
predpisom, ki ureja kakovost zunanjega zraka; 
b)     oprostitvi uporabe mejnih vrednosti za PM10 zaradi
disperzijskih značilnosti določenega mesta, neugodnih podnebnih pogojev ali
deleža onesnaževal, ki se prenašajo prek meja v skladu s prepisom, ki ureja
kakovost zunanjega zraka; 
c)     načrtih za kakovost zraka in kratkoročnih akcijskih načrtih za
kakovost zraka iz predpisa, ki ureja kakovost zunanjega zraka.
17. člen
(letna poročila)
(1) Ministrstvo pripravi letna poročila za
onesnaževala iz predpisa, ki ureja kakovost zunanjega zraka, in predpisa, ki
ureja arzen, kadmij, živo srebro, nikelj in policiklične aromatske
ogljikovodike v zunanjem zraku. 
(2) Letna poročila iz prejšnjega odstavka
vsebujejo povzetke podatkov o preseganju mejnih, ciljnih vrednosti, dolgoročne
cilje ter opozorilne in alarmne vrednosti, kot so določene v predpisih iz
prejšnjega odstavka za posamezna obdobja, in oceno posledic teh preseganj. 
(3) Podrobnejša vsebina letnega poročila iz
prvega odstavka tega člena je navedena v prilogi 15, ki je sestavni del tega
pravilnika. 
(4) Letna poročila se objavijo v
informacijskem sistemu okolja.

Priloga
1: Cilji kakovosti podatkov
Priloga
2: Določitev zahtev za ocenjevanje koncentracij žveplovega dioksida, dušikovega
dioksida in dušikovih oksidov, delcev, svinca, benzena ter ogljikovega
monoksida v zraku znotraj območja ali v aglomeraciji
Priloga
3: Ocenjevanje kakovosti zraka in postavitev vzorčevalnih mest za merjenje
žveplovega dioksida, dušikovega dioksida in dušikovih oksidov, delcev (PM10 in PM2,5), svinca,
benzena, ogljikovega monoksida ter arzena, kadmija, živega srebra, niklja in
policikličnih aromatskih ogljikovodikov
Priloga
4: Meritve na mestih v neizpostavljenem podeželskem okolju ne glede na koncentracijo
Priloga
5: Merila za določitev najmanjšega števila vzorčevalnih mest za meritve na
stalnem merilnem mestu glede koncentracij žveplovega dioksida, dušikovega
dioksida in dušikovih oksidov, delcev, svinca, benzena ter ogljikovega
monoksida v zraku
Priloga
6: Referenčne metode za ocenjevanje koncentracij žveplovega dioksida,
dušikovega dioksida in dušikovih oksidov, delcev (PM10
in PM2,5), svinca, benzena, ogljikovega monoksida
ter ozona
Priloga
7: Merila za razvrščanje in postavitev vzorčevalnih mest za ocenjevanje
koncentracij ozona
Priloga
8: Merila za določitev najmanjšega števila vzorčevalnih mest za meritve
koncentracij ozona na stalnem mestu
Priloga
9: Meritve predhodnih snovi ozona
Priloga
10: Kazalnik povprečne izpostavljenosti
Priloga
11: Merila za določitev najmanjšega števila vzorčevalnih mest za meritve na
stalnem merilnem mestu za arzen, kadmij, živo srebro, nikelj in policiklične
aromatske ogljikovodike v zraku, na območjih in v aglomeracijah, pri katerih je
meritev na stalnem merilnem mestu edini vir podatkov
Priloga
12: Referenčne metode za ocenjevanje koncentracij in usedanja arzena, kadmija,
živega srebra, niklja in policikličnih aromatskih ogljikovodikov
Priloga
13: Vsebina programa ocenjevanja kakovosti zraka
Priloga
14: Obveščanje javnosti
Priloga
15: Vsebina letnega poročila o kakovosti zraka

Pravilnik o ocenjevanju kakovosti zunanjega
zraka (Uradni list RS, št. 55/11) vsebuje naslednjo prehodno in
končni določbi:
»V. PREHODNA IN KONČNI DOLOČBI
18. člen
(prehodne
določbe)
(1) Oprema za meritve žveplovega dioksida,
dušikovega dioksida in dušikovih oksidov, PM10, PM2,5,
svinca, benzena, ogljikovega monoksida ter ozona na stalnem merilnem mestu se
mora uskladiti z referenčno metodo ali enakovredno metodo iz priloge 6 tega
pravilnika najpozneje do 11. junija 2013. 
(2) Do sprejema programa ocenjevanja
kakovosti zraka iz 14. člena tega pravilnika se uporablja program monitoringa
kakovosti zraka, izdelan na podlagi Pravilnika o monitoringu kakovosti
zunanjega zraka (Uradni list RS, št. 36/07).
19. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o monitoringu kakovosti zraka (Uradni list RS, št. 36/07).
20. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o ocenjevanju kakovosti zunanjega zraka (Uradni list RS, št. 6/15) vsebuje naslednjo končno določbo:
»9. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o ocenjevanju kakovosti zunanjega zraka (Uradni list RS, št. 5/17) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.