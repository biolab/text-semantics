I. SPLOŠNO
1. člen
Ta pravilnik določa postopek vpisa pravnih
in fizičnih oseb, ki trgujejo s fitofarmacevtskimi sredstvi (v nadaljnjem
besedilu: FFS), v register pravnih in fizičnih oseb za trgovanje s
fitofarmacevtskimi sredstvi (v nadaljnjem besedilu: register) in postopek
izbrisa iz registra.
Register vodi Fitosanitarna uprava Republike Slovenije pri Ministrstvu za kmetijstvo, gozdarstvo in
prehrano (v nadaljnjem besedilu: uprava).
II. VPIS V REGISTER
2. člen
Postopek vpisa v register se začne z vlogo,
ki jo pravna ali fizična oseba (v nadaljnjem besedilu: vlagatelj) vloži pri
upravi.
3. člen
Vlogi mora biti priložena naslednja
dokumentacija:
a) 
navedba dejavnosti:
-
veleprodaja (uvoz oziroma proizvodnja),
-
maloprodaja (prodaja na debelo oziroma prodaja
na drobno), 
-
distribucija,
-
zastopništvo za prodajo FFS;
b) 
o izpolnjevanju pogojev glede kadrov:
-
ime in priimek odgovorne osebe in delavca, ki
izdaja FFS,
-
pogodba ali odločba o zaposlitvi odgovorne
osebe in delavca, ki izdaja FFS,
- diploma ali spričevalo oziroma potrdilo o izobrazbi odgovorne osebe
in delavca, ki izdaja FFS,
- potrdilo o opravljenem preskusu znanja o varstvu rastlin za
odgovorne osebe in delavca, ki izdaja FFS;
c) 
o izpolnjevanju posebnih pogojev glede
prostorov:
-
zapisnik o pregledu prostorov inšpektorja za
kemikalije,
-
(črtana);
d) 
uporabno dovoljenje;
e) 
matična številka pravne oziroma fizične osebe
iz Poslovnega registra Slovenije, oziroma njenih podružnic, poslovnih enot,
zadružnih enot in drugih delov poslovnih subjektov, ki se vpisujejo v register.
Pravna oziroma fizična oseba za trgovanje s FFS, ki še nima matične številke za
vse njene podružnice, poslovne enote, zadružne enote ali druge dele poslovnih
subjektov, in ima le-te že vpisane v register pravnih in fizičnih oseb za
trgovanje s fitofarmacevtskimi sredstvi, to matično številko pridobi v skladu z
zakonom, ki ureja poslovni register.
4. člen
Ne glede na četrto alineo točke b)
prejšnjega člena se lahko v register vpiše tudi vlagatelj, ki ne predloži
potrdila o pridobitvi znanja o varstvu rastlin za odgovorno osebo in delavca,
ki izdaja FFS, če izpolnjuje druge predpisane pogoje.
Vlagatelj iz prejšnjega odstavka mora
potrdilo o pridobitvi znanja o varstvu rastlin za odgovorno osebo in delavca,
ki izdaja FFS, predložiti v roku dveh let po vpisu v register.
5. člen
Uprava preveri popolnost vloge.
Če je vloga nepopolna, o tem obvesti
vlagatelja in ga pozove, da vlogo v tridesetih dneh dopolni.
6. člen
Če so izpolnjeni vsi pogoji, izda uprava
odločbo o vpisu v register.
III. SPREMEMBA POGOJEV ZA VPIS V REGISTER
7. člen
Vlagatelj mora upravi v osmih dneh
sporočiti vsako spremembo, ki bi utegnila vplivati na izpolnjevanje pogojev za
vpis v register, predvsem pa:
-      
lastninsko preoblikovanje,
-      
spremembo odgovorne osebe,
-      
spremembo delavca, ki izdaja FFS,
-      
spremembo lokacije,
-      
spremembo imena pravne ali fizične osebe, ki
trguje s FFS.
8. člen
V primeru lastninskega preoblikovanja mora
novoustanovljena pravna ali fizična oseba pri upravi vložiti vlogo iz
2. člena tega pravilnika. Vlogi mora predložiti vso zahtevano
dokumentacijo iz 3. člena tega pravilnika ter dokazilo o lastništvu ali najemu
prostorov.
Za dokazilo o lastništvu ali najemu iz
prejšnjega odstavka se šteje izpisek iz zemljiške knjige ali kupoprodajna
pogodba ali najemna pogodba.
9. člen
V primeru spremembe odgovorne osebe ali
delavca, ki izdaja FFS, mora vlagatelj predložiti dokumentacijo, navedeno v
točki b) 3. člena tega pravilnika.
10. člen
V primeru spremembe lokacije mora vlagatelj
predložiti dokumentacijo, navedeno v točki c) 3. člena tega pravilnika.
IV. IZBRIS IZ REGISTRA
11. člen
Vlagatelj mora v osmih dneh po prenehanju
opravljanja dejavnosti trgovanja s FFS o tem pisno obvestiti upravo, ki
vlagatelja izbriše iz registra.
12. člen
Uprava lahko pravno ali fizično osebo
izbriše iz registra po uradni dolžnosti, če le-ta ne izpolnjuje več predpisanih
pogojev iz tega pravilnika.
Uprava izbriše iz registra vlagatelja, ki
ravna v nasprotju z drugim odstavkom 4. člena tega pravilnika.
13. člen
O izbrisu iz registra izda uprava odločbo v
upravnem postopku.

Pravilnik o vpisu in izbrisu iz registra
pravnih in fizičnih oseb za trgovanje s fitofarmacevtskimi sredstvi (Uradni
list RS, št. 58/01)
vsebuje naslednjo prehodno in končno določbo:
»V. PREHODNA IN KONČNA DOLOČBA
14. člen
Do ustanovitve Uprave Republike Slovenije
za varstvo rastlin in semenarstvo vodi register in postopek vpisa v register
oziroma izbrisa iz registra Ministrstvo za kmetijstvo, gozdarstvo in prehrano.
15. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o vpisu in
izbrisu iz registra pravnih in fizičnih oseb za trgovanje s fitofarmacevtskimi
sredstvi (Uradni list RS, št. 64/05) črta 14. člen pravilnika:
»14. člen
(črtan)«;
ter vsebuje naslednjo končno določbo:
»5. člen
Ta pravilnik začne veljati osmi dan po objavi v Uradnem listu Republike Slovenije.«.

Pravilnik o spremembah Pravilnika o vpisu in
izbrisu iz registra pravnih in fizičnih oseb za trgovanje s fitofarmacevtskimi
sredstvi (Uradni list RS, št. 66/07) vsebuje naslednjo končno določbo:
»2. člen
Ta pravilnik začne veljati naslednji
dan po objavi v Uradnem listu Republike Slovenije.«.