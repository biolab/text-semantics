I. SPLOŠNE DOLOČBE
1. člen
(vsebina uredbe)
Ta uredba določa ukrepe in postopke za zagotovitev uvedbe in
povezljivosti enotnega naprednega merilnega sistema električne energije na
območju Republike Slovenije (v nadaljnjem besedilu: napredni merilni sistem).
2. člen
(pomen izrazov)
Izrazi, uporabljeni v tej uredbi, imajo enak pomeni, kot
izrazi, opredeljeni v 4. in 36. členu Energetskega zakona (Uradni list RS,
št. 17/14), poleg tega pa imajo posamezni izrazi naslednji pomen:
-       
»enoten informacijski sistem« je sistem za enoten dostop do merilnih
podatkov in podatkov o kakovosti oskrbe iz merilnih centrov v Republiki
Sloveniji, ki vključuje strojno in programsko opremo, potrebno za zbiranje,
vodenje, obdelavo in sporočanje merilnih podatkov in podatkov o kakovosti
oskrbe uporabnikom distribucijskega elektroenergetskega sistema glede na
dodeljene pravice dostopa do teh podatkov;
-       
»DMS« je sistem, ki omogoča nadzor nad distribucijskim omrežjem ter
njegovo učinkovito in zanesljivo upravljanje;
-       
»DSM« je sistem, ki vpliva na rabo ali proizvodnjo električne energije
uporabnikov omrežja tako, da se znižujejo potrebe po ojačitvi omrežja zaradi
porabe ali proizvodnje na strani uporabnikov omrežja;
-       
»DR« je sistem, ki vpliva na običajno rabo električne energije končnih
uporabnikov glede na:
a)     
časovne spremembe cene električne energije;
b)     
spodbude za znižanje porabe ob višjih cenah električne energije na
veleprodajnih trgih z električno energijo;
c)     
stanje obremenjenosti elektroenergetskega sistema;
-       
električna bremena so objekti, naprave in omrežja, priključena na električno
omrežje, ki električno energijo pretvarjajo v drugo energijo;
-       
»EMS« je sistem za upravljanje energije, ki s pomočjo programske in
strojne opreme nadzira, meri in upravlja električna bremena;
-       
»merilni center« je center, ki vključuje strojno in programsko opremo,
potrebno za zbiranje, vodenje, obdelavo in sporočanje podatkov naprednega
merilnega sistema na posameznem območju distribucijskega sistema;
-       
»merilni podatki« so podatki o porabi oziroma proizvodnji električne
energije, opremljeni s časovno znamko, ki nastajajo z merjenjem porabe oziroma
proizvodnje v sistemskem števcu električne energije s 15-minutno frekvenco
vzorčenja. Merilni podatki so tudi časovno agregirani diagrami porabe na raven
ure, dneva, tedna, meseca oziroma validirani agregati merilnih podatkov za
potrebe obračuna;
-       
»povezljivost« je sposobnost sistema za izmenjavo podatkov z drugimi
sistemi različnih tipov ter sposobnost sistema za izmenljivost storitev, ki
omogoča učinkovito skupno delovanje brez omejevanja funkcionalnosti;
-       
»proizvajalci« so proizvajalci električne energije, priključeni na
distribucijski sistem;
-       
»sistemski števec« je naprava za merjenje električne energije pri
uporabniku sistema.
3. člen
(napredni merilni sistem)
(1) Distribucijski operater uvede napredni merilni
sistem za vse uporabnike sistema v Republiki Sloveniji.
(2) Napredni merilni sistem iz prejšnjega odstavka
vključuje:
-       
sistemske števce pri uporabnikih sistema;
-       
komunikacijsko infrastrukturo, ki vključuje žične in brezžične povezave,
ki omogočajo prenos podatkov od sistemskih števcev do merilnih centrov;
-       
merilne centre in
-       
enoten informacijski sistem.
II. NAPREDNI MERILNI SISTEM
4. člen
(zgradba naprednega merilnega sistema)
Napredni merilni sistem je zgrajen tako, da je sistemski
števec prek komunikacijske infrastrukture povezan s področnim merilnim centrom,
področni merilni centri pa so prek komunikacijske infrastrukture povezani v
enoten informacijski sistem.
5. člen
(določitev tehničnih zahtev za napredni merilni sistem)
Distribucijski operater v sistemskih obratovalnih navodilih
distribucijskega sistema določi tehnične zahteve za delovanje in povezljivost
naprednega merilnega sistema, ki omogoča obratovanje in način vodenja
distribucijskega sistema z uporabo sistemov DMS, DSM, DR, EMS.
III. POSTOPEK UVEDBE MERILNEGA SISTEMA
6. člen
(načrt uvedbe merilnega sistema)
(1) Distribucijski operater izdela načrt uvedbe
naprednega merilnega sistema.
(2) Načrt uvedbe naprednega merilnega sistema mora
opredeliti:
-       
stanje naprednega merilnega sistema ob pripravi načrta;
-       
dela in opremo, ki so potrebni za zagotovitev skladnosti naprednega
merilnega sistema s to uredbo;
-       
časovni načrt izvedbe naprednega merilnega sistema;
-       
opremo in ustrezno število oseb za izvedbo naprednega merilnega sistema
in njegovo vzdrževanje;
-       
finančne vire za izvedbo naprednega merilnega sistema;
-       
način zagotavljanja varnostnih arhivov podatkov naprednega merilnega
sistema;
-       
način zagotavljanja podvojene opreme za zanesljivo delovanje naprednega
merilnega sistema ob okvari sistema;
-       
načrtovanje, vgradnjo in preizkušanje programske opreme;
-       
namestitev potrebnih informacijskih sistemov ali njihovih funkcionalnih
sklopov v sistem;
-       
izvedbo javnih naročil za nakup merilne opreme, vključno s sistemskimi
števci;
-       
zamenjavo merilne opreme, vgradnjo sumarnih oziroma kontrolnih števcev
in zbiralnikov podatkov;
-       
vzpostavitev komunikacijskih povezav med merilno opremo in merilnimi
centri;
-       
vzpostavitev naprednega merilnega sistema in zagotovitev njegovega
delovanja;
-       
poročanje o stanju uvedbe naprednega merilnega sistema;
-       
odgovorne osebe za izvedbo načrta uvedbe naprednega merilnega sistema;
-       
načrt za zagotavljanje kakovosti;
-       
opis postopkov za oceno in obvladovanje tveganj pri uvedbi naprednega
merilnega sistema.
7. člen
(poročanje)
(1) Distribucijski operater letno poroča agenciji in
ministrstvu o izvajanju načrta uvedbe merilnega sistema.
(2) V poročilu mora navesti:
-       
naloge in opravila, ki ne potekajo v skladu s časovnim načrtom iz tretje
alineje drugega odstavka prejšnjega člena;
-       
razloge za odstopanje od časovnega načrta;
-       
dejavnosti, ki so potrebne za odpravo ali zmanjšanje odstopanj od
časovnega načrta.
IV. PREHODNA IN KONČNA DOLOČBA
8. člen
(prehodno obdobje)
(1) Do konca leta 2025 morajo vgrajeni sistemski števci
izpolnjevati zahteve iz 5. člena te uredbe.
(2) Distribucijski operater pripravi načrt uvedbe
merilnega sistema v 90 dneh od uveljavitve te uredbe.
9. člen
(uveljavitev uredbe)
Ta uredba začne veljati petnajsti dan po objavi v Uradnem
listu Republike Slovenije.
Št. 00710-22/2015
Ljubljana, dne 22. oktobra 2015
EVA 2015-2430-0009
Vlada Republike Slovenije
dr. Miroslav Cerar l.r.
Predsednik