I. SPLOŠNA DOLOČBA
1. člen
(vsebina uredbe)
Ta uredba podrobneje določa:
-       
vsebino programa prestrukturiranja in poenostavljenega programa
prestrukturiranja gospodarskih družb (v nadaljnjem besedilu: družb) in zadrug v
težavah,
-       
način zavarovanja pomoči za reševanje in prestrukturiranje,
-       
nadzor nad izvajanjem programa prestrukturiranja, poenostavljenega programa
prestrukturiranja in namensko porabo sredstev pomoči za reševanje in
prestrukturiranje ter način preverjanja izvajanja nadzora,
-       
vsebino in način vodenja evidenc pomoči za reševanje in
prestrukturiranje.
II. VSEBINA PROGRAMA PRESTRUKTURIRANJA
2. člen
(vsebina)
(1) Program prestrukturiranja družbe ali zadruge
vsebuje:
-       
uvod,
-       
analizo vzrokov za nastale težave,
-       
tržno analizo,
-       
strategijo prestrukturiranja,
-       
ukrepe za zagotovitev lastnega prispevka iz šestega odstavka
14. člena Zakona o pomoči za reševanje in prestrukturiranje gospodarskih
družb in zadrug v težavah (Uradni list RS, št. 5/17; v nadaljnjem
besedilu: zakon),
-       
ukrepe za porazdelitev bremen iz 21. člena zakona in
-       
ukrepe za omejevanje izkrivljanja konkurence in strukturne ukrepe iz
22. člena zakona.
(2) Male družbe in zadruge niso zavezane k pripravi
tržne analize iz tretje alineje prejšnjega odstavka, razen v primeru posamične
priglasitve Evropski komisiji iz drugega odstavka 29. člena zakona.
(3) Sestavni del programa prestrukturiranja je tudi:
-       
sklep nadzornega sveta ali drugega pristojnega organa družbe ali zadruge
o potrditvi programa prestrukturiranja in
-       
pismo o nameri ali soglasja večinskih lastnikov glede sodelovanja v
programu prestrukturiranja (npr. dokapitalizacija, odpis dolgov).
3. člen
(uvod)
V uvodu programa prestrukturiranja družba ali zadruga navede:
-       
splošne podatke družbe ali zadruge,
-       
predlog oblike in višine pomoči za prestrukturiranje ter utemeljitev
njihove ustreznosti glede na težave družbe ali zadruge,
-       
organizacijsko shemo družbe ali zadruge,
-       
predstavitev proizvodnega oziroma storitvenega programa,
-       
lastniško sestavo in kapitalske povezave, če gre za povezane družbe in
zadruge v skupini,
-       
kratek zgodovinski pregled poslovanja družbe ali zadruge in
-       
opredelitev sistemske vloge družbe ali zadruge pri razvoju države,
regije ali sektorja v skladu z 9. členom zakona ter oceno
gospodarsko-socialnih posledic ob stečaju družbe ali zadruge, ki temelji na
statističnih podatkih in objektivno preverljivih dejstvih.
4. člen
(analiza vzrokov za nastale težave)
Program prestrukturiranja vsebuje analizo vzrokov za nastale težave
v družbi ali zadrugi po naslednjih sklopih:
-       
poslovnih funkcijah,
-       
finančnem poslovanju za zadnja tri leta,
-       
opredelitvi prednosti, pomanjkljivosti, priložnosti in nevarnosti pri
poslovanju družbe ali zadruge (SWOT-analiza) in
-       
opredelitvi podatkov o poslovanju družbe ali zadruge v obliki bilance
stanja, izkaza poslovnega izida ter gibanja kapitala in denarnih tokov za
pretekla tri leta.
5. člen
(tržna analiza)
Tržna analiza vsebuje:
-       
opredelitev velikosti relevantnega trga in števila konkurentov,
-       
oceno projekcij povpraševanja po proizvodih in storitvah družbe ali
zadruge na relevantnem trgu in
-       
konkurenčno pozicijo in opis primerjalnih prednosti proizvodnega ali
storitvenega programa družbe ali zadruge glede na konkurente na relevantnem
trgu.
6. člen
(strategija prestrukturiranja)
Strategija prestrukturiranja opredeljuje:
-       
cilj prestrukturiranja,
-       
obdobje prestrukturiranja in časovni razpored aktivnosti,
-       
konkretizacijo ukrepov po poslovnih funkcijah,
-       
projekcije poslovanja,
-       
projekcijo denarnih tokov in
-       
alternativni scenarij, če dodelitev pomoči za reševanje in
prestrukturiranje ni odobrena.
7. člen
(cilj prestrukturiranja)
Cilj prestrukturiranja je obnova dolgoročne sposobnosti
preživetja družbe ali zadruge na trgu v razumnem časovnem okviru.
8. člen
(obdobje prestrukturiranja)
Datum začetka in načrtovanega konca izvajanja programa prestrukturiranja
določita poslovodstvo oziroma nadzorni organ družbe ali zadruge. Obdobje
prestrukturiranja znaša praviloma največ tri leta, pri čemer mora biti
izključena vsakršna nadaljnja oblika državne pomoči, ki ni zajeta v programu
prestrukturiranja.
9. člen
(konkretizacija ukrepov)
(1) Program prestrukturiranja je sestavljen na podlagi
realističnih predpostavk v zvezi s prihodnjimi pogoji poslovanja družbe ali
zadruge in opredeljuje konkretne ukrepe po najmanj naslednjih ključnih
poslovnih funkcijah:
-       
aktivnosti tehnološkega prestrukturiranja s strukturnimi ukrepi za
optimizacijo tehnoloških procesov, odpravo ozkih grl v proizvodnji in opustitev
deficitnih dejavnosti, ki bi tudi po prestrukturiranju povzročale izgubo;
-       
aktivnosti tržnega prestrukturiranja na podlagi tržne analize iz
5. člena te uredbe, ki so usmerjene po prodajnih programih in ključnih
kupcih;
-       
aktivnosti finančnega prestrukturiranja, ki so usmerjene predvsem v:
a)      optimizacijo
kratkoročnih denarnih tokov,
b)      prestrukturiranje
dolga,
c)      zagotavljanje
kapitalske ustreznosti in
č)    prodajo poslovno nepotrebnega premoženja;
-       
aktivnosti kadrovskega prestrukturiranja, ki so usmerjene predvsem v:
a)      ukrepe
za ohranitev delovnih mest,
b)      program
za reševanje presežnih delavcev ter
c)      program
usposabljanja in izobraževanja;
-       
aktivnosti ekološkega prestrukturiranja s programom ukrepov za
razbremenitev neugodnega vpliva na okolje in prilagoditev veljavnim ekološkim
standardom;
-       
aktivnosti informacijskega prestrukturiranja in digitalizacije poslovnih
procesov;
-       
aktivnosti organizacijsko-statusnega prestrukturiranja za nižje
obratovalne in transakcijske stroške poslovanja.
(2) Ukrepom iz prejšnjega odstavka se določijo višina
potrebnih sredstev in roki za njihovo izvedbo ter notranje organizacijske enote
družbe ali zadruge, ki so odgovorne za njihovo izvedbo.
10. člen
(projekcija poslovanja)
(1) Projekcija poslovanja vključuje uvedbo vseh ukrepov
za prestrukturiranje iz prejšnjega člena in obsega:
-       
projekcijo ključnih postavk bilance stanja in izkaza poslovnega izida za
petletno obdobje,
-       
projekcijo denarnih tokov za petletno obdobje, za prvi dve leti tudi po
četrtletjih,
-       
projekcijo ključnih ekonomskih kazalnikov (donosnost kapitala, donosnost
sredstev, EBIT, EBITDA, EBIT- in EBITDA marža, razmerje med EBITDA in
kratkoročnimi ter dolgoročnimi finančnimi obveznostmi družbe ali zadruge) za
petletno obdobje in
-       
analizo občutljivosti, v kateri so opredeljene spremembe najpomembnejših
parametrov uspešnosti poslovanja družbe ali zadruge glede na vhodne
predpostavke in glavne dejavnike tveganja v prihodnosti.
(2) Projekcije poslovanja so pripravljene v realistični
in pesimistični različici, pri tem pa morata obe zagotoviti dosego cilja iz
7. člena te uredbe. Temeljiti morajo na objektivno preverljivih
predpostavkah, ki izražajo trenutne razmere in prihodnje obete v zvezi s ponudbo
in povpraševanjem na relevantnem trgu ter gibanjem bodočih stroškov družbe ali
zadruge. Predpostavke se preverjajo z ustreznimi merili na ravni celotnega
sektorja in se po potrebi prilagodijo glede na posebne okoliščine v posamezni regij,
kjer družba ali zadruga posluje.
(3) Program prestrukturiranja se izvaja po realistični
različici, ki je tudi podlaga za izračun potrebne višine pomoči za reševanje in
prestrukturiranje ter višine lastnega prispevka za obnovo dolgoročne
sposobnosti preživetja družbe ali zadruge.
11. člen
(alternativni scenarij)
(1) Program prestrukturiranja vsebuje tudi alternativni
scenarij, ki ne vključuje dodelitve pomoči za reševanje in prestrukturiranje.
(2) Alternativni scenarij opredeljuje simulacijo
hipotetičnega razvoja dogodkov, v katerem bi se družba ali zadruga, ki je sicer
upravičena do pomoči za reševanje in prestrukturiranje, brez te pomoči
prestrukturirala, prodala, začela stečajni postopek ali likvidacijo tako, da
cilji iz programa prestrukturiranja v povezavi s preprečevanjem nastanka
okoliščin iz prvega in drugega odstavka 9. člena zakona ne bi bili
doseženi ali pa ne bi bili doseženi v zadostni meri.
III. VSEBINA POENOSTAVLJENEGA PROGRAMA PRESTRUKTURIRANJA
12. člen
(vsebina poenostavljenega programa prestrukturiranja)
Poenostavljeni program prestrukturiranja vsebuje:
-       
splošne podatke družbe ali zadruge,
-       
predlog oblike in višine pomoči za začasno podporo za prestrukturiranje
ter utemeljitev njihove ustreznosti glede na težave družbe ali zadruge,
-       
opredelitev sistemske vloge družbe ali zadruge pri razvoju države,
regije ali sektorja v skladu z 9. členom zakona, ki temelji na
statističnih podatkih in objektivno preverljivih dejstvih,
-       
analizo vzrokov za nastale težave z oceno gospodarskih in socialnih
posledic ob stečaju družbe ali zadruge,
-       
predstavitev ciljev družbe ali zadruge in strategijo za dosego ciljev po
ključnih poslovnih funkcijah,
-       
projekcije ključnih postavk bilance stanja in izkaza poslovnega izida za
triletno obdobje v realistični različici,
-       
alternativi scenarij iz 11. člena te uredbe in
-       
časovni razpored ukrepov za obnovo dolgoročne sposobnosti za preživetje
družbe ali zadruge.
IV. ZAVAROVANJA
13. člen
(zavarovanja)
(1) Ministrstvo za gospodarski razvoj in tehnologijo (v
nadaljnjem besedilu: ministrstvo) s sklepom o dodelitvi pomoči za reševanje in
prestrukturiranje (v nadaljnjem besedilu: sklep) določi, da mora družba ali
zadruga v zavarovanje obveznosti iz subvencije za ohranitev delovnih mest,
kredita in poroštva Republike Slovenije za kredit pred sklenitvijo pogodbe z
ministrstvom zagotoviti ustrezno zavarovanje.
(2) Pomoči za reševanje in prestrukturiranje iz
prejšnjega odstavka se zavarujejo z vpisom zastavne pravice na nepremičnem premoženju
v korist Republike Slovenije v zemljiško knjigo. Zastavna pravica mora biti
vpisana kot najzgodnejša po času začetka svojega učinkovanja glede na morebitne
druge zastavne pravice ali zemljiške dolgove, vknjižene ali predznamovane glede
zastavljene nepremičnine, oziroma mora, če je vknjižena s poznejšim časom
zavarovanja, vključevati najzgodnejše prednostno poplačilno upravičenje na
podlagi podreditve prednostnega poplačilnega upravičenja, ki se zaznamuje pri
najzgodnejši zastavni pravici.
(3) Če zaradi nezadostnega nepremičnega premoženja
zavarovanje z zastavno pravico na nepremičnem premoženju v skladu s prejšnjim
odstavkom ni mogoče, se lahko zastavna pravica vpiše tudi s poznejšim časom
učinkovanja ali se zavarovanje izvede v obliki zastavne pravice na premičnem in
drugem premoženju.
(4) Ustrezno razmerje med vrednostjo premoženja, danega v
zavarovanje obveznosti, in višino subvencije za ohranitev delovnih mest,
kredita oziroma poroštva določi ministrstvo s sklepom. Podlaga za določitev
razmerja je cenitveno poročilo o zastavljenem premoženju, ki ne sme biti
starejše od šestih mesecev.
(5) Cenitveno poročilo o premoženju za zavarovanje oblik
pomoči za reševanje in prestrukturiranje iz prvega odstavka tega člena izdela
certificirani cenilec Slovenskega inštituta za revizijo.
(6) Če družba ali zadruga ne zagotovi premoženja iz
drugega in tretjega odstavka tega člena ali to ne ustreza razmerju iz četrtega
odstavka tega člena, se oblike pomoči iz prvega odstavka tega člena zavarujejo
z drugimi oblikami zavarovanja (menica, zavarovalna polica, bančna garancija).
14. člen
(stroški zavarovanj)
Vse stroške v zvezi zavarovanjem kredita, kredita s poroštvom
Republike Slovenije in subvencije za ohranitev delovnih mest, vključno s
stroški notarskega zapisa z ustanovitvijo hipoteke in stroški vpisa v zemljiško
knjigo, nosi družba ali zadruga, ki prejme pomoč za reševanje in
prestrukturiranje.
V. NADZOR
15. člen
(nadzor)
(1) Družba ali zadruga, ki je prejela pomoč za reševanje
in prestrukturiranje, poroča ministrstvu dvakrat letno, in sicer:
-       
prvič v tridesetih dneh po izdelanih letnih finančnih izkazih oziroma
revidiranih letnih finančnih izkazih, če je družba ali zadruga zavezana k
reviziji, v obliki celovitega poročila o namenski porabi sredstev, pri pomoči
za prestrukturiranje oziroma začasni podpori za prestrukturiranje pa tudi o
izvajanju programa prestrukturiranja oziroma poenostavljanega programa prestrukturiranja
in doseženih rezultatih poslovanja,
-       
drugič v tridesetih dneh po izdelanih polletnih finančnih izkazih v
obliki kratkega poročila o doseženih rezultatih poslovanja.
(2) Ne glede na prejšnji odstavek velika družba ali
zadruga prvič poroča o namenski porabi sredstev, izvajanju programa prestrukturiranja
oziroma poenostavljenega programa prestrukturiranja in doseženih rezultatih
poslovanja šest mesecev po sklenjeni pogodbi iz 30. člena zakona, nato pa
do njegovega zaključka v skladu s prvo in drugo alinejo prejšnjega člena.
(3) Družba ali zadruga, ki je prejela pomoč za reševanje
in prestrukturiranje, ministrstvu oziroma od njega pooblaščeni osebi zagotovi
potrebno dokumentacijo ali omogoči pregled vseh poslovnih knjig in listin, ki
se nanašajo na program prestrukturiranja oziroma poenostavljeni program
prestrukturiranja in namensko porabo sredstev pomoči za reševanje in
prestrukturiranje.
VI. EVIDENCE
16. člen
(evidence)
Ministrstvo vodi elektronske evidence za spremljanje in
nadzor nad dodeljenimi pomočmi za reševanje in prestrukturiranje in jih javno
objavlja na svojih spletnih straneh, in sicer:
-       
seznam družb ali zadrug, ki so prejele pomoč, z opisom vrste pomoči,
višino pomoči, datumom odobritve, datumom črpanja pomoči, velikostjo družbe ali
zadruge podjetja (mala, srednje velika, velika), regijo, v kateri ima družba
ali zadruga sedež, ter gospodarski sektor v skladu z Uredbo o standardni
klasifikaciji dejavnosti (Uradni list RS, št. 69/07 in 17/08), v katerem
družba ali zadruga opravlja prevladujočo dejavnost,
-       
datum prejetih poročil družb ali zadrug, ki so prejele pomoč za
reševanje in prestrukturiranje,
-       
seznam družb ali zadrug, katerih vloga za dodelitev pomoči za reševanje
in prestrukturiranje je bila zavrnjena ali zavržena.
VII. KONČNI DOLOČBI
17. člen
(prenehanje veljavnosti)
Z dnem uveljavitve te uredbe preneha veljati Uredba o
merilih, vsebini programa prestrukturiranja, pogojih za pridobitev poroštev,
nadzoru in vodenju evidenc o dodeljenih državnih pomočeh gospodarskim družbam v
težavah (Uradni list RS, št. 13/06).
18. člen
(uveljavitev)
Ta uredba začne veljati naslednji dan po objavi v Uradnem listu
Republike Slovenije.
Št. 00726-6/2017
Ljubljana, dne 1. junija 2017
EVA 2017-2130-0013
Vlada Republike Slovenije
dr. Miroslav Cerar l.r.
Predsednik