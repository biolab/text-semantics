I. SPLOŠNA DOLOČBA
1. člen
(1) S to uredbo se določajo omejevalni ukrepi v skladu s
Skupnim stališčem Sveta 2005/792/SZVP z dne 14. novembra 2005 o omejevalnih
ukrepih proti Uzbekistanu (UL L št. 299, 16. 11. 2005, str. 72, z vsemi
spremembami; v nadaljnjem besedilu: skupno stališče 2005/792/SZVP). 
(2) S to uredbo se določajo tudi sankcije za kršitve te
uredbe in Uredbe Sveta (ES) št. 1859/2005 z dne 14. novembra 2005 o uvedbi
nekaterih omejevalnih ukrepov v zvezi z Uzbekistanom (UL L št. 299, 16. 11.
2005, str. 23, z vsemi spremembami; v nadaljnjem besedilu: uredba
1859/2005/ES).
II. OMEJEVALNI UKREPI
2. člen
(1) Državljanom Republike Slovenije ali z ozemlja Republike
Slovenije ali pri uporabi plovil, ki plujejo pod zastavo Republike Slovenije,
ali zrakoplovov, registriranih v Republiki Sloveniji, je prepovedano v
Uzbekistan prodajati, dobavljati, prenašati ali izvažati oborožitev in drugo
vojaško opremo vseh vrst, vključno z orožjem in strelivom, vojaškimi vozili in
opremo, paravojaško opremo ter rezervnimi deli in komponentami za navedeno, ne
glede na to ali je tako blago po poreklu iz Evropske skupnosti ali ne. 
(2) Paravojaška oprema iz prejšnjega odstavka vključuje
zlasti: 
(a)   
akustične naprave, ki jih proizvajalec ali dobavitelj predstavlja kot
primerne za obvladovanje nemirov, in njihove posebej izdelane sestavne dele; 
(b)   
ščite za uporabo v nemirih in policijske neprebojne ščite ter njihove
posebej izdelane sestavne dele; 
(c)   
lisice, izdelane za omejevanje gibanja ljudi, katerih največja skupna
dimenzija, vključno z verigo, pri merjenju od zunanjega roba enega okova do
zunanjega roba drugega, v zaklenjenem stanju je od 240 mm do 280 mm; 
(d)   
pasove za uporabo elektrošoka, izdelane za omejevanje gibanja ljudi z
elektrošokom z največjo napetostjo prostega teka 10 000 voltov; 
(e)   
vodne topove in njihove posebej izdelane sestavne dele; 
(f)    
vozila za obvladovanje nemirov, posebej izdelana ali prirejena tako, da
jih je mogoče naelektriti zaradi odganjanja protestnikov, in njihove v ta namen
posebej izdelane ali prirejene sestavne dele; 
(g)   
pištole z električnim nabojem z največjo napetostjo prostega teka 10 000
voltov; 
(h)   
sestavne dele, posebej izdelane ali prirejene za prenosne pripomočke,
izdelane ali prirejene za obvladovanje nemirov ali za samozaščito z uporabo
elektrošoka (vključno s palicami in ščiti za povzročanje elektrošoka, pištolami
za omamljanje in takimi z električnimi naboji); 
(i)    
gumijevke, palice za obvladovanje nemirov in podobne pripomočke za
kazenski pregon; 
(j)    
oklepne jopiče, vključno z neprebojnimi oblačili, neprebojno podlogo in
zaščitnimi čeladami; 
(k)   
biče; 
(l)    
dele in dodatke, izdelane ali prirejene za uporabljanje v opremi,
našteti v točkah od (i) do (k), ali z njo. 
(3) Prvi odstavek tega člena se pod pogojem, da to vnaprej
odobri ministrstvo, pristojno za zunanje zadeve, ne uporablja za: 
-       
prodajo, dobavo, prenos ali izvoz nesmrtonosne vojaške opreme, namenjene
izključno za humanitarno ali zaščitno uporabo ali programe Organizacije
združenih narodov, Evropske unije in Evropske skupnosti za vzpostavljanje
institucij ali operacije Evropske unije in Organizacije združenih narodov za
krizno upravljanje; 
-       
dobavo, prenos ali izvoz orožja in opreme iz prvega odstavka tega člena
za tiste sile v Uzbekistanu, ki pomagajo Mednarodni varnostni podporni sili
(ISAF) in Operaciji trajne svobode (Operation Enduring Freedom). 
(4) Prvi odstavek tega člena se prav tako ne uporablja za prodajo,
dobavo, prenos ali izvoz zaščitnih oblačil, skupaj z neprebojnimi jopiči in
vojaškimi čeladami, ki jih v Uzbekistan izključno za osebno uporabo začasno
izvozijo osebje Organizacije združenih narodov, osebje Evropske unije, Evropske
skupnosti ali njenih držav članic, predstavniki množičnih občil, delavci, ki se
ukvarjajo s humanitarnimi in razvojnimi dejavnostmi, ter pridruženo osebje vseh
naštetih.
3. člen
(1) Vstop na ozemlje Republike Slovenije ali tranzit čez
njeno ozemlje se prepreči osebam, neposredno odgovornim za vsesplošno in
nesorazmerno uporabo sile v Andižanu ter za oviranje neodvisne preiskave, ki so
naštete v prilogi II skupnega stališča 2005/792/SZVP z vsemi spremembami. 
(2) Prejšnji odstavek se ne uporablja, kadar Republiko
Slovenijo zavezujejo mednarodnopravne obveznosti, in sicer: 
-       
kadar je Republika Slovenija gostiteljica mednarodne medvladne
organizacije, 
-       
kadar je Republika Slovenija gostiteljica mednarodne konference, ki jo
skliče Organizacija združenih narodov ali katere pokroviteljica je Organizacija
združenih narodov, 
-       
na podlagi večstranskega sporazuma, ki določa privilegije in imunitete, 
-       
kadar je Republika Slovenija gostiteljica Organizacije za varnost in
sodelovanje v Evropi. 
(3) O izjemah iz prejšnjega odstavka je treba ustrezno
obvestiti Svet Evropske unije. 
(4) Izjeme od ukrepov iz prvega odstavka tega člena se lahko
dovolijo, kadar je potovanje utemeljeno z nujnimi humanitarnimi potrebami ali
udeležbo na medvladnih srečanjih, vključno s tistimi, ki jih prireja Evropska
unija in na katerih poteka politični dialog, s katerim se neposredno razvijajo
demokracija, človekove pravice in pravna država v Uzbekistanu. 
(5) Če Republika Slovenija želi odobriti izjemo na podlagi
prejšnjega odstavka, mora o tem predhodno pisno obvestiti Svet Evropske unije.
Šteje se, da je bila predlagana izjema dovoljena, če proti njej noben član
Sveta Evropske unije ne pošlje pisnega ugovora v dveh delovnih dneh po prejemu
obvestila. 
(6) O odobritvi izjem po tem členu odloča ministrstvo,
pristojno za zunanje zadeve, ki v skladu s tretjim in petim odstavkom tega
člena obvešča Svet Evropske unije. Z odobritvijo izjem ministrstvo, pristojno
za zunanje zadeve, seznani tudi policijo. Obvestilo iz prejšnjega stavka mora
vsebovati seznam oseb, ki jim je bil dovoljen vstop v Republiko Slovenijo ali
tranzit čez njeno ozemlje. 
(7) Kadar se na podlagi drugega, četrtega in petega odstavka
tega člena osebam iz prvega odstavka tega člena dovoli vstop v Republiko
Slovenijo ali tranzit čez njeno ozemlje, se tako dovoljenje omeji na namen, za
katerega je bilo dano, ter na osebe, na katere se nanaša.
4. člen
(1) Fizične in pravne osebe morajo ministrstvo, pristojno za
zunanje zadeve, v petih dneh po uveljavitvi te uredbe pisno obvestiti o vseh
ukrepih, ki so jih izvedle na podlagi 2. in 3. člena te uredbe ter 2. in 3.
člena uredbe 1859/2005/ES. 
(2) Fizične in pravne osebe morajo ministrstvu, pristojnemu
za zunanje zadeve, sporočiti podatke o poskusu storitve dejanj iz 2. in 3.
člena te uredbe ter 2. in 3. člena uredbe 1859/2005/ES v 48 urah po tem, ko
ugotovijo te podatke.
III. KAZENSKE DOLOČBE
5. člen
(1) Z globo od 1500 do 125 000 evrov se za prekršek kaznuje
pravna oseba ali samostojni podjetnik posameznik ali posameznik, ki samostojno
opravlja dejavnost, če v Uzbekistan prodaja, dobavlja, prenaša ali izvaža
oborožitev in drugo vojaško opremo vseh vrst, vključno z orožjem in strelivom,
vojaškimi vozili in opremo, paravojaško opremo ter rezervnimi deli in
komponentami za navedeno, z ozemlja Republike Slovenije ali z uporabo plovil,
ki plujejo pod zastavo Republike Slovenije, ali zrakoplovov, registriranih v
Republiki Sloveniji, ne glede na to ali je tako blago po poreklu iz Evropske
skupnosti ali ne (prvi odstavek 2. člena te uredbe). 
(2) Z globo od 1500 do 4100 evrov se za prekršek kaznuje
odgovorna oseba pravne osebe ali odgovorna oseba samostojnega podjetnika
posameznika ali posameznika, ki samostojno opravlja dejavnost, če stori dejanje
iz prejšnjega odstavka. 
(3) Z globo od 500 do 1200 evrov se za prekršek kaznuje
posameznik, če stori dejanje iz prvega odstavka tega člena.
6. člen
(1) Z globo od 1500 do 125 000 evrov se kaznuje za prekršek
pravna oseba ali samostojni podjetnik posameznik ali posameznik, ki samostojno
opravlja dejavnost, če: 
-       
kateri koli fizični ali pravni osebi, entiteti ali ustanovi v
Uzbekistanu ali za uporabo v tej državi neposredno ali posredno proda, dobavi,
prenese ali izvozi opremo, ki bi se lahko uporabila za notranjo represijo in je
navedena v prilogi I k uredbi 1859/2005 (točka (a) 2. člena uredbe
1859/2005/ES); 
-       
kateri koli fizični ali pravni osebi, entiteti ali ustanovi v
Uzbekistanu ali za uporabo v tej državi neposredno ali posredno zagotavlja
tehnično pomoč v zvezi z opremo iz prejšnje alineje (točka (b) 2. člena uredbe
1859/2005/ES); 
-       
kateri koli fizični ali pravni osebi, entiteti ali ustanovi v
Uzbekistanu ali za uporabo v tej državi neposredno ali posredno zagotavlja
financiranje ali finančno pomoč v zvezi z opremo iz prve alineje prvega
odstavka tega člena (točka (c) 2. člena uredbe 1859/2005/ES); 
-       
zavestno in namerno sodeluje pri dejavnostih, katerih namen ali učinek
je neposredno ali posredno spodbujanje transakcij iz točk (a) do (c) 2. člena
uredbe 1859/2005/ES (točka (d) 2. člena uredbe 1859/2005/ES). 
(2) Z globo od 1500 do 4100 evrov se za prekršek kaznuje
odgovorna oseba pravne osebe ali odgovorna oseba samostojnega podjetnika
posameznika ali posameznika, ki samostojno opravlja dejavnost, če stori dejanje
iz prejšnjega odstavka. 
(3) Z globo od 500 do 1200 evrov se za prekršek kaznuje
posameznik, če stori dejanje iz prvega odstavka tega člena.
7. člen
(1) Z globo od 1500 do 125 000 evrov se kaznuje za prekršek
pravna oseba ali samostojni podjetnik posameznik ali posameznik, ki samostojno
opravlja dejavnost, če: 
-       
kateri koli fizični ali pravni osebi, entiteti ali ustanovi v
Uzbekistanu ali za uporabo v tej državi neposredno ali posredno odobri, proda,
dobavi ali zagotovi tehnično pomoč v zvezi z vojaškimi dejavnostmi ter
pripravo, proizvodnjo, vzdrževanjem in uporabo oborožitve in sorodnega
vojaškega materiala vseh vrst, vključno z orožjem in strelivom, vojaškimi
vozili in opremo, paravojaško opremo in rezervnimi deli za prej navedeno (točka
(a) 3. člena uredbe 1859/2005/ES); 
-       
kateri koli fizični ali pravni osebi, entiteti ali ustanovi v
Uzbekistanu ali za uporabo v tej državi neposredno ali posredno zagotavlja
financiranje ali finančno pomoč v zvezi z vojaškimi dejavnostmi, vključno s
subvencijami, posojili in izvoznimi kreditnimi zavarovanji za kakršno koli
prodajo, dobavo, prenos ali izvoz orožja in sorodnega vojaškega materiala
(točka (b) 3. člena uredbe 1859/2005/ES); 
-       
zavestno in namerno sodeluje pri dejavnostih, katerih namen ali učinek
je neposredno ali posredno spodbujanje transakcij iz točk (a) in (b) 3. člena
uredbe 1859/2005/ES (točka (c) 3. člena uredbe 1859/2005/ES). 
(2) Z globo od 1500 do 4100 evrov se za prekršek kaznuje
odgovorna oseba pravne osebe ali odgovorna oseba samostojnega podjetnika
posameznika ali posameznika, ki samostojno opravlja dejavnost, če stori dejanje
iz prejšnjega odstavka. 
(3) Z globo od 500 do 1200 evrov se za prekršek kaznuje
posameznik, če stori dejanje iz prvega odstavka tega člena.
8. člen
(1) Z globo od 1500 do 125 000 evrov se za prekršek kaznuje
pravna oseba ali samostojni podjetnik posameznik ali posameznik, ki samostojno
opravlja dejavnost, če: 
-       
ministrstva, pristojnega za zunanje zadeve, v petih dneh po uveljavitvi
te uredbe pisno ne obvesti o vseh ukrepih, ki jih je izvedel na podlagi 2. in
3. člena te uredbe ter 2. in 3. člena uredbe 1859/2005/ES (prvi odstavek 4.
člena te uredbe); 
-       
ministrstvu, pristojnemu za zunanje zadeve, ne sporoči podatkov o poskusu
storitve dejanj iz 2. in 3. člena te uredbe ter iz 2. in 3. člena uredbe
1859/2005/ES v 48 urah po tem, ko ugotovi te podatke (drugi odstavek 4. člena
te uredbe). 
(2) Z globo od 1500 do 4100 evrov se za prekršek kaznuje
odgovorna oseba pravne osebe ali odgovorna oseba samostojnega podjetnika
posameznika ali posameznika, ki samostojno opravlja dejavnost, če stori dejanje
iz prejšnjega odstavka. 
(3) Z globo od 500 do 1200 evrov se za prekršek kaznuje
posameznik, če stori dejanje iz prvega odstavka tega člena.
IV. NADZOR
9. člen
(1) Izvajanje določb te uredbe in uredbe 1859/2005/ES v
okviru svojih pooblastil iz zadev stvarne pristojnosti organa nadzirajo
pristojni inšpekcijski in carinski organi, policija ter, če gre za vojaško
orožje in vojaško opremo, pristojna organizacijska enota ministrstva,
pristojnega za obrambo, če gre za orožje, strelivo in gospodarska razstreliva,
pa pristojna organizacijska enota ministrstva, pristojnega za notranje zadeve. 
(2) Pri opravljanju nadzora iz prejšnjega odstavka smejo
organi zaseči predmete, ki so bili uporabljeni ali namenjeni za prekršek ali so
nastali v zvezi z njim. Ti organi morajo zasežene predmete oddati pristojnemu
sodišču. 
(3) O ugotovljenih kršitvah določb iz te uredbe in uredbe
1859/2005/ES organi iz prvega odstavka tega člena nemudoma obvestijo
ministrstvo, pristojno za zunanje zadeve.
V. KONČNA DOLOČBA
10. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00724-22/2006/11
Ljubljana, dne 4. oktobra 2007
EVA 2006-1811-0089
Vlada Republike Slovenije
Janez Janša l.r. 
Predsednik