1. člen
Ta pravilnik v skladu z Direktivo Sveta z dne 16. decembra
1991 o približevanju zakonodaje držav članic o obvezni uporabi varnostnih pasov
v vozilih z manj kakor 3,5 tone (UL L št. 373 z dne 31. 12. 1991, str. 26),
zadnjič spremenjeno z Direktivo 2003/20/ES Evropskega parlamenta in Sveta z dne
8. aprila 2003 o spremembi Direktive Sveta 1991/671/EGS o približevanju
zakonodaje držav članic o obvezni uporabi varnostnih pasov v vozilih z manj
kakor 3,5 tone (UL L št. 115 z dne 9. 5. 2003, str. 63), določa zdravstvene razloge,
zaradi katerih osebam ni treba uporabljati varnostnih pasov v vozilih v cestnem
prometu ter obliko in vsebino zdravstvenega potrdila.
2. člen
Zdravstveni razlogi iz prejšnjega člena so bolezni in stanja,
ki osebi onemogočajo uporabo varnostnega pasu zaradi možnega bistvenega
poslabšanja njenega zdravstvenega stanja.
3. člen
(1) Oseba, ki želi biti iz zdravstvenih razlogov upravičena
do izvzema od uporabe varnostnega pasu (v nadaljnjem besedilu: oseba), pisno
vloži predlog za izvzem od uporabe varnostnega pasu na obrazcu iz Priloge 1, ki
je sestavni del tega pravilnika, in priloži izvide zdravnika specialista
oziroma zdravnikov specialistov, na podlagi katerih uveljavlja izvzem od
uporabe varnostnega pasu. 
(2) Predlog iz prejšnjega odstavka oseba vloži pri enem od
pooblaščenih izvajalcev medicine dela, prometa in športa iz seznama, ki je
objavljen na spletni strani ministrstva, pristojnega za zdravje.
4. člen
Pooblaščeni izvajalec v 30 dneh od prejema predloga iz
prejšnjega člena odloči o upravičenosti do izvzema od uporabe varnostnega pasu
na podlagi priloženih izvidov iz prvega odstavka prejšnjega člena. Pooblaščeni
izvajalec lahko pred odločitvijo o upravičenosti osebe do izvzema od uporabe
varnostnega pasu zahteva dodatno zdravstveno dokumentacijo in opravi
zdravstveni pregled osebe.
5. člen
(1) Če pooblaščeni izvajalec ugotovi upravičenost osebe do
izvzema od uporabe varnostnega pasu za določen ali nedoločen čas, izda potrdilo
na obrazcu iz Priloge 2, ki je sestavni del tega pravilnika. 
(2) Če pooblaščeni izvajalec ne ugotovi upravičenosti osebe
do izvzema od uporabe varnostnega pasu, predlog zavrne na obrazcu iz Priloge 3,
ki je sestavni del tega pravilnika.
6. člen
Stroške za izdajo zdravniškega potrdila, ki se določijo v
skladu s pravilnikom, ki ureja zdravstvene preglede voznikov motornih vozil, v
višini 15 točk, nosi oseba, ki predlaga izvzem od uporabe varnostnega pasu iz
zdravstvenih razlogov.
7. člen
Preizkus odločitve iz drugega odstavka 5. člena tega
pravilnika lahko oseba v 15 dneh od njenega prejema v skladu s pravilnikom, ki
ureja zdravstvene preglede voznikov motornih vozil, zahteva pri posebni
zdravstveni komisiji.
8. člen
Z dnem uveljavitve tega pravilnika prenehata veljati
Pravilnik o izvzemu od uporabe varnostnega pasu zaradi zdravstvenih razlogov
(Uradni list RS, št. 70/03) in Sklep o imenovanju posebne zdravstvene komisije
(Uradni list RS, št. 117/03).
9. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-90/2011
Ljubljana, dne 30. septembra 2011
EVA 2011-2711-0042
Dorijan Marušič l.r.
Minister
za zdravje

Priloga
1: Predlog za izdajo zdravniškega potrdila o izvzemu od uporabe varnostnega
pasu v cestnem prometu
Priloga
2: Zdravniško potrdilo o izvzemu od uprabe varnostnega pasu v cestnem prometu
Priloga
3: Mnenje o neupravičenosti od izvzema od uporabe varnostnega pasu v cestnem
prometu zaradi zdravstvenih razlogov