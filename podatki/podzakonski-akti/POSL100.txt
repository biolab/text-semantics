I. SPLOŠNE DOLOČBE
1. člen
(predmet poslovnika)
(1) S tem poslovnikom Državna revizijska komisija za
revizijo postopkov oddaje javnih naročil kot poseben, neodvisen in samostojen
državni organ, ki v skladu z določbami ZPVPJN odloča o zakonitosti oddaje
javnih naročil v vseh stopnjah postopka javnega naročanja, podrobneje ureja
pravila postopkov iz svoje pristojnosti, način dela, notranjo organizacijo in
druga vprašanja, pomembna za svoje delo.
(2) Skrajšano ime Državne revizijska komisije za
revizijo postopkov oddaje javnih naročil je Državna revizijska komisija (v
nadaljnjem besedilu: Državna revizijska komisija).
2. člen
(pomen izrazov)
(1) Izrazi v tem poslovniku imajo enak pomen kot izrazi
v ZPVPJN.
(2) V tem poslovniku uporabljen izraz svetovalka ali
svetovalec Državne revizijske komisije (v nadaljnjem besedilu: svetovalec) se
uporablja za vse svetovalce in višje svetovalce Državne revizijske komisije z
nazivi drugega in tretjega kariernega razreda, kakor jih določa Zakon o javnih
uslužbencih (Uradni list RS, št. 63/07 – uradno prečiščeno besedilo, 65/08,
69/08 – ZTFI-A, 69/08 – ZZavar-E in 40/12 – ZUJF – v nadaljnjem besedilu: ZJU)
ter za svetovalca predsednika.
(3) Določbe tega poslovnika, ki se uporabljajo za
svetovalce, se uporabljajo tudi za pripravnico ali pripravnika (v nadaljnjem
besedilu: pripravnik), ki se na Državni revizijski komisiji usposablja za
uradniška delovna mesta v skladu z določbami ZJU.
(4) V tem poslovniku uporabljen izraz »zadeva« pomeni
predmet odločanja Državne revizijske komisije v postopkih pravnega varstva pri
oddaji javnih naročil na podlagi določb ZPVPJN.
(5) V tem poslovniku uporabljen izraz »prekrškovna
zadeva« pomeni predmet odločanja v postopkih o prekrških, ki se vodijo pred
Državno revizijsko komisijo kot prekrškovnim organom, in v postopkih o
prekrških, ki se vodijo pred sodišči na podlagi obdolžilnega predloga Državne
revizijske komisije.
(6) V tem poslovniku uporabljen izraz »portal eRevizija«
pomeni spletni informacijski portal Državne revizijske komisije, ki ga upravlja
Javno podjetje Uradni list Republike Slovenije, d. o. o., in se uporablja za
elektronsko izmenjavo informacij in dokumentov v predrevizijskem, revizijskem
in pritožbenem postopku ter za zagotavljanje informacij o poteku
predrevizijskega, revizijskega in pritožbenega postopka na portalu javnih
naročil.
II. ORGANIZACIJA IN NAČIN DELA
3. člen
(predstavljanje Državne revizijske komisije)
(1) Državno revizijsko komisijo predstavlja predsednica
ali predsednik (v nadaljnjem besedilu: predsednik Državne revizijske komisije)
Državne revizijske komisije.
(2) V času odsotnosti predsednika Državne revizijske
komisije ga po njegovem pooblastilu nadomešča članica ali član (v nadaljnjem
besedilu: član Državne revizijske komisije), ki nadomešča predsednika.
(3) Predsednik Državne revizijske komisije lahko
pooblasti posamezne člane Državne revizijske komisije, da organizirajo in
vodijo delo na posameznih področjih. Pri opravljanju procesnih dejanj v
posameznih zadevah lahko predsednik senata predstavlja Državno revizijsko
komisijo.
(4) Predsednik Državne revizijske komisije, člani
Državne revizijske komisije ali javni uslužbenci Državne revizijske komisije,
kadar nastopajo v javnosti v njenem imenu, morajo v svojih izjavah in nastopih
izražati, zastopati in predstavljati stališča Državne revizijske komisije.
(5) Če predsednik, člani ali javni uslužbenci Državne
revizijske komisije v javnosti nastopajo v lastnem imenu ter pri tem izražajo
mnenja in stališča, ki se nanašajo na delo, poslovanje, prakso ter druga
delovna področja Državne revizijske komisije, morajo v izjavah in prispevkih na
primeren način opozoriti, da gre za njihova lastna stališča, ki niso nujno
stališča Državne revizijske komisije.
4. člen
(poslovanje Državne revizijske komisije)
Državna revizijska komisija posluje in odloča o zadevah na
svojem sedežu, posamezna procesna dejanja v postopkih pa lahko opravi tudi
zunaj svojega sedeža.
5. člen
(uradni jezik)
(1) Uradni jezik v postopkih pravnega varstva in v
postopkih o prekrških pred Državno revizijsko komisijo je slovenščina.
(2) Pripadniki italijanske in madžarske narodne
skupnosti lahko v postopkih iz prejšnjega odstavka pred Državno revizijsko
komisijo uporabljajo svoj jezik v skladu z Ustavo in zakonom, ki ureja položaj
italijanske in madžarske manjšine v Republiki Sloveniji.
6. člen
(dolžnost varovanja podatkov in informacij)
(1) Predsednik Državne revizijske komisije, člani
Državne revizijske komisije in javni uslužbenci Državne revizijske komisije, neodvisni
strokovnjaki in izvedenci ter drugi zunanji sodelavci, ki jih v postopku
odločanja o posamezni zadevi v skladu z zakonom določi Državna revizijska
komisija, morajo varovati osebne podatke in podatke, ki predstavljajo državno,
vojaško, uradno ali poslovno skrivnost, razen če posamezen zakon določa
drugače.
(2) Zlasti morajo predsednik Državne revizijske
komisije, člani Državne revizijske komisije in javni uslužbenci Državne
revizijske komisije varovati kot zaupne vse podatke iz zapisnikov o sejah senatov
in iz predlogov sklepov ter osnutkov drugih dokumentov, vezanih na izvajanje
pristojnosti Državne revizijske komisije.
(3) Z listinami in dokumenti morajo ravnati skladno s
stopnjo zaupnosti, ki jo določajo predpisi o varovanju osebnih oziroma zaupnih
podatkov.
(4) Državna revizijska komisija z internim aktom
natančneje opredeli postopke in ukrepe za varovanje osebnih podatkov in
podatkov, ki predstavljajo državno, vojaško, uradno ali poslovno skrivnost.
7. člen
(javnost dela)
(1) Za javnost dela Državne revizijske komisije skrbi
predsednik Državne revizijske komisije. Javnost dela se zagotavlja zlasti z
javno predstavitvijo letnega poročila o delu Državne revizijske komisije,
odgovori medijem, udeležbami na javnih in strokovnih srečanjih ter z objavami
na spletni strani.
(2) Državna revizijska komisija na svoji spletni strani objavlja
sklepe, ki jih izda v postopku pravnega varstva po določbah ZPVPJN, stališča
občnih sej, letna poročila o svojem delu in seznam zadev v postopkih pravnega
varstva po določbah ZPVPJN, ki so v odločanju.
(3) O delu Državne revizijske komisije javnost obvešča
predsednik Državne revizijske komisije, na podlagi njegovega pooblastila pa
član Državne revizijske komisije ali javni uslužbenec, ki ga pooblasti
predsednik Državne revizijske komisije.
(4) Predsednik senata, ki je pristojen za odločanje o
posamezni zadevi, lahko pred izdajo odločitve v posamezni zadevi, seznani
javnost z osnovnimi informacijami o tem, v kateri fazi postopka je zadeva in o
predvidenem zaključku njenega obravnavanja.
(5) Odločitve Državne revizijske komisije o zadevah iz
postopkov pravnega varstva po določbah ZPVPJN se po prejemu dokazil, iz katerih
je razvidno, da je bila odločitev o zadevi vročena vsem strankam v postopku in
izbranemu ponudniku, objavijo na spletni strani Državne revizijske komisije.
Odločitve Državne revizijske komisije se objavijo v celoti, razen v primeru, ko
določeni deli odločitve vsebujejo osebne podatke ali druge podatke, ki morajo
biti skladno z zakonskimi predpisi varovani kot zaupni.
8. člen
(dostop do informacij javnega značaja)
(1) Državna revizijska komisija na svoji spletni strani
objavlja katalog informacij javnega značaja, v skladu s predpisi, ki urejajo
dostop do informacij javnega značaja.
(2) Predsednik Državne revizijske komisije določi uradno
osebo, pristojno za posredovanje informacij javnega značaja.
9. člen
(zunanja razmerja)
(1) Državna revizijska komisija sodeluje z državnimi
organi na način, ki zagotavlja neodvisnost in samostojnost Državne revizijske
komisije kot organa nadzora nad zakonitostjo postopkov oddaje javnih naročil.
(2) Državna revizijska komisija navezuje stike in
sodeluje s podobnimi organi in ustanovami v drugih državah in v mejah svojega
delovnega področja sodeluje v mednarodnih organizacijah.
10. člen
(predsednik Državne revizijske komisije)
(1) Predsednik Državne revizijske komisije je
odgovoren za delo in organizacijo Državne revizijske komisije, tako da
zagotavlja pravilno in zakonito izvajanje nalog iz pristojnosti Državne
revizijske komisije in podpisuje akte in pogodbe, ki jih izdaja oziroma sklepa
Državna revizijska komisija, razen aktov vodenja postopka pravnega varstva po
določbah ZPVPJN in sklepov, s katerimi senat odloči o zadevi, oziroma je na
podlagi posebnega zakona ali tega poslovnika določeno drugače. 
(2) Predsednik Državne revizijske komisije opravlja
svoje naloge samostojno, upoštevajoč sklepe in usmeritve, ki jih sprejme
Državna revizijska komisija na občni seji z večino glasov vseh članov Državne
revizijske komisije. 
(3) Predsednik Državne revizijske komisije ima
pristojnosti, kot jih določa ZPVPJN, ter ta poslovnik, in sicer: 
1.     
zastopa in predstavlja Državno revizijsko komisijo, 
2.     
sklicuje in vodi občne seje Državne revizijske komisije, 
3.     
sklicuje in vodi seje kolegija predsednika in članov, 
4.     
sklicuje in vodi strokovne kolegije Državne revizijske komisije, 
5.     
usmerja delo Državne revizijske komisije, 
6.     
imenuje predsednika in člana senata, ki so pristojni za odločanje o
posamezni zadevi v skladu s tem poslovnikom, 
7.     
uradnim osebam Državne revizijske komisije izdaja pooblastila za vodenje
in odločanje v postopku o prekršku, 
8.     
v skladu z zakonom, ki ureja položaj javnih uslužbencev, ter na tej
podlagi sprejetimi predpisi in akti Državne revizijske komisije, izdaja sklepe,
odločbe in druge akte, vezane na izvrševanje nalog v vlogi delodajalca, 
9.     
obvešča javnost o delu Državne revizijske komisije, 
10.  
odloča o izločitvi predsednika oziroma člana senata ali javnega
uslužbenca iz postopka obravnavanja posamezne zadeve, 
11.  
odloča o izločitvi osebe, ki odloča, vodi ali sodeluje v postopku o
prekršku, 
12.  
skrbi za stike z drugimi državnimi organi, 
13.  
na občni seji predlaga sprejem letnega poročila o delu Državne
revizijske komisije, 
14.  
v skladu z ZPVPJN poroča Državnemu zboru Republike Slovenije o delu
Državne revizijske komisije in seznanja Vlado Republike Slovenije s podatki o
letnem poročilu, 
15.  
usmerja pripravo letnega finančnega načrta Državne revizijske komisije,
ga sprejme in odloča o porabi sredstev v skladu s tem načrtom, 
16.  
sprejme kadrovski načrt Državne revizijske komisije, 
17.  
sprejme akt o notranji organizaciji in sistemizaciji delovnih mest
uradnikov in strokovno tehničnih uslužbencev Državne revizijske komisije ali
njegove spremembe, 
18.  
sprejme druge splošne akte Državne revizijske komisije, ki se nanašajo na
notranjo organizacijo, notranje pisarniško poslovanje in na drugo splošno
poslovanje organa, 
19.  
sprejema posamične akte Državne revizijske komisije, ki se nanašajo na
pravice in obveznosti zaposlenih, na njihovo razporejanje, napredovanje,
izobraževanje, nagrajevanje, disciplinsko odgovornost ter na druga vprašanja,
za katera sam določi, da jih je potrebno natančneje urediti z internim aktom, 
20.  
predlaga pobude Državnemu zboru Republike Slovenije in Vladi Republike
Slovenije za ureditev določenega vprašanja v zvezi s področji dela Državne
revizijske komisije s sprejetjem zakonskega ali podzakonskega predpisa, ter na
področju svojega delovanja sodeluje z drugimi pristojnimi institucijami, kot so
npr. Računsko sodišče Republike Slovenije, Komisija za preprečevanje korupcije,
Informacijski pooblaščenec, organi nadzora in organi pregona, 
21.  
skrbi za izvajanje vsebine tega poslovnika ter predlaga obravnavo
njegovih sprememb in dopolnitev, 
22.  
opravlja druge naloge predsednika Državne revizijske komisije na podlagi
zakonov in tega poslovnika. 
(4) V prejšnjem odstavku navedeni splošni akti, vezani
na notranjo organizacijo in način izvajanja poslovanja organa, se objavijo na
oglasni deski Državne revizijske komisije.
11. člen
(občna seja Državne revizijske komisije)
(1) Občna seja se skliče in izvede v skladu z
določbami 65.a člena ZPVPJN. 
(2) Občne seje Državne revizijske komisije se udeležijo
predsednik in člani Državne revizijske komisije (v nadaljnjem besedilu:
predsednik in člani), vodi pa jo predsednik Državne revizijske komisije. 
(3) Predsednik in člani imajo vsak po en glas. Njihovi
glasovi so enakovredni, glasovanje pa je javno. Glasuje se z dvigom rok. 
(4) O seji se vodi zapisnik, ki vsebuje osnovne podatke
o občni seji in njenem delu, ter izid glasovanja o posameznih vprašanjih.
Predlog je sprejet, če prejme večino glasov. Član občne seje lahko zahteva, da
se v zapisniku zabeleži, kako je glasoval. Vsak član občne seje, ki ni soglašal
s sprejetim sklepom, lahko zahteva, da se bistveni deli njegovega stališča vpišejo
v zapisnik ali da se zapisniku priloži njegovo ločeno mnenje. 
(5) Na občni seji sprejeto mnenje se objavi na spletni
strani Državne revizijske komisije in ga je treba upoštevati pri delu Državne
revizijske komisije. Spremeni se lahko le na novi občni seji, upoštevaje
določbe načina sklica in obravnave iz tega člena. 
(6) Določbe, ki se nanašajo na sklic občne seje, se
smiselno uporabljajo tudi za sklic korespondenčne občne seje.
12. člen
(pristojnosti občne seje)
Na občni seji Državne revizijske komisije se: 
1.     
sprejme načelno pravno mnenje o vprašanju, ki je pomembno za enotno
uporabo zakonov in prakso Državne revizijske komisije, 
2.     
sprejme predlog letnega poročila o delu Državne revizijske komisije, 
3.     
obravnava predlog poslovnika Državne revizijske komisije, 
4.     
obravnava pobude in predloge za izdajo ali spremembo področnih
predpisov, 
5.     
odloča o izločitvi predsednika Državne revizijske komisije v posamezni
zadevi.
12.a člen
(kolegij predsednika in članov)
(1) Druga pomembna vprašanja, vezana na
organizacijo dela in poslovanje Državne revizijske komisije, ki ne
predstavljajo obravnave vsebin iz pristojnosti občne seje, na svoji seji
obravnava ter o tem sprejema mnenja, predloge in stališča kolegij predsednika
in članov. 
(2) Kolegij predsednika in članov sestavljajo predsednik
Državne revizijske komisije in člani Državne revizijske komisije. 
(3) Sejo kolegija predsednika in članov vodi in sklicuje
predsednik Državne revizijske komisije, in sicer to stori s povabilom članom
najmanj en delovni dan pred predvidenim datumom seje kolegija. Sklicu seje
kolegija morajo biti v pisni obliki priložena vsa gradiva, ki so predmet
obravnave. 
(4) O seji kolegija predsednika in članov se vodi
zapisnik. 
12.b člen
(pristojnosti kolegija predsednika in članov)
Na seji kolegija predsednika in članov se obravnava ter
sprejema mnenja, predloge in stališča o: 
1.     
predlogih splošnih aktov Državne revizijske komisije in njihovih
spremembah, 
2.     
letnem finančnem načrtu Državne revizijske komisije, 
3.     
drugih pomembnejših vprašanjih, ki so povezana z organizacijo, delom in
pristojnostmi Državne revizijske komisije. 
12.c člen
(ustna obravnava)
(1) Za pridobitev natančnejših pojasnil o
dejanskih okoliščinah, od katerih je odvisna odločitev v revizijskem postopku,
lahko Državna revizijska komisija izvede ustno obravnavo, ob upoštevanju določb
35. člena ZPVPJN. 
(2) Ustna obravnava ni obvezna. 
(3) Vlagatelj ali naročnik mora pobudo za izvedbo ustne
obravnave na Državno revizijsko komisijo nasloviti pisno. V njej mora na jasen
in nedvoumen način navesti razloge za razjasnitev dejanskega stanja, ki bi
utemeljevali izvedbo ustne obravnave, pa jih na podlagi dokumentacije ni mogoče
pravilno in popolno ugotoviti. 
(4) Poleg oseb, navedenih v drugem odstavku
35. člena ZPVPJN, ki so na ustno obravnavo vabljene, se, na predlog
predsednika senata, ustne obravnave lahko udeležijo tudi svetovalci oziroma
drugi javni uslužbenci Državne revizijske komisije. 
(5) Ustna obravnava se praviloma skliče najmanj tri
delovne dni po vročitvi vabila, vabilo na ustno obravnavo pa se povabljenim
posreduje pisno. Za vročanje vabil se do vzpostavitve in uporabe portala
eRevizija, preko katerega bo potekalo sporočanje, obveščanje, vročanje in
izmenjava dokumentov med naročnikom, vlagateljem, Državno revizijsko komisijo
in morebitnimi drugimi udeleženci ustne obravnave, smiselno uporabljajo določbe
ZPP. 
(6) V kolikor je za obravnavanje na ustni obravnavi
potrebno, da povabljeni poznajo dokumente, skice ali druge predmete, jih
Državna revizijska komisija posreduje povabljenim skupaj z vabilom na ustno
obravnavo, ali pa vpogled v gradiva in druge predmete organizira sama najmanj
osem delovnih dni pred izvedbo ustne obravnave. Ob obstoju objektivnih
okoliščin se lahko vpogled preloži. 
(7) Ustna obravnava se praviloma opravi na sedežu
Državne revizijske komisije, lahko pa tudi na drugem primernem mestu. O njej se
vodi zapisnik. 
(8) Ustna obravnava se lahko preloži iz opravičenega
razloga, ki nastane na strani koga od povabljenih. Predlog za preložitev ustne
obravnave mora Državna revizijska komisija prejeti do začetka ustne obravnave. 
(9) Za preloženo ustno obravnavo se uporabljajo pravila
o vabljenju in vročanju iz petega odstavka tega člena. 
(10) Ustno obravnavo vodi predsednik senata, ki vodi
revizijski postopek, ob prisotnosti vseh članov senata obravnavane zadeve,
svetovalcev ter drugih povabljenih. Predsednik senata ukrene vse potrebno, da
pridobi natančnejša pojasnila o vseh dejanskih okoliščinah, od katerih je
odvisna odločitev v revizijskem postopku.
13. člen
(strokovni kolegij)
(1) Za obravnavanje posameznih strokovnih vprašanj, ki
se nanašajo na delo Državne revizijske komisije, lahko predsednik Državne
revizijske komisije sklicuje strokovne kolegije članov in svetovalcev Državne
revizijske komisije.
(2) Na strokovnem kolegiju predsednik oziroma člani
senata predlagajo obravnavo posamezne zadeve, ki zahteva preučitev strokovno
zahtevnejših pravnih in dejanskih vprašanj ali poenotenje prakse Državne
revizijske komisije.
(3) Na stališča, ki so izražena na strokovnem kolegiju,
senat pri obravnavi in odločanju o posamezni zadevi, ni vezan.
(4) Na strokovnem kolegiju se lahko obravnavajo tudi
druga vprašanja in predstavijo okoliščine, ki so povezane z delom Državne
revizijske komisije.
14. člen
(letno poročilo)
Letno poročilo o delu, ki ga Državna revizijska komisija na
podlagi določb ZPVPJN posreduje Državnemu zboru Republike Slovenije in Vladi
Republike Slovenije, se objavi na spletnih straneh Državne revizijske komisije.
15. člen
(predlaganje ukrepov)
Če Državna revizijska komisija pri svojem delu ugotovi, da je
treba sprejeti določene ukrepe za preprečitev ponavljajočih kršitev pravil
javnega naročanja, pripravi predlog za sprejem ukrepov oziroma pobudo za
spremembe predpisov javnega naročanja in jo posreduje Državnemu zboru Republike
Slovenije ter Vladi Republike Slovenije.
16. člen
(postopek o prekršku)
(1) Če so v postopku odločanja o zadevi (v postopku
pravnega varstva v postopkih oddaje javnih naročil) ugotovljene kršitve, ki
pomenijo ali bi lahko pomenile prekršek po predpisih, ki urejajo področje
javnega naročanja, uvede Državna revizijska komisija po uradni dolžnosti
postopek o prekršku.
(2) Predlog iz prejšnjega odstavka poda predsednik
senata, ki je odločal o zadevi.
(3) (črtan).
17. člen
(obvestila organom)
Če so v postopku odločanja o zadevi ugotovljene
nepravilnosti, škode ali zlorabe, če obstaja dvom o gospodarni rabi javnih
sredstev ali če obstaja sum storitve kaznivega dejanja, mora predsednik Državne
revizijske komisije na predlog predsednika senata, ki je odločal o zadevi, o
tem obvestiti organe za nadzor nad porabo javnih sredstev, nadzorne organe
naročnika oziroma druge pristojne državne organe.
III. NAČIN DELA IN IMENOVANJE SENATOV
18. člen
(dodeljevanje zadev)
(1) Po prejemu zadeve predsednik Državne revizijske
komisije ob upoštevanju določb ZPVPJN s sklepom dodeli zadevo v odločanje in imenuje
senat.
(2) Senat je sestavljen iz treh članov, izmed katerih je
eden predsednik senata. Predsednik senata vodi postopek in v sodelovanju s
svetovalcem izdaja akte vodenja postopka ter pripravi predlog za odločitev o
zadevi.
19. člen
(črtan)
20. člen
(vrstni red dodeljevanja zadev in imenovanje senatov)
(1) Predsednik Državne revizijske komisije dodeljuje
zadeve senatu v skladu s tem poslovnikom. Ob dodelitvi zadeve senatu predsednik
Državne revizijske komisije imenuje predsednika in dva člana senata.
(2) Praviloma se dnevno prispele zadeve dodeljujejo
predsedniku Državne revizijske komisije in članom Državne revizijske komisije
po vrstnem redu prejema zadeve na Državno revizijsko komisijo, upoštevaje
abecedni red začetnic priimkov predsednika Državne revizijske komisije in
članov Državne revizijske komisije. Abecedni vrstni red se upošteva tudi pri
določanju vloge predsednika Državne revizijske komisije ali člana Državne revizijske
komisije v senatu (predsednik oziroma član senata). Ne glede na navedeno se
posamezna zadeva dodeli v obravnavo istim članom senata, ki so že odločali o
pravnih sredstvih, predhodno vloženih v zvezi z istim postopkom oddaje javnega
naročila.
(3) Sestava senatov ni stalna.
(4) Podrobnejša pravila o načinu dodeljevanja zadev in
imenovanju senatov so določena v notranjem aktu Državne revizijske komisije.
21. člen
(nadomestno imenovanje člana senata)
(1) V posameznem primeru daljše odsotnosti člana
ali predsednika senata lahko predsednik Državne revizijske komisije takšnega
predsednika ali člana senata razreši in imenuje novega, če je to potrebno za
zagotovitev nemotenega dela in poslovanja Državne revizijske komisije. 
(2) V primeru vnaprej napovedane dalj časa trajajoče
odsotnosti predsednika ali člana senata lahko predsednik Državne revizijske
komisije za vnaprej omejeno obdobje ustavi pripad dodeljevanja zadev, če je to
potrebno za zagotovitev nemotenega dela in poslovanja Državne revizijske komisije.
22. člen
(izločitev)
(1) Za odločanje o izločitvi predsednika, člana
ali uslužbenca Državne revizijske komisije se uporabljajo določbe
66. člena ZPVPJN. 
(2) Določbe v zvezi z izločitvijo se smiselno
uporabljajo tudi glede neodvisnih strokovnjakov in izvedencev, angažiranih v
skladu s 36. členom ZPVPJN.
22.a člen
(Vrstni red obravnavanja zadev)
1.     
Državna revizijska komisija obravnava zadeve praviloma po vrstnem redu
njihovega prejema.
2.     
Državna revizijska komisija prednostno obravnava zadeve, za katere tako določa
zakon.
3.     
Prednostne zadeve se obravnavajo po vrstnem redu prejema istovrstnih
prednostnih zadev.
23. člen
(sodelovanje svetovalcev)
(1) Predsednik Državne revizijske komisije za vsako
posamezno zadevo določi svetovalca, ki sodeluje pri obravnavi zadeve.
(2) Zadeve predsednik Državne revizijske komisije
dodeljuje praviloma po vrstnem redu prispetja, ob upoštevanju organizacije
dela, specializacije in enakomerne obremenjenosti svetovalca.
(3) Predsednik Državne revizijske komisije lahko iz
utemeljenih razlogov, na podlagi pisnega sklepa, posamezno zadevo, ki je že
dodeljena posameznemu svetovalcu, predodeli drugemu svetovalcu.
(4) Primeri predodelitve iz prejšnjega odstavka so
zlasti: daljša odsotnost svetovalca, obremenitve z drugimi obsežnimi in pravno zahtevnimi
zadevami, izločitev svetovalca ipd.
24. člen
(način dela senata)
(1) Po imenovanju senata in preučitvi prejete
dokumentacije o zadevi, predsednik senata skliče sejo, na kateri predstavi vsa
pomembna dejstva o zadevi, vsi člani senata pa predstavijo svoje mnenje. Če je
na podlagi obstoječe dokumentacije in predloženih dokazov to mogoče, člani
senata podajo predloge za odločitev o zadevi, predsednik senata pa v
sodelovanju s svetovalcem pripravi pisni predlog odločitve o zadevi.
(2) Če na podlagi obstoječe dokumentacije in predloženih
dokazov na prvi seji senata ni mogoče sprejeti odločitve o zadevi, se člani
senata dogovorijo, katera procesna dejanja bodo izvedli, katera dodatna
dokumentacija bo zahtevana in kateri dokazi bodo izvedeni. Senat, ki odloča o
zadevi, odloči tudi o tem, ali je za rešitev zadeve potrebno sodelovanje
izvedenca oziroma strokovnjaka ter ali je v obravnavani zadevi potrebna izvedba
ustne obravnave. Ko je v postopku pridobljena celotna dokumentacija, relevantna
za sprejem odločitve, in ko so izvedeni vsi potrebni dokazi, predsednik senata
skliče sejo, na kateri člani senata po preučitvi celotne dokumentacije in
izvedenih dokazov podajo predloge za odločitev o zadevi, predsednik senata pa v
sodelovanju s svetovalcem pripravi pisni predlog za odločitev o zadevi.
(3) O sejah senata se vodi zapisnik, ki obsega tudi
zapis o glasovanju predsednika in članov senata in ga podpišejo vsi prisotni.
(4) Predsednik senata mora pri pripravi pisnega predloga
odločitve o zadevi upoštevati predloge članov senata.
(5) Ko je pisni predlog za odločitev o zadevi
pripravljen, ga predsednik senata posreduje ostalima članoma senata. Po prejemu
in preučitvi predloga odločitve ostala člana predsedniku senata pisno podata
svoje pripombe. Predsednik senata upošteva podane pripombe, ki so redakcijske
narave. Kadar gre za pripombe, ki presegajo naravo redakcije, zlasti če imajo
naravo odstopanja od odločitve, sprejete na seji senata, ponovno skliče senat.
(6) Sejo senata iz prvega odstavka tega člena lahko predsednik
senata skliče tudi na korespondenčni način, tj. z uporabo elektronskih medijev.
Seja mora biti sklicana tako, da je vsem članom senata posredovano identično
besedilo predloga odločitve.
25. člen
(način odločanja senata)
(1) Senat se posvetuje in odloča o zadevi na seji, ki jo
skliče in vodi predsednik senata. Na seji senata je poleg predsednika in članov
senata prisoten svetovalec, ki sodeluje pri obravnavi zadeve.
(2) Na seji senata Državne revizijske komisije morata
biti ves čas prisotna predsednik senata in vsaj en član senata. Če senat ni
sklepčen, predsednik senata sejo prekine.
(3) Senat odloča z večino glasov vseh članov senata.
Predsednik in člani senata se ne smejo vzdržati glasovanja.
25.a člen
(seja senata v razširjeni obliki)
(1) V primeru, ko se pri obravnavi posamezne
zadeve ugotovi, da je odločitev vezana na predhodno obravnavo pomembnih pravnih
vprašanj, se lahko na predlog predsednika senata seja senata izvede v
razširjeni obliki, in sicer so na sejo senata v taki obliki poleg članov senata
in svetovalca, ki sodeluje pri obravnavi zadeve, lahko vabljeni tudi predsednik
in člani Državne revizijske komisije, ki v senat niso imenovani, ter drugi
svetovalci. 
(2) Seja senata v razširjeni obliki se izvede z namenom
obravnave pomembnega pravnega vprašanja, s katerim se, še pred sprejemom
odločitve v zadevi, izvede seznanitev vseh udeležencev te seje z vsebino
obravnavane zadeve ter odprto pravno problematiko, v zvezi s katero je mogoče
pričakovati rešitev pomembnega pravnega vprašanja. 
(3) Na seji senata v razširjeni obliki lahko osebe iz
prvega odstavka tega člena podajo svoje mnenje in predloge. 
(4) Odločitev, sprejeta po tako izvedeni seji senata, ne
nadomešča morebitnega sprejema stališč občne seje.
26. člen
(ločeno mnenje)
(1) Član senata ali predsednik senata, ki se ne strinja
z odločitvijo, sprejeto na seji senata, lahko poda ločeno mnenje. Ločeno mnenje
je lahko pritrdilno, če se strinja z izrekom sprejete odločitve, ne pa tudi z
njeno obrazložitvijo ali odklonilno, če se ne strinja z izrekom sprejete
odločitve.
(2) Ločeno mnenje lahko poda le tisti član senata ali
predsednik senata, ki je to tudi napovedal na seji senata ob sprejemu odločitve
po izvedenem glasovanju.
(3) Ločeno mnenje se mora izdelati pisno, v roku petih
delovnih dni od dneva, ko član ali predsednik senata dobi pisni predlog
besedila sklepa.
(4) Če ločeno mnenje ni pisno izdelano in predloženo v
skladu s prejšnjim odstavkom, se šteje, da se je član oziroma predsednik senata
podaji ločenega mnenja odpovedal. Ločeno mnenje mora vsebovati argumente, ki so
narekovali takšno odločitev člana ali predsednika senata.
27. člen
(odločitev o nezadržanju postopka)
O predlogu iz 19. ali 20. člena ZPVPJN s posebnim sklepom
odloča senat, ki mu je zadeva dodeljena v skladu z zakonom in tem poslovnikom.
28. člen
(sklep)
(1) Državna revizijska komisija odloči o zadevi v obliki
pisnega sklepa.
(2) Sklep Državne revizijske komisije je opremljen z
opravilno številko, datumom, podpisom in žigom Državne revizijske komisije.
(3) Vse izvode sklepa podpiše predsednik senata, Državna
revizijska komisija pa jih strankam v postopku vroči v skladu z določbami
ZPVPJN.
29. člen
(izvajanje procesnih dejanj)
(1) Izvajanje procesnih dejanj v zadevi je treba
opraviti tako, da se v skladu z določili ZPVPJN pridobi vsa dokumentacija in
ugotovijo vsa dejstva, ki so pomembna za odločanje o zadevi ter izvedejo vsi
dokazi, ki so potrebni za sprejem odločitve.
(2) Akti vodenja postopka, v katerih Državna revizijska
komisija v postopku odločanja o zadevi strankam v skladu z ZPVPJN postavlja
prekluzivne roke, morajo vsebovati izrecno opozorilo o tem, kakšna je posledica
neupoštevanja postavljenega roka.
30. člen
(evidenca o odzivnih poročilih o odpravi kršitev v postopku
javnega naročanja)
Državna revizijska komisija vodi evidenco o odzivnih
poročilih o odpravi kršitev v postopku javnega naročanja ter sprejema ustrezne
ukrepe v skladu z ZPVPJN.
31. člen
(arhiviranje dokumentacije)
Državna revizijska komisija arhivira vso pomembnejšo
dokumentacijo o posamezni zadevi v skladu s predpisi, ki urejajo področje
arhiviranja.
IV. DODELJEVANJE PREKRŠKOVNIH ZADEV
32. člen
(dodeljevanje prekrškovnih zadev)
(1) Pooblastilo za vodenje in odločanje v postopku o
prekršku podeli predsednik Državne revizijske komisije članom ali svetovalcem,
ki izpolnjujejo pogoje po zakonu, ki ureja prekrške, in na njegovi podlagi
sprejetih predpisov.
(2) Prekrškovne zadeve predsednik Državne revizijske
komisije dodeljuje praviloma po vrstnem redu prispetja, ob upoštevanju
organizacije dela, specializacije in enakomerne obremenjenosti pooblaščenih
uradnih oseb.
(3) Predsednik Državne revizijske komisije lahko iz
utemeljenih razlogov, na podlagi pisnega sklepa, posamezno prekrškovno zadevo,
ki je že dodeljena, predodeli drugi pooblaščeni uradni osebi za vodenje in
odločanje v postopku o prekršku.
(4) Primeri predodelitve iz prejšnjega odstavka so
zlasti: daljša odsotnost pooblaščene uradne osebe, ki je vodila ali odločala v
prekrškovni zadevi, obremenitve z drugimi obsežnimi in pravno zahtevnimi
prekrškovnimi zadevami, izločitev uradne osebe na podlagi posebnega zakona,
združitev ali izločitev postopka na podlagi posebnega zakona ipd.
(5) Posamezna prekrškovna zadeva se lahko predodeli tudi
začasno, in sicer zaradi oprave posameznega procesnega dejanja. V sklepu o
predodelitvi se navede razlog in pravna podlaga dodelitve.
32.a člen
(sodelovanje svetovalcev)
(1) Predsednik Državne revizijske komisije lahko
v posamezni prekrškovni zadevi določi svetovalca za sodelovanje pri obravnavi
zadeve. 
(2) Zadeve predsednik dodeljuje praviloma po vrstnem
redu prispetja, ob upoštevanju organizacije dela, specializacije in enakomerne
obremenjenosti svetovalca. 
(3) Predsednik lahko iz utemeljenih razlogov, na podlagi
pisnega sklepa, posamezno zadevo, ki je že dodeljena posameznemu svetovalcu,
predodeli drugemu svetovalcu. 
(4) Primeri predodelitve iz prejšnjega odstavka so
zlasti: daljša odsotnost svetovalca, obremenitve z drugimi obsežnimi in pravno
zahtevnimi zadevami, izločitev svetovalca ipd.
33. člen
(vpisnik)
(1) O prekrškovnih zadevah se vodi vpisnik skladno z
zakonom, ki ureja prekrške, in na njegovi podlagi sprejetih predpisov.
(2) (črtan).

Poslovnik Državne revizijske komisije za
revizijo postopkov oddaje javnih naročil (Uradni list RS, št. 55/12) vsebuje naslednje prehodne in
končne določbe:
»IV. PREHODNE IN KONČNE DOLOČBE
34. člen
(prehodna določba)
(1) Že začeti postopki na podlagi Poslovnika Državne
revizijske komisije za revizijo postopkov oddaje javnih naročil (Uradni list
RS, št. 44/05) se nadaljujejo po tem poslovniku.
(2) Interne akte, ki urejajo poslovanje in notranjo
organizacijo Državne revizijske komisije, sprejme oziroma uskladi s tem
poslovnikom Državna revizijska komisija v 90 dneh po objavi tega poslovnika v
Uradnem listu Republike Slovenije.
35. člen
(prenehanje veljavnosti)
Z dnem uveljavitve tega poslovnika preneha veljati poslovnik
Državne revizijske komisije za revizijo postopkov oddaje javnih naročil (Uradni
list RS, št. 44/05).
36. člen
(uveljavitev)
(1) Po prejemu soglasja Državnega zbora Republike
Slovenije k poslovniku se ta objavi v Uradnem listu Republike Slovenije.
(2) Ta poslovnik začne veljati naslednji dan po objavi v
Uradnem listu Republike Slovenije.«.

Dopolnitev Poslovnika Državne revizijske
komisije za revizijo postopkov oddaje javnih naročil (Uradni list RS, št. 99/13) vsebuje naslednjo končno določbo:
»2. člen
(uveljavitev)
(1) Po prejemu soglasja
Državnega zbora Republike Slovenije k dopolnitvi Poslovnika se ta objavi v
Uradnem listu Republike Slovenije.
(2) Ta dopolnitev
Poslovnika začne veljati naslednji dan po objavi v Uradnem listu Republike
Slovenije.«.

Spremembe in dopolnitve Poslovnika Državne
revizijske komisije za revizijo postopkov oddaje javnih naročil (Uradni list
RS, št. 78/18) vsebujejo naslednjo končno
določbo:
»KONČNA DOLOČBA
29. člen
(uveljavitev)
(1) Po prejemu soglasja Državnega zbora Republike
Slovenije k spremembam in dopolnitvam Poslovnika se te objavijo v Uradnem listu
Republike Slovenije. 
(2) Te spremembe in dopolnitve Poslovnika začnejo
veljati naslednji dan po objavi v Uradnem listu Republike Slovenije.«.