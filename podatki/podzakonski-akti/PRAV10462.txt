I. SPLOŠNE DOLOČBE
1. člen
(vsebina pravilnika)
Ta pravilnik ureja načrtovanje in dodeljevanje študijskih
pomoči za nadaljnje izobraževanje strokovnih delavcev (v nadaljnjem besedilu:
izobraževanje), zaposlenih v vrtcih in šolah, ki izvajajo javno službo.
2. člen
(namen študijske pomoči)
Študijska pomoč je namenjena subvencioniranju izobraževanja.
3. člen
(pravica do študijske pomoči)
Pravico do študijske pomoči imajo kandidati, ki so zaposleni
v vrtcu ali šoli, ki izvaja javno službo, ter izpolnjujejo druge pogoje,
določene s tem pravilnikom. 
Študijske pomoči se dodeljujejo za izobraževanje v Republiki
Sloveniji. Izjemoma se lahko prosilcu dodeli študijska pomoč tudi za
izobraževanje v tujini.
II. RAZPIS ŠTUDIJSKIH POMOČI ZA STROKOVNE DELAVCE NA PODROČJU
VZGOJE IN IZOBRAŽEVANJA
4. člen
(razpis študijskih pomoči)
Študijske pomoči se podeljujejo na podlagi javnega razpisa,
ki se objavi na spletnih straneh ministrstva, pristojnega za šolstvo (v
nadaljnjem besedilu: ministrstvo) in v Uradnem listu Republike Slovenije. 
Razpis, ki ga objavi ministrstvo, vsebuje zlasti: 
-       
pogoje za kandidiranje, 
-       
rok, do katerega se je potrebno prijaviti, 
-       
kriterije izbire prejemnikov študijske pomoči, 
-       
zahtevane sestavine vloge na razpis, 
-       
rok, do katerega morajo biti kandidati obveščeni o razporeditvi, 
-       
naslov, na katerega je treba poslati prijavo in potrebna dokazila, 
-       
osebo, ki daje informacije o izvedbi razpisa.
5. člen
(razpisna komisija)
Razpisna komisija, ki jo imenuje minister, pristojen za
šolstvo (v nadaljnjem besedilu: minister), vodi postopek razpisa.
6. člen
(prednostni vrstni red)
V primeru, da je kandidatov, ki izpolnjujejo pogoje za
kandidiranje, več kot je razpisanih sredstev, se izbira opravi na podlagi
kriterijev, določenih v razpisu.
7. člen
(izbira kandidatov)
O dodelitvi študijskih pomoči na podlagi izvedenega javnega
razpisa odloči minister.
8. člen
(obvestilo kandidatom)
Ministrstvo v roku, določenim z razpisom, obvesti kandidate o
izbiri, in določi rok, v katerem morajo skleniti pogodbo o subvencioniranju
izobraževanja.
9. člen
(pogodba o subvencioniranju izobraževanja)
Medsebojno razmerje med prejemnikom študijske pomoči in
ministrstvom se podrobneje uredi s pogodbo o subvencioniranju izobraževanja. 
Pogodba o subvencioniranju izobraževanja mora vsebovati zlasti:
-       
podatke o študijskem programu, za katerega je kandidat prejel študijsko
pomoč, 
-       
višina prejete študijske pomoči, 
-       
obveznosti prejemnika študijske pomoči, 
-       
obveznosti ministrstva.
10. člen
(izplačila študijskih pomoči)
Študijske pomoči se izplačujejo na podlagi podpisane pogodbe
neposredno prejemniku študijske pomoči.
11. člen
(dolžnosti prejemnikov študijskih pomoči)
Prejemnik študijske pomoči mora v času, ko prejema študijsko
pomoč, predložiti ministrstvu vse podatke in dokazila v zvezi s študijem, ki so
določena v pogodbi. Prav tako mora izpolniti vse obveznosti, ki izhajajo iz
študijskega programa in vse obveznosti, ki so določene v pogodbi o
subvencioniranju izobraževanja. 
Če prejemnik študijske pomoči ne izpolnjuje obveznosti iz
prejšnjega odstavka, lahko ministrstvo odstopi od pogodbe o subvencioniranju
izobraževanja, prejemnik študijske pomoči pa mora vrniti prejeti znesek
študijske pomoči skupaj z zakonitimi zamudnim obrestmi. Zakonite zamudne obresti
tečejo od dneva zapadlosti, določenega v pozivu za vračilo, do dneva vračila.
12. člen
(podaljšanje pogodbenega razmerja)
Prejemnik študijske pomoči ima pravico do podaljšanja roka za
izpolnitev pogodbenih obveznosti v primeru:
-       
starševstva, in sicer po eno leto za vsakega živo rojenega otroka v času
študija,
-       
opravičljivih zdravstvenih razlogov,
-       
izjemnih družinskih ali socialnih okoliščin,
-       
neizpolnjenih študijskih obveznosti zaradi višje sile.
Za opravičljive zdravstvene razloge iz druge alineje
prejšnjega odstavka šteje bolezen ali poškodba, ki je prejemniku študijske
pomoči za več kot tri mesece onemogočala študij v skladu s pogodbo o
subvencioniranju izobraževanja, kar se dokazuje z zdravniškim potrdilom.
Za izjemne družinske ali socialne okoliščine iz tretje
alineje prvega odstavka tega člena štejejo:
-       
nastanek stopnje invalidnosti najmanj 3 po petstopenjski lestvici v
skladu s pravilnikom, ki ureja merila in postopke za pridobitev statusa
invalida, za priznanje pravice do zaposlitvene rehabilitacije in za ocenjevanje
zaposlitvenih možnosti invalidov,
-       
smrt otroka, zakonca ali izvenzakonskega partnerja,
-       
bolezen oziroma poškodba otroka prejemnika študijske pomoči v skupnem
trajanju najmanj tri mesece.
O uveljavitvi pravice do podaljšanja roka za izpolnitev pogodbenih
obveznosti se, na podlagi vložene prošnje prejemnika študijske pomoči, sklene
aneks k pogodbi o subvencioniranju izobraževanja.
13. člen
(oprostitev vračila študijske pomoči)
Prejemnika študijske pomoči se lahko izjemoma oprosti vračila
študijske pomoči, če postane telesno ali duševno nezmožen za nadaljnje
izobraževanje oziroma delo v vzgoji in izobraževanju. O oprostitvi vračila
odloči ministrstvo.
III. KOMISIJA ZA ŠTUDIJSKE POMOČI
(črtano)
14. člen
(črtan)
15. člen
(črtan)
16. člen
(črtan)

Pravilnik o dodeljevanju študijskih pomoči
strokovnim delavcem na področju vzgoje in izobraževanja (Uradni list RS, št 106/10) vsebuje naslednje prehodne in
končne določbe:
»IV. PREHODNE IN KONČNE DOLOČBE
17. člen
(prenehanje veljavnosti in
uporabe drugih predpisov)
Z dnem uveljavitve tega pravilnika prenehajo veljati določbe
druge alineje 2. člena in določbe od 23. do 31. člena Pravilnika o dodeljevanju
študijskih pomoči (Uradni list RS, št. 75/94, 53/96, 94/00 in 5/08). 
Komisija za študijske pomoči, ki je bila imenovana v skladu z
določbami pravilnika iz prejšnjega odstavka, opravlja do izteka mandata tudi
naloge, določene s tem pravilnikom.
18. člen
(uveljavitev pravilnika)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembah in dopolnitvah Pravilnika o dodeljevanju študijskih pomoči
strokovnim delavcem na področju vzgoje in izobraževanja (Uradni list RS, št. 87/22)
vsebuje naslednjo končno določbo:
»KONČNA DOLOČBA
6. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.