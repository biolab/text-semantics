1. člen
(vsebina)
Ta uredba določa višino dodatnega plačila policistom, ki jim
je odrejeno opravljanje dela preko polnega delovnega časa v skladu s prvim
odstavkom 73. člena Zakona o organiziranosti in delu v policiji (Uradni list
RS, št. 15/13, 11/14, 86/15 in 77/16; v nadaljnjem besedilu: zakon).
2. člen
(upravičenost do plačila)
(1) Ko je policistu v skladu s prvim odstavkom 73. člena
zakona odrejeno, da po poteku delovnega časa brez take prekinitve dela, ki bi
policistu omogočila počitek, kot ga določa zakon, ki ureja delovna razmerja,
dokonča začeto nalogo ali opravi nujno nalogo, mu pripada dodatno plačilo za
delo, opravljeno v času, ki presega z zakonom, ki ureja delovna razmerja,
določeno najvišje število ur dela preko polnega delovnega časa, in sicer za:
-       
opravljeno 14. uro in nadaljnje ure dela v posameznem delovniku,
-       
opravljeno 9. uro in nadaljnje ure dela preko polnega delovnega časa v
tednu,
-       
opravljeno 57. uro in nadaljnje ure dela v posameznem tednu in
-       
opravljeno 21. uro in nadaljnje ure dela preko polnega delovnega časa v
mesecu.
(2) Ista ura opravljenega dela preko polnega delovnega
časa v skladu s prejšnjim odstavkom se pri določanju višine dodatnega plačila
upošteva samo enkrat.
3. člen
(višina plačila)
Policistu kot dodatno plačilo za opravljeno odrejeno delo v
skladu s prejšnjim členom pripada delovna uspešnost zaradi povečanega obsega
dela v višini 0,430 odstotka osnovne plače za vsako dejansko opravljeno uro dela
pod pogoji iz prejšnjega člena.
PREHODNA IN KONČNI DOLOČBI
4. člen
(prvo izplačilo)
Dodatno plačilo v skladu s to uredbo se prvič izplača za
delo, opravljeno v juniju 2017.
5. člen
(razveljavitev predpisa)
Z dnem uveljavitve te uredbe preneha veljati Uredba o
določitvi višine dodatnega plačila policistom, ki jim je odrejeno opravljanje
dela v skladu s prvim odstavkom 73. člena Zakona o organiziranosti in delu v
policiji (Uradni list RS, št. 38/14).
6. člen
(veljavnost)
Ta uredba začne veljati naslednji dan po objavi v Uradnem
listu Republike Slovenije.
Št. 00717-9/2017
Ljubljana, dne 6. julija 2017
EVA 2017-1711-0013
Vlada Republike Slovenije
dr. Miroslav Cerar l.r.
Predsednik