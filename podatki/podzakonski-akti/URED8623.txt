1. člen
(1) Ta uredba določa najvišjo dovoljeno
drobnoprodajno ceno zemeljskega plina iz plinskega sistema transportnega in
distribucijskega omrežja (v nadaljnjem besedilu: zemeljski plin) za
gospodinjske odjemalce, za končne odjemalce plina, ki oskrbujejo s toploto več
gospodinjstev preko skupne kurilne naprave v lasti ali solasti teh
gospodinjstev (v nadaljnjem besedilu: skupni gospodinjski odjemalec), za
osnovne socialne službe, kot jih določa druga alineja prvega odstavka 117.
člena Zakona o oskrbi s plini (Uradni list RS, št. 204/21), (v nadaljnjem
besedilu: osnovne socialne službe), vrtce, osnovne šole, zdravstvene domove, ki
so priključeni na distribucijski sistem, in za odjemalce, ki so na dan
uveljavitve te uredbe mali poslovni odjemalci, kot jih določa Zakon o oskrbi s
plini (Uradni list RS, št. 204/21), ter za izvajalce gospodarske javne službe
distribucije toplote, ki izvajajo distribucijo toplote skladno z določbami
Zakona o oskrbi s toploto iz distribucijskih sistemov (Uradni list RS, št.
44/22) ter za druge proizvajalce toplote (v nadaljnjem besedilu: distributerji
toplote) za plin za proizvodnjo toplote za gospodinjske odjemalce, osnovne
socialne službe, vrtce, osnovne šole in zdravstvene domove.
(2) Ta uredba se uporablja tudi za
nadomestno in osnovno oskrbo z zemeljskim plinom v skladu z 18.a in 80.b členom
Zakona o oskrbi s plini (Uradni list RS, št. 204/21 in 121/22).
2. člen
Cena iz prejšnjega člena se določi na enoto
proizvoda, ki je ena kilovatna ura, brez DDV.
3. člen
(1) Najvišja dovoljena drobnoprodajna cena zemeljskega
plina za gospodinjske odjemalce in skupne gospodinjske odjemalce je 0,073
€/kWh.
(2) Najvišja dovoljena drobnoprodajna cena
zemeljskega plina za osnovne socialne službe, vrtce, osnovne šole, zdravstvene
domove in za male poslovne odjemalce je 0,079 €/kWh.
(3) Najvišja dovoljena drobnoprodajna cena
zemeljskega plina, ki je potreben za proizvodnjo toplote za gospodinjske
odjemalce, za distributerje toplote je 0,073 €/kWh.
(4) Najvišja dovoljena drobnoprodajna cena
zemeljskega plina, ki je potreben za proizvodnjo toplote za osnovne socialne
službe, vrtce, osnovne šole in zdravstvene domove, za distributerje toplote je
0,079 €/kWh.
(5) Porabljen zemeljski plin skupnih
gospodinjskih odjemalcev se za namen obračuna razdeli v skladu z obstoječimi
ključi razdelitve stroškov, določenimi v pogodbah ali sporazumih med upravniki
in etažnimi lastniki oziroma v sporazumih med etažnimi lastniki.
3.a člen
(1) Najvišja dovoljena drobnoprodajna cena
zemeljskega plina za nadomestno in osnovno oskrbo z zemeljskim plinom za
gospodinjske odjemalce in skupne gospodinjske odjemalce je 0,073 €/kWh.
(2) Najvišja dovoljena drobnoprodajna cena
zemeljskega plina za nadomestno in osnovno oskrbo z zemeljskim plinom za
osnovne socialne službe, vrtce, osnovne šole, zdravstvene domove in za male
poslovne odjemalce je 0,079 €/kWh.
4. člen
Dobavitelji, ki od uveljavitve te uredbe
dobavljajo zemeljski plin odjemalcem zemeljskega plina iz 1. člena te uredbe,
ne smejo prenehati z dobavo tem odjemalcem. Dobavitelji morajo tem odjemalcem na
njihovo zahtevo dati ponudbo za dobavo zemeljskega plina in skleniti pogodbo o
dobavi. S tem odjemalci ne izgubijo pravice do menjave dobavitelja.

Uredba o določitvi cen zemeljskega plina iz
plinskega sistema (Uradni list RS, št. 98/22) vsebuje naslednji končni določbi:
»KONČNI DOLOČBI
5. člen
Ta uredba se začne uporabljati 1. septembra
2022, razen 4. člena te uredbe, ki se začne uporabljati z dnem uveljavitve te
uredbe.
6. člen
Ta uredba začne veljati naslednji dan po
objavi v Uradnem listu Republike Slovenije in velja do 31. avgusta 2023.«.

Uredba o spremembah in dopolnitvah Uredbe o
določitvi cen zemeljskega plina iz plinskega sistema (Uradni list RS, št. 138/22) vsebuje naslednjo končno določbo:
»KONČNA DOLOČBA
5. člen
Ta uredba začne veljati 1. novembra 2022.«.

Uredba o dopolnitvah Uredbe o določitvi cen
zemeljskega plina iz plinskega sistema (Uradni list RS, št. 12/23) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Najvišja dovoljena cena zemeljskega plina
iz novega četrtega odstavka 3. člena uredbe se uporablja za zemeljski plin za
proizvodnjo toplote, dobavljen v obdobju od 1. januarja 2023 do 31. avgusta
2023.
4. člen
Ta uredba začne veljati naslednji dan po
objavi v Uradnem listu Republike Slovenije.«.