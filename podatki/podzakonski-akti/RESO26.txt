1. UVOD
Zakon o varnosti in zdravju pri delu, ki je bil sprejet 30.
junija 1999 (Uradni list RS, št. 56/99 in 64/01 z dne 13. julija 1999, veljati
je začel 28. julija 1999 – v nadaljevanju: zakon) v 4. členu določa, da Državni
zbor Republike Slovenije sprejme nacionalni program varnosti in zdravja pri
delu, s katerim se določi strategija razvoja področja varnosti in zdravja pri
delu, katerega namen je varovanje življenja, zdravja in delovne zmožnosti
delavca, preprečevanja poškodb pri delu in poklicnih bolezni ter okvar zdravja
v zvezi z delom. 
Nacionalni program upošteva smernice in priporočila, ki jih
določajo mednarodnopravni akti, zlasti konvencija Mednarodne organizacije dela
MOD št. 155 o varstvu pri delu, zdravstvenem varstvu in delovnem okolju, ki v
4. členu določa, da mora država glede na pogoje in prakso po posvetovanju z
najreprezentativnejšimi sindikati in združenji delodajalcev določiti, izvajati
in občasno revidirati enotno državno politiko o varnosti in zdravju pri delu.
Zakon o varnosti in zdravju pri delu je v 4. členu to zahtevo razširil še z
obveznostjo Vlade, da k sodelovanju pritegne tudi strokovno javnost. Zato tudi
državni zbor sprejema nacionalni program po postopku, ki ga določa poslovnik
državnega zbora za sprejem zakona. 
Področje varnosti in zdravja pri delu obsega pravice in
obveznosti delodajalcev in delavcev. Delavci upravičeno pričakujejo, da jim bo
zagotovljeno zdravju neškodljivo delovno okolje in da jim bo zagotovljena
socialna varnost za primer začasne ali trajne nezmožnosti za delo. Delodajalci
si želijo visoko produktivne in zdrave delavce, s katerimi bi želeli imeti čim
manj direktnih in indirektnih stroškov zaradi njihove zmanjšane delovne
zmožnosti. Nacionalno gospodarstvo je odvisno od razpoložljive delovne sile in
od tega, koliko stroškov ima z zdravljenjem obolelih delavcev in
zavarovalniškimi zahtevki. Družba kot celota se lahko razvija in napreduje le v
tesni odvisnosti od produktivnosti našega gospodarstva. 
S tehnološkim in organizacijskim napredkom proizvodnje v
svetu se je korenito spremenil odnos do zagotavljanja varnosti in zdravja pri
delu kot bistvenega elementa ekonomike, saj posledice poškodb pri delu ter
poklicnih bolezni oziroma bolezni v zvezi z delom zmanjšujejo splošno blaginjo
države in povzročajo invalidnost predvsem pri aktivni populaciji. Poleg tega
ima ozaveščanje delodajalcev in delavcev o nujnosti varovanja zdravja v
podjetju tudi vpliv na varovanje zdravega okolja, kar se prav tako odraža na
zdravju in blagostanju vseh prebivalcev. 
Kot posledica družbenih sprememb v zadnjih letih in zaradi
razpada velikih sistemov ter hitrega razvoja majhnih in srednje velikih
podjetij se je pojavila potreba po posodobitvi sistema varnosti zdravja pri
delu in njegovi prilagoditvi sodobnim razmeram tržnega gospodarstva. 
Varnost in zdravje pri delu določajo načela, pravila in
dejavnosti, ki morajo posamezniku (delavcu) omogočiti uspešno opravljanje
poklicnega dela s polnim delovnim učinkom in brez škode za njegovo zdravje od
prvega delovnega dne pa do konca delovne dobe. 
V izvajanje programa varnosti in zdravja pri delu so
vključeni različni resorji, številne stroke in institucije ter različni
izvajalci, tako da jih je potrebno s programom na nacionalni ravni uskladiti in
usmeriti v iste cilje. Prav tako je potrebno z nacionalnega nivoja skrbeti za
sodobno, z načeli doktrine usklajeno izobraževanje za vse vključene
strokovnjake, varno in zdravo delo pa je potrebno vključiti tudi kot področje v
vse učne programe. Izdelati je potrebno orodja, s katerimi bo možen dostop do
vsakega posameznika. Cilji in sredstva morajo biti opredeljeni na znanstven
način s pomočjo ustreznih raziskav ne le ekonomskih posledic slabega izvajanja
varnosti in zdravja pri delu in s pomočjo urejenega in zanesljivega
informacijskega sistema na nacionalnem nivoju. Le na tak način bomo dosegli
rezultate, s katerimi bomo zadovoljni in ki bodo v pomoč v razvoju naše družbe,
varovanju okolja in preko tega celotne populacije ter večje ekonomske
uspešnosti.
2. GOSPODARSKI IN SOCIALNI OKVIR
2.1. Gospodarski okvir
V zadnjem desetletju je v proizvodni strukturi slovenskega
bruto domačega proizvoda prišlo do velikega strukturnega premika v korist
storitvenih dejavnosti. Delež kmetijstva v dodani vrednosti se je znižal z
okoli 6% leta 1992 na ocenjenih 3,4% leta 2000. Delež predelovalne dejavnosti,
ki je leta 1992 znašal 28,4%, je bil leta 2000 približno 24-odstoten. Delež
gradbeništva, ko je konec osemdesetih naglo upadel z 9% na 4% dodane vrednosti,
se je v obdobju transformacijskega okrevanja po letu 1995 ponovno začel krepiti
in leta 2000 po oceni dosegel 5,3%. Na podlagi gibanj v preteklih letih lahko
ugotovimo, da so bile v veliki meri med bolj uspešnimi zastopane tiste
predelovalne dejavnosti, ki gredo v korak z omenjenimi trendi razvoja nove
ekonomije, oziroma tiste dejavnosti, ki so usmerjene v izvoz in kjer je
prisoten tudi tuji kapital. Gre za proizvodnjo strojev, računalnikov in
računalniške opreme, proizvodnjo papirja, proizvodnjo RTV in komunikacijskih
naprav, proizvodnjo izdelkov iz gume in plastičnih mas, proizvodnjo kemikalij
in kemičnih izdelkov in proizvodnjo hrane in pijač. 
Tem strukturnim premikom ustrezno je naraščal delež storitev
v dodani vrednosti, in sicer od 55% leta 1992 na dobrih 60% leta 2000. Deloma
gre krepitev področja storitev pripisati hitri rasti neproizvodnih storitev,
povezanih z oblikovanjem nove države, deloma pa tudi institucionalnim
spremembam in prestrukturiranju gospodarstva. Velika industrijska podjetja so
se drobila na manjše dele in ob tem čistila vzporednih storitvenih dejavnosti,
iz katerih so se oblikovala samostojna storitvena podjetja. 
Med storitvami najhitrejši razvoj dosegajo dejavnosti
finančnega posredništva, zavarovalništva, posli z nepremičninami, zračni in
vodni promet, trgovina na drobno in debelo, popravila motornih vozil, dajanje
strojev in opreme v najem, turizem, rekreacija, športne in druge aktivnosti, ki
so povezane s kakovostnim preživljanjem prostega časa, pošta in
telekomunikacije ter obdelava podatkov in s tem povezane dejavnosti. 
Proizvodna struktura slovenske ekonomije v primerjavi s
proizvodno strukturo držav EU izkazuje višji delež kmetijstva (EU 2,4%) in
predelovalnih dejavnosti (EU 21,2%) ter nižji delež storitev (66,3%). Najvišji
delež storitev med državami članicami EU izkazuje Danska (69,7%), najnižjega pa
Irska (54,9%). Slovenija tako kljub povečevanju pomena storitev še vedno
zaostaja za razvitimi ekonomijami, zaostanek je posebej izrazit pri tržnih
storitvah, zlasti poslovnih in finančnih storitvah. 
Dinamika gospodarskih sprememb je spreminjala tudi sektorsko
sestavo zaposlenosti v korist storitvenih dejavnosti, katerih delež se je
povečal od 45,1% v letu 1992 na 53,4% leta 1999. Ustrezno so padali deleži
zaposlenih v agrarnem sektorju (6% vseh delovno aktivnih v letu 1999) in v
industriji in gradbeništvu (40,6% leta 1999). V letu 2000 se je
prestrukturiranje zaposlenosti v korist storitvenih dejavnosti nadaljevalo.
Podatki o številu delovno aktivnih po sektorjih dejavnosti v letu 2000 kažejo,
da se je število delovno aktivnih lani zmanjšalo samo v agrarnem sektorju
(predvsem zaradi upadanja števila samostojnih kmetov). Število delovno aktivnih
v industriji in gradbeništvu se je povečalo za 0,2%: v gradbeništvu se je
povečalo za 4,1%, upadlo pa je v rudarstvu (za 18%), oskrbi z električno
energijo, plinom in vodo (za 2,1%), medtem ko je v predelovalnih dejavnostih
ostalo na ravni leta 1999. Med panogami predelovalnih dejavnosti se je lani
število delovno aktivnih zmanjšalo v proizvodnji motornih vozil (-6,7%),
tekstilni industriji (-5,5%), proizvodnji usnja in usnjenih izdelkov (-4,0%)
proizvodnji kemikalij (-1,7%) ter malenkostno v proizvodnji strojev in naprav
(-0,4%), papirništvu in založništvu (-0,2%) ter proizvodnji hrane, pijač in
tobačnih izdelkov (0,1%), povečalo pa v vseh drugih panogah, najbolj v
elektroindustriji (4,5%) in kovinski industriji (4,4%) ter nekoliko manj v
obdelavi in predelavi lesa (1,8%), proizvodnji nekovin (0,2%) ter proizvodnji
pohištva (0,2%). V gumarski industriji je število delovno aktivnih v enajstih
mesecih leta 2000 ostalo na ravni leta 1999, vendar je to področje v obdobju
zadnjih treh let (1997-2000) zabeležilo eno izmed višjih stopenj rasti
zaposlenosti (7,8%). Sicer pregled dinamike zaposlovanja po drugih panogah
predelovalnih dejavnosti v zadnjih treh letih kaže podoben trend kot gibanja v
letu 2000, poleg omenjene gumarske industrije je bila rast zaposlovanja
najvišja v kovinski (7,4%) in elektroindustriji (4,3%). 
Na področju storitvenih dejavnosti se je število delovno
aktivnih v letu 2000 povečalo za skoraj 2,8%. Nadpovprečna rast je bila
zabeležena v drugih javnih, skupnih in osebnih storitvah (3,6%), trgovini
(3,4%), finančnem posredništvu (3,6%), zdravstvu (3,3%), javni upravi (3,2%),
dejavnosti nepremičnin, najema in poslovnih storitev (3,1%) ter gostinstvu
(3,0%), nekoliko pod povprečjem storitvenega sektorja pa v izobraževanju (1,7%)
ter dejavnosti prometa, skladiščenja in zvez (1%, od tega v telekomunikacijah
3,9-odstotna rast števila delovno aktivnih). V obdobju 1997-2000 je število
delovno aktivnih naraščalo v vseh storitvenih dejavnostih (v povprečju za okoli
9%), najbolj v finančnem posredništvu (23,9%), zdravstvu in socialnem varstvu
(17,5%, v precejšnji meri tudi zaradi vključevanja brezposelnih v javna dela),
drugih javnih, skupnih in osebnih storitvah (15,2%), dejavnosti nepremičnin,
najema in poslovnih storitev (11,3%), gostinstvu (7,9%) ter prometu (7,8%). 
Delež majhnih gospodarskih družb v sklopu vseh gospodarskih
družb (po številu) se v zadnjih letih giblje okoli 90%. Leta 1999 je bilo
takšnih gospodarskih družb 34,523. Največ majhnih družb je bilo v letu 1999 v
dejavnosti trgovine, popravil in motornih vozil (38,6%), nepremičnin, najema in
poslovnih storitev (23,8%), predelovalnih dejavnosti (15,2%), gradbeništvu
(6,5%) ter prometu, skladiščenju in zvezah (5,3%). Delež delavcev v majhnih
družbah glede na vse delavce, zaposlene v gospodarskih družbah, v zadnjih letih
niha med 22 in 25%, leta 1999 je bil 22-odstoten. Struktura zaposlenih v
majhnih družbah po dejavnostih v veliki meri sovpada s strukturno
razporeditvijo števila podjetij po dejavnostih. Največje število delavcev, ki
so zaposleni v majhnih družbah, tako odpade na trgovino, popravila in motorna
vozila (25,8% vseh delavcev, zaposlenih v majhnih družbah), predelovalne
dejavnosti (23,5%), nepremičnine, najem in poslovne storitve (21,3%),
gradbeništvo (10,1%), promet, skladiščenje in zveze (4,8%) ter gostinstvo
(4,7%). (Tabela 1 v prilogi)
2.2. Socialni okvir
2.2.1. Posnetek zdravstvenega stanja zaposlenih
Zdravstveno stanje zaposlenih v Sloveniji prikazujemo s
pomočjo naslednjih podatkov: socialno-medicinske analize bolniškega staleža1,
poškodbe pri delu in smrtne poškodbe pri delu2, invalidske
upokojitve3. 
Podatki o bolniškem staležu kažejo, da v Sloveniji izgubimo
približno 17 koledarskih dni na vsakega zaposlenega delavca in da je v
Sloveniji v povprečju vsak dan v bolniškem staležu 37000 zaposlenih. 
Slika
1: Povprečno število izgubljenih koledarskih dni na zaposlenega delavca zaradi
zdravstvenih razlogov (indeks onesposabljanja, IO) v Sloveniji v letih
1990-20014
Ženske odhajajo v bolniški stalež pogosteje kot moški.
Najpomembnejši razlog za bolniški stalež med vsemi zaposlenimi so v Sloveniji
poškodbe. Na drugem mestu so bolezni kosti, mišic in vezivnega tkiva. 
Najvišji bolniški stalež pri moških je zaradi poškodb, zaradi
tega razloga so bistveno pogosteje in dlje odsotni z dela kot ženske (2 in
polkrat bolj pogosto delavke). Poškodbe so tudi glavni vzrok smrti med
zaposlenimi moškimi. 
Ženske so v povprečju najpogosteje odsotne z dela zaradi
bolezni kosti, mišic in vezivnega tkiva. Imajo predvsem težave s hrbtenico,
izstopajo odsotnosti z dela zaradi vratne hrbtenice. 
Tudi zaradi vseh drugih bolezni imajo ženske več bolniškega
staleža. Natančen pregled diagnoz pokaže, da delavke pestijo številne kronične
težave, ki zmanjšujejo njihovo delazmožnost in kvaliteto njihovega življenja
(npr. prva diagnoza pri boleznih obtočil so krčne žile goleni). 
Slika
2: Število izgubljenih dni na zaposlenega po skupinah bolezni, po spolu za vse
zaposlene, Slovenija, 20015
Podatki o poškodbah pri delu kažejo, da Slovenija ne odstopa
bistveno od povprečja EU, je pa stanje slabše kot na Češkem in bistveno slabše
kot na primer na Švedskem. V zadnjih desetih letih je število poškodb v
Sloveniji nespremenjeno. 
Slika
3: Število poškodb pri delu na 100 000 prebivalcev, v Sloveniji, Češki,
Nemčiji, Švedski in v primerjavi s povprečjem EU, 1985-19996
Podatki o smrtnih nezgodah pri delu kažejo, da se je
Slovenija v zadnjih desetih letih močno približala povprečju EU, da pa je v
posameznih letih stanje še vedno slabše kot v drugih državah. Po tem podatku je
stanje v Nemčiji in na Češkem sicer slabše kot v Sloveniji, vendar je potrebno
upoštevati tudi delež težke industrije, ki je v omenjenih državah večji. 
V naši državi k poškodbam pri delu štejemo tudi poškodbe na
poti na delo in z dela. Med smrtnimi nezgodami je takih kar 25% – to so
prometne nezgode. 
Slika
4: Število smrtnih nezgod pri delu na 100 000 prebivalcev,7
Slika
5: Število invalidskih upokojitev na 1000 zaposlenih, Slovenija
V Sloveniji se je število invalidskih upokojitev vseh
kategorij v zadnjih desetih letih bistveno spreminjalo. V vsem tem obdobju je
upadalo število invalidskih upokojitev I. kategorije, medtem ko so invalidske
upokojitve III. kategorije celo naraščale. Med invalidskimi upokojitvami I.
kategorije so v istem obdobju kot razlog upokojitve na prvem mestu duševne
bolezni, za III. kategorijo pa so glavni razlog bolezni kosti, mišic in
vezivnega tkiva. Vrh v letu 1991 je bil najbrž zaradi ekonomskih razlogov.
2.2.2. Izobrazbena struktura zaposlenih
Statistični urad RS v anketi o fleksibilnosti trga delovne
sile ugotavlja, da je večina (91,5%) zaposlenih strokovno usposobljena za svoje
delo. Še najmanj strokovno usposobljenih je v kategoriji oseb, starih 50 let in
več (88,6%). Pri brezposelnih je delež oseb brez strokovne usposobljenosti precej
višji (35,2%). Večina zaposlenih (62,8%) je strokovno usposobljenost pridobila
z rednim izobraževanjem. Pomembno je tudi usposabljanje na delovnem mestu
(31,3%). Ostali načini pridobitve strokovne usposobljenosti v Sloveniji niso
pogosti. 
Petina zaposlenih ima izobrazbo, ki je višja od srednje
strokovne usposobljenosti. Le 12% zaposlenih nima kvalifikacije. (Tabeli 2 in 3
v prilogi)
2.2.3. Oblika delovnih razmerij
V Sloveniji postaja med novimi zaposlitvami izjema prav
delovno razmerje za nedoločen čas. V letu 2000 se je v Sloveniji zaposlilo
112.811 oseb, od tega 5.921 pripravnikov. Delež delovnih razmerij za določen
čas je bil med vsemi sklenjenimi 73,8%. Med vsemi zaposlenimi pa je delovnih
razmerij za nedoločen čas še 80%.8 
Mednarodne raziskave kažejo, da so pravice zaposlenih v zvezi
z varnostjo in zdravjem pri delu pomembno vezane na obliko delovnega razmerja.
Najbolj urejena je varnost in zdravje pri delu delavcev, ki so v delovnem
razmerju za nedoločen čas. Vključeni so v vsa usposabljanja za strokovno delo
kot tudi za varno delo. Vključeni so tudi v postopke sodelovanja pri
upravljanju na področju varnosti in zdravja pri delu. Delavci, ki dela
opravljajo za določen čas ali na drugačnih pravnih podlagah, so v usposabljanje
in sodelovanje delavcev pri upravljanju vključeni v pomembno manjši meri.
(Tabela 4 v prilogi)
2.2.4. Dnevne delovne migracije v Sloveniji
Čas, ki ga posameznik porabi za pot na delo in z dela,
prispeva k skupni stopnji obremenitve v zvezi z delom. V Sloveniji se je namreč
delovna migracija (vsakodnevno potovanje preko občinskih in regijskih meja od
doma do službe in nazaj) razmahnila kot posledica centralizacije. Skoraj
polovica vseh delovnih mest v Sloveniji je v desetih mestnih občinah, od tega
jih je v Ljubljani in Mariboru kar tretjina.9
2.2.5. Obseg in razporeditev delovnega časa
Z dolžino dejanskega delovnega časa narašča obseg
zdravstvenih okvar zaradi obremenitev pri delu. Na obremenitev zaposlenih
pomembno vpliva tudi razporeditev delovnega časa. Doslej se je v Sloveniji ugodnost
razporeditve delovnega časa ugotavljala predvsem v zvezi z dodatki na plače.
Zbrani so le podatki o povprečnem številu običajno opravljenih delovnih ur,
nadur in izmenskosti dela. Zbrani statistični podatki kažejo, da so zaposleni v
Sloveniji pripravljeni delati dolg delovni čas, če je to povezano z višjim
zaslužkom. Le starejši od 50 let kažejo manj pripravljenosti za delo v daljšem
delovnem času. 
Anketo o fleksibilnosti trga delovne sile, ki je raziskala, v
kakšni razporeditvi delovnega časa dela slovensko delovno aktivno prebivalstvo
je pokazala, da v nočni izmeni oziroma ponoči dela 24,4% zaposlenih. Med
zaposlenimi jih 35,7% opravlja enostavno delo, ostali pa zahtevnejše delo.
Izmensko redno dela 25,3%, občasno 6,8%, zaposlenih, nikoli pa ne dela v izmeni
67,9% zaposlenih. Izmensko delo je enakomerno porazdeljeno po vseh izobrazbenih
strukturah zaposlenih. Edino višje in visoko izobraženi delajo v izmenah le v
8,1% primerov.10 (Tabele 5, 6 in 7 v prilogi)
2.2.6. Pogodbeno in nadurno delo
Leta 1999 se je pogodbeno delo izvajalo v 41% podjetjih,
drugih organizacijah in pri samostojnih podjetnikih posameznikih. Od tega je
bilo 55,5% opravljenega v storitvenih dejavnostih, 38,6% v nestoritvenih
nekmetijskih dejavnostih in 5,9% v kmetijskih dejavnostih. V primerjavi z letom
1998 se je obseg pogodbenega dela zmanjšal za 5,6%. Razlog za pogodbeno delo je
premajhen obseg dela za polno zaposlitev, izvenprogramska dela, bolniška
odsotnost redno zaposlenih delavcev, pomanjkanje delavcev določenih poklicev in
delavcev s posebnimi znanji, sezonska dela. 
Nadurnega dela nikoli ne opravlja 41,3% zaposlenih, občasno
44,2%, stalno pa le 14,5% zaposlenih. Zanimivo je, da preko polnega delovnega
časa običajno dela kar 27,5% višje in visokošolsko izobraženih.11
3. EKONOMSKI VIDIKI ZDRAVJA IN VARNOSTI PRI DELU
3.1. Uvod
Danes pojmujemo varnost in zdravje pri delu kot tehniška
varnost pri delu kot tudi varovanje in ohranitev zdravja pri delu. Poleg
dejstva, da je to ena izmed temeljnih človekovih pravic, je poslanstvo zdravja
in varnosti pri delu, preprečevanje poškodb in drugih bolezni, povezanih z
delom, ter zagotavljanje delovne zmožnosti delojemalca polno delovno dobo.
Predstavlja tudi pogoj za uspešnost poslovanja podjetja, saj poleg kakovosti
vključuje tudi ohranitev zdravja in delovne zmožnosti ter zadovoljstvo pri
delu, kar zagotavlja optimalno produktivnost in motiviranost zaposlenih za
delo. Varnost in zdravje pri delu postajata vedno bolj pomembna tudi zaradi
podaljševanja delovne dobe in višje starostne meje za upokojitev. Posebno skrb
za zaposlene podpirajo v zadnjem času predvsem ekonomske potrebe po zmanjševanju
stroškov dela. Ne smemo pa prezreti tudi posledic odškodninske in kazenske
odgovornosti delodajalcev. Skrb za varnost in zdravje pri delu je v uspešnih
podjetjih eno od prvih načel politike gospodarnega vodenja podjetja.
3.2. Ekonomski interesi delodajalcev za ukrepe zdravja in
varnosti pri delu
Pravni predpisi so sicer podlaga za uresničevanje skrbi za
varnost in zdravje pri delu, vendar so za uspešno poslovanje posledice poškodb
in zdravstvenih okvar pri delu, bolj oprijemljiv in prepričljiv motiv za
delodajalčevo skrb za zaposlene. V Sloveniji ni izdelane in splošno sprejete
metodologije za ugotavljanje stroškov v zvezi v varnostjo in zdravjem pri delu.
Najpogosteje se v zvezi s stroški delodajalcev v podjetju uporabljata dve
skupini podatkov, in sicer stroški za izvajanje ukrepov in aktivnosti za
zagotavljanje zdravja in varnosti in število izgubljenih delovnih ur zaradi
poškodb pri delu in poklicnih bolezni. K tema dvema lahko dodamo še stroške za
zdravljenje, za porabljeni sanitetni material in zdravila, za nadomestila v
času odsotnosti z dela, razna zavarovanja, sodne in odškodninske zahtevke ipd.
Manj je znanega o škodi na delovnih sredstvih, še manj pa o posredni škodi kot
npr. o izpadu dohodka zaradi motene proizvodnje, stroških za raziskave nezgod,
za nadomestitev bolnih ali poškodovanih delavcev, stroških za nadomestitev
izpada dela, stroških, ki jih mora delodajalec plačevati tudi, če delavec ne
dela, stroških za prispevke za socialno varnost oziroma za zdravstveno in
pokojninski in invalidsko zavarovanje. Ocenjuje se, da je v povprečju škoda v
podjetju 3- do 5-krat višja od kosmate plače poškodovanega ali zbolelega
odsotnega delavca 
Ob ugotavljanju stroškov zaradi posledic poškodb pri delu,
poklicnih bolezni in bolezni, povezanih z delom, predstavljajo poseben problem
primeri trajno zmanjšane delovne zmožnosti zaposlenih. Zdravstvene okvare, ki
vodijo v takšna stanja, nastanejo predvsem zaradi neprilagojenosti zahtev dela
zmožnostim delavca. Te se pokažejo pri tistih delodajalcih, pri katerih so
delavci daljšo dobo preobremenjeni. Drug vzrok so škodljivi vplivi delovnega
okolja. Posledica je, da delavec, ki zboli ali se poškoduje postane breme
podjetja, ker svojega dela zaradi zmanjšane delazmožnosti ne more več
opravljati. 
Zagotavljanje varnosti in zdravja pri delu občutno vpliva na
gospodarjenje in gospodarnost podjetja in na narodno gospodarstvo. Zato lahko
ocenjujemo varnost pri delu tudi iz ekonomskih vidikov. Ekonomski vidik
varnosti in zdravja pri delu je poleg etičnega, tehničnega, zdravstvenega,
socialnega, psihološkega in pravnega vidika za uveljavljanje varstva brez dvoma
med najpomembnejšimi. Ta vidik je tisti mehanizem, ki v praksi sam po sebi in
ne glede na različne deklaracije, predpise in nadzor najbolj samodejno uravnava
stopnjo njihovega uresničevanja.
3.3. Spremljanje in ocenjevanje stroškov zdravja in
varnosti pri delu
Ob proučevanju ekonomskih učinkov varstva, mnogi delodajalci
najpogosteje upoštevajo le stroške za izvajanje ukrepov varnosti in zdravja pri
delu, posledice poškodb in zdravstvenih okvar pa praviloma ostanejo skrite.
Eden od razlogov je tudi v tem, ker se določen (nemajhen) del stroškov podjetja
zaradi poškodb pri delu in poklicnih bolezni ter bolezni, povezanih z delom
prenaša na nosilce socialnih zavarovanj (zdravstveno, invalidsko) ali druge
naslove. Tako ostane določen del stroškov, zlasti posrednih, zamegljen in
delodajalcu neznan. 
Znano je, da so stroški za povečanje varnosti in zdravja pri
delu razmeroma majhni pri majhni stopnji varnosti. Učinek prvih varstvenih
ukrepov je v tem primeru razmeroma velik glede na vložena sredstva. Pri
doseženi višji stopnji varnosti jo lahko povečamo samo z večjimi vlaganji. 
Na posameznih ravneh je interes za uspešno in učinkovito
varnost in zdravje pri delu različen. Na ravni države poškodbe pri delu,
poklicne bolezni in bolezni, povezane z delom zmanjšujejo bruto domači
proizvod, večajo neposredne in posredne izdatke za zdravstveno varstvo in
zdravstveno zavarovanje, za invalidsko zavarovanje, za prekvalifikacijo in delovno
ter socialno rehabilitacijo poškodovanih in obolelih, za zagotavljanje socialne
varnosti. 
Poškodbe pri delu in poklicne bolezni ter bolezni, povezane z
delom večajo stroške delodajalca, saj potrebuje dodatno število nadomestnih
delavcev, ki jih je potrebno tudi usposobiti za delo, poškodovanim in zbolelim
morajo zagotoviti nadomestila plač in odškodnine, delodajalci imajo določene
stroške za različna zavarovanja in podobno. Nezgode in poškodbe motijo in
prekinjajo proizvodnjo in vodijo v nižji ustvarjeni dohodek, zmanjšuje se ugled
in posledično konkurenčnost zaradi neizpolnjevanja pogodbenih obveznosti. 
Pri delojemalcih moramo pri obravnavanju posledic poškodb in
zdravstvene okvare ločiti interese poškodovanega oziroma obolelega in ostalih,
nepoškodovanih delavcev. Poškodovani in oboleli je oškodovan pri dohodku v času
zdravljenja, pri začasnem ali trajnem zmanjšanju delazmožnosti se mu zmanjša
možnost zaposlitve na delih z večjim dohodkom in na delih, za katera je bil
najbolje usposobljen, zmanjša se mu kakovost življenja zaradi okvar, ki jih je
doživel, zmanjša se kakovost življenja družinskih članov ipd. Delavec, ki se
sicer ni poškodoval, pa čuti posledice stroškov, ki jih mora plačevati za
solidarnostno pokrivanje slabega varstva pri delu, ki se kažejo med drugim v
prispevkih za zdravstveno, invalidsko in pokojninsko zavarovanje, socialno
varstvo, šolstvo in ipd.
3.4. Ocena celotnih stroškov zagotavljanja varnosti in
zdravja v Republiki Sloveniji
V Sloveniji ni opredeljena ločena stopnja prispevkov za
kritje stroškov ukrepov za zagotavljanje varnosti in zdravja pri delu. Tudi ni
natančne razmejitve stroškov za pravice zaposlenih iz tega področja. Zato
stroške lahko ocenjujemo le na podlagi statističnih podatkov o pogostosti in
obsegu posameznih pravic in ocene vrednosti posameznih vrst pravic na podlagi
odhodkov obeh skladov. Glede internih stroškov delodajalcev za te ukrepe tudi
ni statističnih podatkov in so tudi ocene zelo grobe. 
Stroške za kritje ukrepov v zvezi zagotavljanjem varnosti in
zdravja pri delu ter za zdravljenje poškodb pri delu ter poklicnih bolezni
predstavljajo: 
-       
sredstva Zavoda za pokojninsko in invalidsko zavarovanje Slovenije; 
-       
sredstva Zavoda za zdravstveno zavarovanje Slovenije; 
-       
sredstva delodajalcev. 
-       
Z vidika delodajalca je možno stroške zagotavljanja varnosti in zdravja
pri delu ocenjevati po naslednjih postavkah: 
-       
interni stroški delodajalca; 
-       
eksterni stroški delodajalca (plačilo prispevkov za kritje stroškov
prenesenih na širšo solidarnost v zdravstveno in invalidsko zavarovanje) in 
-       
izguba dohodka zaradi prezgodnje invalidnosti ali smrti, ki jo je možno
presojati tako z vidika delodajalcev kot tudi z nacionalnega vidika. 
Edina analiza oziroma ocena internih stroškov delodajalcev je
bila v Sloveniji opravljena leta 2000 v okviru projekta Phare12. V
okviru te raziskave je bila opravljena anketa, ki je zajela 1,75% vseh
zaposlenih v naši državi. Delodajalci so poročali o stroških za vlaganje v
varnost pri delu.13 Projektna skupina je na podlagi ankete ocenila
da znašajo ocenjeni interni stroški delodajalcev za Slovenijo približno 47,4
milijarde SIT za leto 1998, kar preračunano v odstotek bruto domačega proizvoda
za to leto pomeni 1,46 odstotka. Stroški delodajalcev za nadomestila plač za
časa zadržanosti z dela do 30 dni, zaradi zdravljenja poškodb pri delu in
poklicnih bolezni so bili ocenjeni na podlagi števila izgubljenih delovnih dni
in povprečnega nadomestilo na dan v višini kot jo je zagotavljal Zavod za
zdravstveno zavarovanje Slovenije. Izdatki za nadomestila plač v breme
delodajalcev za leto 1998 so bili ocenjeni v skupni višini 2,166 milijarde SIT
(ali 0,07 odstotka bruto domačega proizvoda). Tako so vsi ocenjeni interni
stroški delodajalcev v Sloveniji v zvezi z varnostjo in zdravjem pri delu v
letu 1998 izraženo v deležu bruto družbenega proizvoda znašali 1,53 odstotka. 
Odhodki Zavoda za zdravstveno zavarovanje Slovenije za
zdravstvene storitve za zdravljenje poškodb pri delu in poklicnih bolezni so
bili v letu 1999 za poškodbe pri delu nekaj več 1,65 milijarde SIT. 
Zavod za pokojninsko in invalidsko zavarovanje Slovenije ne
evidentira ločeno izdatkov za pravice, ki se direktno nanašajo na poškodbe pri
delu in na poklicne bolezni. Zato so bili tudi ti izdatki ocenjeni. Iz podatka
o številu invalidsko upokojenih oseb zaradi poškodb pri delu in poklicnih
bolezni (okrog 15% vseh invalidskih upokojitev) in povprečnega zneska
invalidske pokojnine ter zneskov za druge pravice (dodatki za pomoč in
postrežbo, invalidnina, varstveni dodatek itd.) so bili ocenjeni izdatki Zavoda
za pokojninsko in invalidsko zavarovanje (leta 1998) na 4,713 milijarde SIT. To
je pomenilo 0,15% bruto domačega proizvoda. 
K navedenim stroškom bi morali dodati še oceno izgube dohodka
zaradi prezgodnje invalidnosti in smrti delavcev, ki so bile posledica poškodb
pri delu in poklicnih bolezni. To je teoretično možno pripraviti po metodi
človeškega kapitala, ki temelji na povprečni letni bruto plači na delavca in
številu prezgodnjih upokojitev oziroma smrti zaradi poškodbe pri delu ali
poklicne bolezni in izgub in po metodi ocene znižanja ali neustvarjenega
domačega bruto proizvoda zaradi predčasnih upokojitev, prezgodnjih smrti in
bolniških odsotnosti. Po metodi vrednotenja človeškega kapitala naj bi v letu
1998 zaradi prezgodnjih invalidnosti in smrti (v povprečju so umrli 10 let
“prezgodaj”) izgubili nekaj več kot 2 milijardi SIT (ali 0,06% BDP). 
Iz navedenih ocen sledi, da so za izdatke za kritje pravic,
ki so posledica poškodb pri delu in poklicnih bolezni, socialna zavarovanja
namenila sredstva v višini 0,15%, delodajalci pa okrog 1,53% bruto domačega
proizvoda. Seveda to niso vsi stroški in škoda. Če bi hoteli objektivno oceniti
celotno škodo, ki jo povzročajo poklicne bolezni in poškodbe pri delu
delodajalcem in slovenskemu gospodarstvu, bi k navedenim dejanskim oziroma
ocenjenim izdatkom za nadomestila plač v času zadržanosti z dela ter internih
stroškov delodajalcev, morali prišteti še vrsto drugih stroškov, o katerih ni
podatkov ali jih morebiti niti ni mogoče ovrednotiti. Dejstvo je, da z vsemi
ukrepi, ki jih ima delodajalec na voljo, ni mogoče v celoti odpraviti posledic
bolezenskih odsotnosti z dela in da se posledice tega odražajo na njegovih
poslovnih rezultatih. Ti se na koncu kažejo tudi v počasnejši rasti bruto
domačega proizvoda in s tem v gospodarski moči države in njenih razvojnih
možnosti. Gledano s tega zornega kota in iz poznavanja slovenskih razmer,
izhaja ugotovitev, da vprašanj glede poklicnih bolezni in poškodb pri delu ne
obvladujemo zadovoljivo. To pa vpliva tudi na stroške delovne sile in
konkurenčno sposobnost slovenskega gospodarstva doma in v tujini v negativni
smeri. Zato so spremembe v sedanji ureditvi področja nujno potrebne. 
Oceno stroškov v Sloveniji smo primerjali našo oceno
primerjali z ocenami v nekaterih evropskih državah. Pri prikazu teh stroškov,
povzetih po tuji strokovni literaturi, gre za različne modele in so zato ocene
zgolj približno primerljive (tudi zato, ker so v nekaterih ocenah vzeli za
prikaz le poškodbe pri delu, drugje tudi bolezni v zvezi z delom in podobno).
(Tabela 8 v prilogi)
4. ZAKONODAJNI OKVIR VARNOSTI IN ZDRAVJA PRI DELU
4.1. Splošno
Ustava RS (Uradni list RS, št. 33/91) sicer v II. poglavju,
ki ureja človekove pravice in temeljne svoboščine ne določa eksplicitno pravice
do pogojev za delo, ki zagotavljajo telesno in moralno integriteto in varnost,
in pravice do osebne varnosti pri delu, vendar je na posreden način ustavna
podlaga za vsebinsko urejanje varnosti in zdravja pri delu podana zlasti v
okviru ustavne določbe o nedotakljivosti človekovega življenja ter v okviru
pravice do socialne varnosti, vključujoč pravico do socialnega zavarovanja, to
je zdravstvenega, pokojninskega, invalidskega in drugega državnega zavarovanja.
Upoštevati je potrebno, da je varno in zdravo delo neločljivi del sistema
socialne varnosti. Prav tako je varno in zdravo delovno okolje sestavni del
življenjskega okolja, zaradi česar lahko štejemo kot posredno ustavno podlago
za zakonsko ureditev varnosti in zdravja pri delu tudi določbo v okviru III.
poglavja, ki ureja gospodarska in socialna razmerja, po kateri ima vsakdo, v
skladu z zakonom, pravico do zdravega življenjskega okolja, pri čemer država
skrbi za zdravo okolje in v ta namen določa z zakonom pogoje in načine za
opravljanje gospodarskih in drugih dejavnosti. 
Področje varnega in zdravega dela je urejeno z zakonom o
varnosti in zdravju pri delu, ki ga je sprejel Državni zbor Republike Slovenije
30. junija 1999 (Uradni list RS, št. 56/99 in 64/01). Zakon, ki je začel
veljati 28. julija 1999, pomeni novo poglavje v razvoju delovnega in socialnega
prava na področju varnosti in zdravja pri delu, saj s tem, ko na enem mestu
združuje tehnični in zdravstveni vidik varnega in zdravega dela, uvaja nov
pristop pri urejanju tega področja. Pravna ureditev varnosti in zdravja pri
delu, s katero se ureja t.i. splošno varnost in zdravje delavcev pri delu, je
pomemben del sistema socialne varnosti in tako tudi zagotavljanja t.i. globalne
varnosti. 
Zakon zavezuje vse akterje delovnega procesa k ukrepom za
zagotavljanje varnega in zdravega dela, saj določa tako pravice in dolžnosti,
ki jih imajo v zvezi s tem delodajalci, kot tudi pravice in obveznosti, ki jih
imajo v zvezi z varnim in zdravim delom delavci. Zakon izrecno opredeljuje, da
so vse dolžnosti delodajalca po tem zakonu in predpisih, izdanih na njegovi
podlagi, hkrati pravice delavca. Prav tako zakon vzpostavlja odvisnost med
finančno obveznostjo delodajalcev iz naslova zavarovanja za primer poškodbe pri
delu in poklicne bolezni (diferencirana prispevna stopnja) ter ravnijo varnosti
in zdravja pri delu, ki jo zagotavljajo svojim delavcem.
4.2. Obseg zakona
Zakon o varnosti in zdravju pri delu določa ukrepe za
zagotavljanje varnosti in zdravja pri delu, ki so lahko pravne, organizacijske,
tehnične, zdravstvene, socialne, andragoške, vzgojne, ekonomske in druge
narave. S tem v zvezi določa pravice in obveznosti dveh temeljnih subjektov
zagotavljanja varnega in zdravega dela, to je delodajalca in delavca, ter
določa organe, ki so pristojni za to področje. 
Struktura zakona je, upoštevaje Konvencijo MOD št. 155 o
varstvu pri delu, zdravstvenem varstvu in delovnem okolju ter Direktivo št.
89/391 EEC o vpeljavi ukrepov za spodbudo izboljšav varnosti in zdravja pri
delu, primerljiva s pravno ureditvijo tega področja v EU in drugih razvitih
državah, ki s tovrstnimi zakoni urejajo organizacijske zadeve, pravice in
obveznosti delodajalcev, organe, pristojne za to področje, inšpekcijski nadzor,
kazenske določbe in sodelovanje socialnih partnerjev na področju zagotavljanja
varnosti in zdravja pri delu. 
Zakon upošteva tudi opredelitev Evropske socialne listine, po
kateri je pravica do varnih in zdravih delovnih pogojev uvrščena med politične,
državljanske, ekonomske in socialne pravice, in je torej pravna ureditev
varnega in zdravega dela sestavni del sistema socialne varnosti, zaradi česar
mora država sprejeti varnostne in zdravstvene predpise, poskrbeti za izvajanje
takšnih predpisov z ukrepi nadzora in po potrebi organizirati posvete z
organizacijami delavcev in delodajalcev glede ukrepov za izboljšanje varnosti
in zdravja. 
Zakon opredeljuje normativni sistem pravne ureditve tega
področja, ki obsega zakonsko ureditev in izvršilne predpise pristojnih
ministrstev, podrobnejše varnostne ukrepe in njihovo vsebino pa določa
delodajalec. 
Zakon se uporablja za vse osebe, ki so obvezno zavarovane za
poškodbo pri delu in poklicno bolezen po predpisih o pokojninskem in
invalidskem zavarovanju, in v vseh dejavnostih, pri čemer so izjeme le tiste
dejavnosti, kjer je področje varnosti in zdravja urejeno s posebnimi predpisi
(obramba, policija in notranje zadeve). Tako se zakon uporablja za vsa
področja, tako javna, kakor tudi zasebna, in sicer v industriji, kmetijstvu,
trgovini, upravi, storitvah, izobraževanju, kulturi, prostem času itd.
4.3. Temeljna načela varnosti in zdravja pri delu
Temeljna načela, ki so določena v zakonu, so podlaga za
podrobnejšo ureditev pravic in obveznosti delodajalcev in delavcev ter
določanje ukrepov za zagotavljanje varnosti in zdravja pri delu. Zakon sledi
sodobnim načelom tega področja, ki jih določajo tudi konvencije MOD, še zlasti
Konvencija MOD št. 155 in Konvencija MOD št. 161. Posebej dosledno pa zakon
sledi temeljnim načelom, ki so uveljavljena v EU na podlagi okvirne direktive
89/391/EEC tako, da lahko ugotovimo, da je tudi usklajen z evropsko pravno
ureditvijo na področju varnosti in zdravja pri delu. Gre za uporabo splošnih
načel, ki se nanašajo na poklicna tveganja, ukrepe za zagotavljanje varnosti in
zdravja, odpravljanje tveganj in drugih nevarnosti, nezgod, obveščanje,
posvetovanje, participacijo delavcev in njihovih predstavnikov ter njihovo
usposabljanje, pa tudi za splošne usmeritve za uresničitev navedenih načel. 
Pojem varnosti in zdravja pri delu že po svoji vsebini in
namenu obsega pravice in obveznosti delodajalcev in delavcev, da v skladu z
zakonom in drugimi predpisi ter ob določanju in upoštevanju varnostnih ukrepov,
s katerimi se obvladuje oziroma preprečujejo nevarnosti in škodljivosti pri
delu, zagotavljajo takšno raven varnosti in zdravja pri delu, ki glede na
naravo dela zagotavlja delavcu največjo možno mero zdravstvene in psihofizične
varnosti. Hkrati s tem je delodajalec dolžan prilagajati svoje ukrepe za
zagotavljanje varnosti in zdravja pri delu spremenjenim okoliščinam, stalno
izboljševati obstoječe stanje oziroma stopnjo varnosti in zdravja pri delu. 
Zakon je kot prvo načelo v 5. členu uzakonil načelo, da je
delodajalec tisti, ki mora zagotoviti varnost in zdravje pri delu, tako da
določa in izvaja varnostne ukrepe in ukrepe varovanja zdravja, da preprečuje
nevarnosti pri delu, obvešča in usposablja delavce, ustrezno organizira
izvajanje strokovnih nalog in zagotovi potrebna sredstva ter pri tem izvajanju
ukrepov upošteva predpisane temeljne principe (načelo obveznosti delodajalca, načelo
varstvenih ukrepov). Delodajalec se v nobenem primeru ne more razbremeniti te
odgovornosti, pa čeprav mora opravljanje strokovnih nalog poveriti strokovnemu
delavcu in pooblaščenemu zdravniku. Prav tako ga ne odvezuje njegove
odgovornosti dejstvo, da opravljanje strokovnih nalog v celoti ali deloma
zagotovi z zunanjimi strokovnimi delavci ali zunanjimi strokovnimi službami.
Delodajalca ne odvezujejo njegove odgovornosti za zagotavljanje varnega in
zdravega dela tudi obveznosti in dolžnosti delavcev na tem področju. 
Iz vsebine pravnega urejanja razmerij med delodajalcem in
delavcem izhaja načelo, določeno v 7. členu, da so vse dolžnosti delodajalca po
zakonu in drugih predpisih s področja varnosti in zdravja pri delu hkrati
pravice delavca v zvezi z varnim in zdravim delom. Iz tega načela izhaja, da
ima delavec po 8. členu zakona pravico do takega delovnega okolja, ki mu
zagotavlja varnost in zdravje pri delu ter do takega dela, ki je prilagojeno
njegovim telesnim in duševnim zmožnostim. Neločljivi del te pravice delavcev je
obveznost delavcev (9. člen), da spoštujejo in izvajajo varstvene ukrepe, da
opravljajo delo pazljivo, da ne bi ogrožali svojega življenja in zdravja ter
življenja in zdravja drugih oseb. Tako delavec s pridobitvijo navedene pravice
prevzame tudi določene obveznosti in odgovornosti. 
Omenjeno načelo vsebuje tudi pravico, da delavcu
zagotavljanje varnosti in zdravja pri delu ne sme povzročati nobenih finančnih
obveznosti, tudi tistih ne, ki so povezane z pokojninskim in invalidskim zavarovanjem
za primer poškodbe pri delu ali poklicne bolezni in obveznim, dodatnim
pokojninskim zavarovanjem v primeru, ko dela na posebno težkih in zdravju
škodljivih delovnih mestih oziroma delovnih mestih, ki jih po določenih letih
starosti ni moč uspešno opravljati. Obvezno dodatno pokojninsko zavarovanje po
zakonu o pokojninskem in invalidskem zavarovanju (Uradni list RS, št. 106/99,
72/2000, 81/2000 – ZPSV-C, 124/2000, 109/01, 108/02, 110/02 – ZISDU-1 in 63/03
– ZIPRS0304-A) je na podlagi tega načela po 12. členu obveznost delodajalca. V
tem okviru velja omeniti še dolžnost delavcev in delodajalcev, da se morajo o
vseh vprašanjih varnosti in zdravja pri delu medsebojno obveščati, se
posvetovati in soodločati. To načelo je konkretizirano v zakonu o sodelovanju
delavcev pri upravljanju (Uradni list RS, št. 42/93 in 56/01), sicer pa je
izrecno določeno v 10. členu zakona. 
Pomembno je tudi načelo, po katerem morajo vse zainteresirane
in pristojne pravne in fizične osebe na tem področju medsebojno sodelovati, usklajevati
in načrtovati skupne aktivnosti za doseganje čim višje ravni varnosti in
zdravja pri delu in zato zagotavljati materialna sredstva (12. člen). Ob tem
načelu poudarja pomembnost tega področja še načelo, določeno v 13. členu, da
morajo biti vsi izobraževalni programi na šolah vseh vrst in stopenj oblikovani
tako, da sta vzgoja in izobraževanje v zvezi z varnostjo in zdravjem pri delu
obvezni sestavni del. 
Omeniti velja še eksplicitno določeno načelo, po katerem so
obveznosti delodajalca za obvezno zavarovanje za primer poškodbe pri delu in
poklicne bolezni (pokojninsko, invalidsko in zdravstveno zavarovanje)
diferencirane v odvisnosti od stopnje zagotavljanja varnega in zdravega dela
(načelo bonus-malus), s čemer se opušča sistem enotnega prispevka delodajalca
za to zavarovanje, ki je značilen za veljavno ureditev pokojninskega in
invalidskega zavarovanja (11. člen). Hkrati s tem je dana še pravna podlaga za
oblikovanje posebnega solidarnostnega zavarovanja za primer poškodbe pri delu
in poklicne bolezni, ki bi obsegalo zdravstveno in invalidsko zavarovanje za
navedena tveganja in preventivne, raziskovalne in razvojne dejavnosti. 
V temeljnih načelih, ni navedenih dveh načel, in sicer: 
-       
načela inšpekcijskega nadzora in 
-       
načela odgovornosti (kazenske, odškodninske in disciplinske). 
Vendar je zakon uredil ti načeli tako, da jih je razdelal v
poglavju o nadzorstvu, podrobnejše pa je nadzorstvo urejeno v posebnem zakonu,
to je zakonu o inšpekciji dela (Uradni list RS, št. 38/94, 32/97 in 36/2000),
medtem ko je disciplinska odgovornost delavca omenjena le v 36. členu. Sicer
sta disciplinska odgovornost in odškodninska odgovornost delavca predmet
delovnopravne zakonodaje, odškodninska odgovornost delodajalca pa se presoja po
obligacijskem zakoniku, zakonu o pokojninskem in invalidskem zavarovanju in
zakonu o zdravstvenem varstvu in zdravstvenem zavarovanju.
4.4. Izvršilni predpisi in akti delodajalca
Izvršilne predpise s področja varnosti in zdravja izdaja
minister, pristojen za delo, in minister, na katerega pristojnost se izvršilni
predpis nanaša. Splošno pooblastilo za izdajo podzakonskih aktov je dano tudi v
zakonu o državni upravi (Uradni list RS, št. 52/2002). Navedeni zakon določa,
da lahko minister izdaja predpise in druge akte iz pristojnosti ministrstva in
organov v njegovi sestavi. Tako lahko minister izdaja pravilnike, odredbe in
navodila za izvrševanje zakonov, drugih predpisov in aktov DZ ter vlade. Zakon
o varnosti in zdravju pri delu daje poleg splošne, še izrecno podlago za
sprejem nekaterih izvršilnih predpisov (npr. o izjavi o varnosti, o listinah za
nevarne snovi, o načinu in postopku za opravljanje preventivnih zdravstvenih
pregledov, o evidencah na področju varnosti in zdravja pri delu, o strokovnem
izpitu iz varnosti in zdravju pri delu). 
V obdobju po uveljavitvi zakona so bili izdani podzakonski
akti, ki so skladni z direktivami EU. 
Zakon določa, da je delodajalec dolžan določiti podrobnejše
varnostne ukrepe, to je ukrepe za zagotavljanje varnosti in zdravja pri delu.
Gre torej za obveznost delodajalca, da z varnostnimi ukrepi, ki jih mora
določiti in izvajati, zagotovi varnost in zdravje delavcev, vključno s
preprečevanjem nevarnosti pri delu, opozarjanjem in usposabljanjem delavcev ter
s potrebno organizacijo in sredstvi. Izjava o varnosti je po novem zakonu tisti
temeljni akt, s katerim delodajalec določi varnostne ukrepe. 
Tudi kolektivne pogodbe (na različnih ravneh), so (avtonomni)
akti, s katerimi se urejajo in določajo splošna vprašanja in varnostni ukrepi
glede zagotavljanja varnosti in zdravja pri delu.
4.5. Drugi predpisi, ki se nanašajo na področje varnosti in
zdravja pri delu
Področje varnosti in zdravja pri delu je v Sloveniji urejeno
še z zakonom o zdravstvenem varstvu in zdravstvenem zavarovanju (Uradni list
RS, št. 9/92, 13/93, 9/96, 29/98, 99/2001 in 60/2002). Zakon in drugi predpisi
s področja zdravstva namreč urejajo organizacijski vidik zagotavljanja zdravja
pri delu. 
Poleg teh dveh osnovnih zakonov pa s svojimi določbami
posegajo na področje varnosti in zdravja pri delu še nekateri drugi zakoni. Naj
v tej zvezi v prvi vrsti omenimo zakon o delovnih razmerjih (Uradni list RS,
št. 42/2002), predvsem v delu, ki ureja delovne pogoje delavcev, npr. odmore,
počitke, nočno delo, delo prek polnega delovnega časa ter v delu, ki se nanaša
na posebno varstvo posameznih kategorij delavcev, npr. nosečnic, mladih
delavcev itd. 
Z vidika varnosti in zdravja pri delu je v zakonu o
pokojninskem in invalidskem zavarovanju (Uradni list RS, št. 106/99, 72/2000,
81/2000 – ZPSV-C, 124/2000, 109/01, 108/02, 110/02 – ZISDU-1 in 63/03 –
ZIPRS0304-A) pomemben predvsem del, ki ureja invalidsko zavarovanje. 
Zakon o sodelovanju delavcev pri upravljanju (Uradni list RS,
št. 42/93 in 56/2001) je matični predpis glede izvolitve, načina delovanja in pravic,
ki gredo članom sveta delavcev in delavskim zaupnikom, tudi na področju
varnosti in zdravja pri delu.
5. INSTITUCIONALNI OKVIR NA PODROČJU VARNOSTI IN ZDRAVJA PRI
DELU IN PORAZDELITEV ODGOVORNOSTI
Ključne institucije na področju varnosti in zdravja pri delu
se nahajajo v okviru dveh ministrstev: Ministrstva za delo, družino in socialne
zadeve in Ministrstva za zdravje.
5.1. Ministrstvo za delo, družino in socialne zadeve
5.1.1. Urad RS za varnost in zdravje pri delu
Razlogi za ustanovitev novega organa, pristojnega za varnost
in zdravje pri delu so bili podani v 15. členu konvencije MOD št. 155, ki v
III. poglavju določa aktivnosti na državni ravni. Tako mora vsaka članica z
zakoni in predpisi ali kako drugače v skladu z razmerami in prakso v posamezni
državi ter s posvetovanjem z zainteresiranimi organizacijami delodajalcev in
delojemalcev ustrezno ukrepati, da se izvaja enotna državna politika varnosti
in zdravja pri delu. Za zagotovitev povezanosti med politiko varnosti in
zdravja pri delu ter ukrepi za njeno izvajanje mora biti v posamezni državi
zagotovljena koordinacija med različnimi organi in telesi. Tako konvencija v
navedenem členu napotuje države, da kadar dovoljujejo pogoji in praksa v
posamezni državi, ustanovijo osrednji organ za področje varnosti in zdravja pri
delu. 
Pri iskanju modela za naše razmere na področju varnosti in
zdravja pri delu je bilo obravnavnih veliko primerov iz evropskih in drugih
zahodnih držav. Primerjava med državami EU je pokazala, da se s področjem
varnosti in zdravja pri delu ukvarjajo različne institucije, v okviru vladnih
resorjev, najpogosteje v okviru ministrstev pristojnih za delo, pa tudi v
okviru državnih in drugih zavarovalnic. Pri odločanju o najustreznejši rešitvi
je bila glede na razmere in naše možnosti izbrana kombinirana oblika med
podobnimi institucijami v Evropi in svetu. 
Kot organ v sestavi Ministrstva za delo, družino in socialne
zadeve je začel urad delovati že v letu 1995 na podlagi zakona o organizaciji
in delovnem področju ministrstev (Uradni list RS, št. 71/94, 47/97, 60/99,
30/2001), ki je okvirno določil tudi delovno področje urada. 
Temeljna naloga urada, je po 42. členu zakona spremljanje in
ocenjevanje stanja ter ravni varnosti in zdravja pri delu ter pripravljanje
rešitev za enotno urejanje varnosti in zdravja pri delu. 
S sprejemom uredbe o organih v sestavi ministrstev (Uradni
list RS, št. 58/2003) Urad RS za varnost in zdravje pri delu preneha delovati
kot organ v sestavi Ministrstva za delo, družino in socialne zadeve. Njegove
naloge pa prevzame Ministrstvo za delo, družino in socialne zadeve.
5.1.2. Inšpektorat RS za delo
Inšpektorat RS za delo je organ v sestavi Ministrstva za
delo, družino in socialne zadeve (MDDSZ). 
Inšpektorat za delo nadzira dve veliki in strokovno
zaokroženi področji: delovna razmerja ter varnost in zdravje pri delu. 
Področji sta različni po načinu opravljanja nadzora. Področje
nadzora varnosti pri delu obsega neposredno kontrolo objektov, ogled delovnih
razmer v prostorih in na deloviščih, ustreznost sredstev za delo (strojev,
orodij), sredstev in opreme za osebno varnost, kontrolo nad izvajanjem
zdravniških pregledov, mikroklimatskih razmer, varnega dela glede na posebnost
dejavnosti itd. 
Na podlagi 51. člena zakona opravlja inšpekcija za delo
nadzorstvo nad izvajanjem zakona, predpisov izdanih na njegovi podlagi, in
drugih predpisov o varnosti in zdravju pri delu, ter nad varnostnimi ukrepi,
določenimi s splošnimi akti delodajalca in kolektivnimi pogodbami.
5.2. Ministrstvo za zdravje
5.2.1. Uvod
V okviru Ministrstva za zdravje (MZ) so institucije in
aktivnosti v zvezi z zdravjem delavcev, ki jih pokriva stroka medicine dela
prometa in športa in delno nadzoruje Uprava Republike Slovenije za jedrsko
varnost. Dejavnost medicine dela, prometa in športa v okviru MZ trenutno sodi
pod osnovno zdravstveno dejavnost. 
Ministrstvo za zdravje izvaja vse funkcije nadzora nad
izvajanjem ukrepov varovanja zdravja delavcev; izvaja upravni nadzor nad
zakonitostjo dela zdravstvenih zavodov in zasebnih zdravstvenih delavcev in v
primeru ugotovljenih nepravilnosti odloča o ustreznih ukrepih, pripravlja
izvedbene predpise za izvajanje posameznih ukrepov v skladu z zakonodajo,
dodeljuje koncesije za izvajanje posameznih dejavnosti v zvezi z izvajanjem
zdravja pri delu, koordinira izvajanje programov zdravja pri delu, ki so
skupnega nacionalnega pomena, je nosilec politike varovanja zdravja, posebej
politike varovanja zdravja delavcev. Na nacionalni ravni vodi in koordinira
aktivnosti v zvezi s promocijo zdravja za menedžment in delovno populacijo.
5.2.2. Uprava Republike Slovenije za varstvo pred
sevanji
Uprava Republike Slovenije za varstvo pred sevanji, ki je
ustanovljena na podlagi zakona o varstvu pred ionizirajočimi sevanji in jedrski
varnosti (Uradni list RS, št. 67/2002) opravlja strokovne, upravne, nadzorne in
razvojne naloge na področju varovanja zdravja ljudi pred škodljivimi vplivi
ionizirajočih sevanj in omejevanja, zmanjševanja in preprečevanja zdravju
škodljivih vplivov neionizirajočih sevanj.
5.3. Nadzorstvo drugih upravnih organov nad izvajanjem
predpisov iz področja zdravja in varnosti pri delu
Poleg Inšpektorata RS za delo izvajajo nadzorstvo nad
izvajanjem predpisov s področja varnosti in zdravja pri delu tudi drugi državni
organi. 
Rudarski inšpektorat izvaja nadzorstvo pri opravljanju
rudarskih del in podzemnih gradbenih delih, ki se izvajajo z rudarskimi
metodami dela, v skladu z zakonom, ki ureja rudarstvo in na njegovi podlagi
izdanimi predpisi. 
Na tem področju še ni vzpostavljeno poročanje v skladu s 27.
členom zakona, ki določa, da mora delodajalec prijaviti inšpekciji dela vsako
smrtno poškodbo oziroma poškodbo, zaradi katere je delavec nezmožen za delo
najmanj tri zaporedne delovne dni, kolektivno nezgodo, nevarni pojav ali
ugotovljeno poklicno bolezen. 
Nadzorstvo varnosti in zdravja pri delu na ladjah in čolnih
za gospodarske namene, razen ribiških ladij, opravlja Uprava Republike
Slovenije za pomorstvo. 
Nadzorstvo varnosti in zdravja pri delu pri delu članov
posadk zračnih plovil opravlja inšpekcija, pristojna za zračno plovbo.
5.4. Druge institucije na področju varnosti in zdravja pri
delu
5.4.1. Svet za varnost in zdravje pri delu
Pri Vladi Republike Slovenije je bil v septembru leta 2000,
kot strokovno posvetovalno telo, ustanovljen Svet za varnost in zdravje pri
delu (44. člen ZVZD). 
Svet je strokovno posvetovalno telo, ki obravnava nacionalni
program, stanje in strategijo ter izvajanje enotne politike preprečevanja
poškodb pri delu, poklicnih bolezni in drugih bolezni, ki so posledica dela ali
pa so z njim povezane.
5.4.2. Zbornica varnosti in zdravja pri delu
Strokovni delavci in pooblaščeni zdravniki, ki opravljajo
naloge varnosti in zdravja pri delu, se združujejo v Zbornico varnosti in
zdravja pri delu, ki je bila ustanovljena 29. 11. 2000 na podlagi 49. in 50.
člena ZVZD. 
Zbornica varnosti in zdravja pri delu je poklicno interesno
združenje strokovnih delavcev in pooblaščenih zdravnikov, ki opravljajo naloge
varnosti in zdravja pri delu in delujejo na teritorialnem principu in v okviru
sekcij. Članstvo v Zbornici varnosti in zdravja pri delu je prostovoljno.
Članarina je poleg donacij najpomembnejši finančni vir za zagotavljanje
nemotenega delovanja. 
Ključne naloge Zbornice varnosti in zdravja pri delu so v
dvigovanju ravni stroke varnosti in zdravja pri delu, sodelovanju pri pripravi
pravnih aktov na področju varnosti in zdravja pri delu, vodenju registra svojih
članov, spremljanju in nadzoru dela svojih članov v skladu s svojimi pravili. S
svojim delom si prizadeva pridobiti ustrezno zaupanje države in postopen
prevzem javnih pooblastil s področja delovanja stroke varnosti in zdravja pri
delu.
5.4.3. Visokošolski zavodi
Katedra za varstvo pri delu 
Na Univerzi v Ljubljani v okviru Fakultete za kemijo in
kemijsko tehnologijo deluje Katedra za varstvo pri delu. Katedra je nosilec
strokovnih predmetov s področja varnosti pri delu. Po odloku o preoblikovanju
Univerze v Ljubljani (Uradni list RS, št. 82/94 in Uradni list RS, št. 28/2000)
je po ukinitvi Višje tehniške varnostne šole Fakulteta za kemijo in kemijsko
tehnologijo postala matična fakulteta za področje varnosti. 
Zadolžena je za izobraževanje na tem področju in razvoj
stroke in znanosti na področju varnosti pri delu. 
Katedra za javno zdravje Medicinske fakultete ima v svoji
sestavi tri predmete: socialno medicino, higieno in medicino dela, prometa in
športa. 
Zagotavlja izvajanje pouka s področja medicine dela, prometa
in športa za študente Medicinske fakultete, v obliki predavanj in praktičnih
vaj. Skupaj s Kliničnim inštitutom za medicino dela, prometa in športa
organizira podiplomsko izobraževanje in specializacijo za zdravnike s področja
medicine dela, prometa in športa. 
Namen dodiplomskega študija pri predmetu medicine dela,
prometa in športa je, da bi študentje spoznali in razumeli osnovne proučevanj
tveganj, obremenitev in škodljivosti v delovnem okolju,vpliv le-teh na
zmogljivost posameznih organov in organskih sistemov in človeka v celoti, na
njegovo zdravje in delazmožnost, hkrati s tem naj bi spoznali tudi osnovne
principe ergonomije oziroma humanizacije dela v najširšem smislu in promocije
zdravja v delovnem okolju.
5.4.4. Klinični inštitut za medicino dela prometa in
športa
Trenutno je še strokovno organizacijska enota Kliničnega
centra in tako doktrinarna inštitucija za področje medicine dela, prometa in
športa v Sloveniji. Izvaja dejavnost zdravstvenega varstva delavcev na
primarnem, sekundarnem in terciarnem nivoju. V okviru inštituta delujeta tudi
Posebna komisija za promet, Interdisciplinarna skupina strokovnjakov za
verifikacijo poklicnih bolezni povezanih z izpostavljenostjo azbestu in posebna
zdravniška komisija za oceno delozmožnosti. Inštitut opravlja pedagoško,
raziskovalno-razvojno in strokovno-metodološko delo na področju varovanja
zdravja delavcev. Po pooblastilu Ministrstva za zdravje pripravlja tudi
strokovne podlage za oblikovanje predpisov na področju varovanja zdravja
delavcev.
5.4.5. Razširjeni strokovni kolegij (RSK) za medicino
dela, prometa in športa
Do srede leta 2002 je deloval RSK, ki ga je ustanovilo
Ministrstvo za zdravje leta 1998. RSK je bil strokovni organ, sestavljen iz 13
članov priznanih strokovnjakov s področja medicine dela, prometa in športa, ki
je v sodelovanju z Zdravstvenim svetom in Medicinsko fakulteto v Ljubljani
so-oblikoval strokovno doktrino za svoje področje, spodbujal strokovni nadzor
in sodeloval pri izvajanju strokovnega nadzora. 
Nov, 6 članski RSK je najvišje in avtonomno strokovno telo v
medicini dela, prometa in športa, ki je pri svojih odločitvah zavezano dosežkom
znanosti, strokovno preverjenim metodam in razvoju stroke, upoštevaje javni
zdravstevni interes. Njegove naloge so: oblikovanje strokovnih smernic,
spremljanje razvoja stroke, spremljanje kazalcev kakovosti stroke, spremljanje
normativov kadrovskih virov, spremljanje novih metod diagnostike poklicnih
bolezni in rehabilitacije delovnih invalidov in delovnih mest, sprejemanje in
posredovanje strokovnih stališč in ukrepov.
5.4.6. Zveza društev varnostnih inženirjev Slovenije
(ZDVIS)
ZDVIS predstavlja krovno organizacijo varnostnih inženirjev
in drugih strokovnjakov na različnih področjih, ki izvajajo strokovne naloge s
področja varnosti in zdravja pri delu. Zvezo sestavljajo društva in sekcije
varnostnih inženirjev in drugih strokovnjakov, ki so združeni v regijskih
oziroma strokovnih društvih in strokovnih sekcijah. Združeno je okoli 700
varnostnih inženirjev in drugih strokovnih delavcev na področju varnosti in
zdravja pri delu. Članstvo je prostovoljno. 
ZDVIS je leta 1996 ustanovil Fundacijo Avgusta Kuharja, ki
podeljuje nagrade in priznanja Avgusta Kuharja, za izjemne dosežke na področju
varnosti in zdravja pri delu in priznanja za aktivno delo v društvih varnostnih
inženirjev.
5.4.7. Združenje za medicino dela, prometa in športa
Zdravniki specialisti medicine dela, prometa in športa, se
združujejo v Združenje za medicino dela, prometa in športa pri Slovenskem
zdravniškem društvu. Gre za neobvezno strokovno združenje, v katerem se
združuje večina vseh specialistov in specializantov stroke. Združenje
organizira stalno strokovno izobraževanje s področja medicine dela, prometa in
športa tako za svoje kot tudi za člane drugih zdravniških združenj ter
zainteresirane javnosti s področja tehničnega varstva, inšpekcij, delodajalcev,
delavcev in njihovih združenj. Poleg tega skrbi tudi za reševanje druge
aktualne problematike članstva. Združenje je tudi opazovalec v Evropskem
združenju specialistov medicine dela.
5.4.8. Izvajalci strokovnih storitev
Na podlagi 46. člena ZVZD izda minister za delo pravni osebi
ali samostojnemu podjetniku posamezniku, če izpolnjuje kadrovske,
organizacijske, tehnične in druge pogoje, dovoljenje za opravljanje naslednjih
strokovnih nalog:(* 14) 
-       
opravljanje periodičnih preiskav kemijskih, fizikalnih in bioloških
škodljivosti v delovnem okolju; 
-       
opravljanje periodičnih pregledov in preizkusov delovne opreme; 
-       
izdelovanje strokovnih podlag za izjavo o varnosti; 
-       
pripravljanje in izvajanje usposabljanja delavcev za varno delo. 
Poleg zgoraj omenjenih izvajalskih organizacij strokovne
naloge opravljajo tudi strokovni delavci, ki so zaposleni pri delodajalcu in
jim ta poveri opravljanje strokovnih nalog varnosti pri delu v obsegu in na
način določen z zakonom.
5.4.9. Izvajanje medicine dela, prometa in športa
Naloge aktivnega zdravstvenega varstva opravljajo verificirane
enote medicine dela, prometa in športa na primarni, sekundarni in terciarni
ravni. Na primarni in sekundarni ravni se medicina dela opravlja kot javna
zdravstvena stroka, ki jo izvajajo javni zdravstveni zavodi in zasebni
zdravniki na podlagi koncesij. Dejavnost medicine dela, prometa in športa na
terciarni ravni izvaja Klinični inštitut za medicino dela, prometa in športa. 
Po podatkih Zdravniške zbornice Slovenije, katere člani
morajo biti vsi zdravniki z licenco, je v Sloveniji 183 specialistov medicine
dela, prometa in športa; od teh jih je 154 aktivnih v stroki – v različnih
statusnih oblikah. Trenutno je v stroki 38 specializantov, od katerih jih bo v
naslednjih dveh letih najmanj 25 končalo specializacijo. 
Pretežni del svojih aktivnosti namenjajo izdelavi
zdravstvenih ocen tveganja ter različnim oblikam preventivnih zdravstvenih
pregledov.
5.4.10. Nosilci zavarovanj za poškodbe pri delu in
poklicne bolezni
Po sedanji ureditvi v Sloveniji imajo določene materialne
obveznosti na področju varnosti in zdravja pri delu predvsem trije nosilci, in
sicer delodajalci, Zavod za zdravstveno zavarovanje Slovenije in Zavod za
pokojninsko in invalidsko zavarovanje Slovenije. Vloga delodajalcev naj bi bila
pri tem izrazito preventivna, saj so dolžni uresničiti ukrepe predpisane z
zakonom in ustreznimi pravilniki, s katerimi naj bi preprečili ali zmanjšali na
najnižjo možno stopnjo obseg in posledice poškodb pri delu in poklicnih
bolezni. Med temi so tehnično-varstveni in preventivni medicinski ukrepi. Oba
zavoda s področja socialnega zavarovanja solidarnostno pokrivata izdatke
posledic neuresničene ali neuspešne preventive na delovnem mestu, kot so
stroški zdravljenj, rehabilitacij, nadomestil, invalidskih pokojnin in drugih
dajatev, ki izhajajo iz poškodb pri delu in poklicnih bolezni. 
Zavod za zdravstveno zavarovanje Slovenije zagotavlja kritje
stroškov za zdravljenje poškodb pri delu in poklicnih bolezni. Zakon določa, da
pri teh stanjih krije obvezno zavarovanje vse stroške v celoti brez doplačila
zavarovanca ali njegovega delodajalca. To zdravljenje se nanaša na zdravljenje
na primarni, sekundarni in terciarni ravni, na zdraviliško zdravljenje,
zdravila in medicinske pripomočke, potrebne ob zdravljenju teh stanj. To
zavarovanje zagotavlja tudi nadomestila plač zavarovancem v času začasne
zadržanosti z dela zaradi poškodb pri delu in poklicnih bolezni, in sicer v
višini 100% osnove in od 30. delovnega dne dalje. Za prvih 30 dni zagotavlja
nadomestilo delodajalec. 
Zavod za pokojninsko in invalidsko zavarovanje Slovenije
zagotavlja delavcem, poškodovanim pri delu ali zbolelim zaradi poklicnih
bolezni v primeru trajne nezmožnosti za delo invalidsko pokojnino in druge
pravice iz tega zavarovanja na podlagi zmanjšane ali spremenjene delovne
zmožnosti. Poleg tega krije stroške poklicne rehabilitacije, adaptacije
delovnega mesta, v posebnih primerih pa tudi invalidnino in dodatek za pomoč in
postrežbo zavarovanca. V primeru smrti zavarovanca, ki je posledica poškodbe
pri delu, zagotavlja to zavarovanje njegovim otrokom tudi družinsko oziroma
vdovsko pokojnino. 
Pri obeh zavodih se zavarovanje za poškodbe pri delu in
poklicne bolezni nanaša na ista stanja in bolezni, ki so opredeljena v zakonu o
pokojninskem in invalidskem zavarovanju (poškodba pri delu, poklicna bolezen).
Krog upravičencev do pravic iz tega naslova je v obeh zavarovanjih isti. 
Obe zavarovanji se financirata s prispevki. Pri tem je v
obveznem zdravstvenem zavarovanju določena posebna prispevna stopnja za
poškodbe pri delu in poklicne bolezni v višini 0,54% na bruto plačo, ki jo
plačujejo le delodajalci. V pokojninskem in invalidskem zavarovanju doslej ni
bilo posebne prispevne stopnje za poškodbe pri delu in poklicne bolezni, zakon
o pokojninskem in invalidskem zavarovanje (ZPIZ-1) določa, da se bodo prispevki
delodajalcev za primer poškodbe pri delu in poklicne bolezni pričeli
obračunavati po posebnih prispevnih stopnjah od 1. 1. 2004 dalje. V obeh
zavarovanjih se doslej prihodki in odhodki za zavarovanje za poškodbe pri delu
in poklicne bolezni niso evidentirali ločeno od poškodb in bolezni izven dela. 
Enako visoki prispevni stopnji sta sporni zaradi različnih
vzrokov. V invalidskem zavarovanju del odhodkov zaradi poškodb pri delu in
poklicnih bolezni krijejo celo prispevki delavca, kljub načelu, da jih sme
kriti le delodajalec. Delodajalci z podpovprečnim številom poškodb pri delu pa
morajo solidarnostno kriti del stroškov, ki ju zavarovanjema povzročajo
delodajalci z nadpovprečnim številom poškodb pri delu. Zaradi tega slednji niso
motivirani za večja vlaganja v varnost in zdravje in za zmanjševanje izdatkov
za kritje posledic poškodb in bolezni, povezanih z delom. Toda projekt uvedbe
diferenciranih prispevnih stopenj v obe obvezni zavarovanji je zahteven, saj še
ne obstoja podatkovna podlaga o stroških zaradi poškodb pri delu in poklicnih
boleznih po posameznih delodajalcih oziroma dejavnostih. 
Primerjava naše ureditve s tujimi kaže, da na tem področju ne
sledimo v zadostni meri razvoju, ki je v pretežnem delu držav Evropske unije že
uveljavljen, in kjer imajo za to področje posebno zavarovanje, ki se
upravljavsko in finančno ne meša z drugimi oblikami socialnih zavarovanj.
Podobno je z obsegom pravic, ki jih imajo delavci na področju zdravstvenega in
invalidskega zavarovanja v primeru poškodbe pri delu ali poklicne bolezni, ki
je manjši kot v večjem delu držav EU.
5.5. Delavec in delodajalec v sistemu varnosti in zdravja
pri delu
5.5.1. Delavec posameznik v sistemu varnosti in zdravja
pri delu
Delavec je oseba, ki pri delodajalcu opravlja delo na podlagi
pogodbe o zaposlitvi ali na drugi pravni podlagi. Njegova dolžnost je, da se
seznanja z varnostnimi ukrepi in ukrepi zdravstvenega varstva in jih dosledno
uresničuje. Dolžan se je usposabljati za varno delo. Sme brez posledic
odkloniti delo, če niso bili izvedeni vsi predpisani ukrepi in mu zato grozi
neposredna nevarnost za življenje in zdravje. 
Zakon o varnosti in zdravju pri delu določa individualne in
kolektivne pravice zaposlenih do sodelovanja pri upravljanju na področju
varnosti in zdravja pri delu. Delavec posameznik ima med drugim individualno
pravico in dolžnost: 
-       
da daje predloge, pripombe in obvestila o vprašanjih varnosti in zdravja
pri delu strokovnim delavcem za opravljanje strokovnih nalog varstva pri delu
in pooblaščenemu zdravniku, specialistu medicine dela, ki mu je delodajalec
poveril opravljanje strokovnih nalog zdravstvenega varstva pri delu; 
-       
delodajalca pisno ali ustno preko svojih predstavnikov takoj obvestiti o
vsaki pomanjkljivosti, škodljivosti, okvari ali o drugem pojavu, ki bi lahko
pri delu ogrozil njegovo varnost in zdravje ali varnost in zdravje drugih
delavcev; 
-       
dolžnost sodelovati z delodajalcem in delavci zadolženimi za varnost in
zdravje pri delu, da se vzpostavi varno delovno okolje in varni delovni pogoji
ter izvedejo ukrepi inšpekcije za delo. 
V sistemu varnosti in zdravja pri delu je delavec posameznik
najbolj ranljivi člen. Načelna pravica, ki jo delavcu zagotavlja zakon in
mednarodne konvencije, da sme brez posledic odkloniti delo, če mu pri delu
grozi neposredna nevarnost za življenje in zdravje, ostaja tako pri nas kot v
državah EU praviloma neizkoriščena. Delavec posameznik si namreč ne upa
odkloniti dela in pogosto pristane pri delu v za zdravje škodljivih delovnih
razmerah. Zakon o varnosti in zdravju pri delu zato temelji na načelu, da je od
individualnega bolj učinkovita pravica do kolektivnega uveljavljanja interesa
delavca po varnem in zdravem delu v obliki izvolitve sveta delavcev oziroma
delavskega zaupnika ali delavskega zaupnika za varnost in zdravje pri delu.
Institut izvoljenih delavskih predstavnikov namreč delavcem omogoča učinkovito
(lahko tudi anonimno) posredovanje predlogov in mnenj za izboljšanje delovnih
razmer in varnejše ter bolj zdravo delo. Omogoča pa tudi pretok informacij o
nevarnostih in tveganjih za zdravje zaposlenih od delodajalca k delavcem.
5.5.2. Izvoljeni predstavniki delavcev, ki zastopajo
interese delavcev za varnost in zdravje pri delu
Delavski predstavniki za uveljavljanje interesov delavcev za
varnost in zdravje pri delu so eden ključnih elementov sistema varnosti in
zdravja pri delu tako v pravnem redu Evropske unije kot v slovenskem zakonu o
varnosti in zdravju pri delu. Iz svojih vrst jih izvolijo delavci, zaposleni
pri delodajalcu v skladu s postopki, ki jih opredeljuje zakon o sodelovanju
delavcev pri upravljanju (Uradni list RS, št. 42/93 in 56/2001). Naloge izvoljenih
predstavnikov delavcev za varnost in zdravje pri delu v gospodarskih družbah, v
podjetjih, ki opravljajo gospodarske javne službe, v bankah ter v
zavarovalnicah izvajajo izvoljeni sveti delavcev. V družbah z manj kot 20
zaposlenih delavcev z aktivno volilno pravico si delavci namesto sveta delavcev
izvolijo delavskega zaupnika. Sveti delavcev in delavski zaupniki imajo v
skladu z zakonom o sodelovanju delavcev pri upravljanju pravico sodelovati pri
upravljanju ne le na področju varnosti in zdravja pri delu ampak tudi na drugih
področjih, opredeljenih s tem zakonom. 
Za razliko od zaposlenih v gospodarskih družbah si zaposleni
v zavodih ne glede na njihovo število v skladu z zakonom izvolijo enega samega
delavskega zaupnika za varnost in zdravje pri delu po sicer enakih postopkih,
kot veljajo za svete delavcev. Delavskega zaupnika za varnost in zdravje pri
delu si izvolijo tudi zaposleni v gospodarskih družbah, ki niso izkoristili
možnosti izvolitve sveta delavcev. Delavski zaupnik za varnost in zdravje pri
delu ima za razliko od sveta delavcev pravico sodelovati pri upravljanju zgolj
na področju varnosti in zdravja pri delu. 
Če delavci pri delodajalcu niso izvolili delavskih
predstavnikov za varnost in zdravje pri delu, se mora delodajalec o vseh
vprašanjih posvetovati z delavci na zboru delavcev med delovnim časom. Zakon
namreč določa, da delodajalec mora delavcem ali njihovim predstavnikom
omogočiti, da sodelujejo pri obravnavi o vseh vprašanjih, ki zadevajo
zagotavljanje varnega in zdravega dela, in sicer v skladu z zakonom o varnosti
in zdravju pri delu in drugimi predpisi. Zbor delavcev kot metoda delodajalca
za posvetovanje z delavci je neracionalna, zato je tudi v interesu delodajalca,
da spodbudi delavce, da izvolijo delavskega zaupnika, ki bo zastopal njihove
soupravljalske pravice in obveznosti na področju varnosti in zdravja pri delu. 
Analiza inšpekcije dela o postopkih sprejemanja izjave o
varnosti z oceno tveganja v letu 2002 je pokazala, da so bili delavski
predstavniki izvoljeni pri večini srednjih in večjih delodajalcev. Izjema so,
tako kot v državah Evropske unije, mali delodajalci.
5.5.3. Delodajalske organizacije in sindikati
Vloga sindikalnih in delodajalskih organizacij je v sistemu
varnosti in zdravja pri delu ključna zaradi socialnega dialoga na nacionalni
ravni. Pri Vladi Republike Slovenije je ustanovljeno posvetovalno telo –
petnajstčlanski Svet za varnost in zdravje pri delu, v katerem so tudi po
štirje predstavniki organizacij delodajalcev ter sindikatov, reprezentativnih
za območje države. Področje varnosti in zdravja pri delu obravnava tudi
tripartitno sestavljeni Ekonomsko-socialni svet, v katerem so predstavniki
vlade, delodajalskih organizacij in sindikatov, reprezentativnih za območje
države. 
Na ravni delodajalca pa je vloga sindikalnih in delodajalskih
organizacij enako ključna, čeprav je zakon neposredno ne določa. Zakon sicer
res določa, da mora delodajalec sindikatu, reprezentativnemu na ravni
delodajalca izročiti vse listine o varnosti in zdravju pri delu. Toda delodajalec
se je dolžan posvetovati o vsakem ukrepu varnosti in zdravja pri delu zgolj z
izvoljenimi predstavniki delavcev. Kljub temu je vloga sindikatov pomembna, saj
smejo v skladu z zakonom o sodelovanju delavcev pri upravljanju predlagati
kandidate za svet delavcev oziroma delavskega zaupnika. Enako kot v državah
Evropske unije pa je za učinkovito delo svetov delavcev in delavskih zaupnikov
ključno usposabljanje, ki ga zanje organizirajo sindikati, reprezentativni na
ravni države. 
Tudi delodajalske organizacije na ravni države organizirajo
svetovanje in pomoč pri organiziranju svojih članov – delodajalcev za
učinkovito izvajanje njihove vloge v sistemu varnosti in zdravja pri delu.
6. ČLANSTVO V EVROPSKI UNIJI
Vključitev v Evropsko unijo razumemo kot splet nujnih
obveznosti (stroškov) in priložnosti (potencialnih koristi). Številne domače in
tuje analize so pokazale, da so ekonomske koristi vključitve Slovenije v EU
večje od stroškov. Področje varnosti in zdravja pri delu ima vsekakor
priložnost, da se uveljavi ne samo kot ustavna kategorija, temveč kot
ekonomsko-socialna kategorija, saj se je v Evropi kot taka tudi razvijala. 
Med neposredne stroške vključitve lahko štejemo: 
-       
stroške prilagajanja strukturi EU, ki jih je mogoče imenovati tudi
predvključitvene stroške in se nanašajo na stroške prilagoditve celotne
slovenske zakonodaje pravnemu redu EU; 
-       
stroške preoblikovanja državne uprave in ostalih institucij s področja
varnosti in zdravja pri delu, da bo sposobna delovati v okviru novih zahtev, in
stroške izpolnjevanja konvergenčnih meril za vstop v ekonomsko in denarno
unijo; del teh stroškov bo pokrila EU prek tehnične pomoči, medtem ko bo druge
stroške, predvsem stroške izpolnjevanja konvergenčnih meril, morala pokriti
slovenska država. 
Najpomembnejši posredni stroški vključitve so: 
-       
oportunitetni stroški oziroma stroški izgubljenih priložnosti Slovenije
zaradi vključitve v EU; gre za prenos dela nacionalne suverenosti na področjih
prava, notranjih zadev, zunanje politike, gospodarskih politik in na drugih področjih
na skupne organe EU; 
-       
stroške, ki bi jih morala Slovenija pokriti tudi, če se ne bi vključila
v EU. Gre za stroške stabilizacije gospodarstva in njegove transformacije za
dosego večje konkurenčne sposobnosti, stroški liberalizacije zunanje trgovine in
podobno). 
Članstvo v EU nam bo omogočilo naslednje potencialne koristi:
-       
zagotovitev stabilnega političnega in gospodarskega okolja, ki bosta
spodbujala vsestranski razvoj, s tem pa vlaganja v modernizacijo proizvodnje,
ki je praviloma bolj varna; 
-       
možnost soodločanja pri vseh vprašanjih sooblikovanja prihodnje Evrope,
kar je ključnega pomena za naš dolgoročni razvoj na vseh področjih; 
-       
zagotovitev velikega notranjega trga za slovensko gospodarstvo, ki bo
lahko na ta trg plasiralo dalo samo varne proizvode (torej tudi na naš trg); 
-       
zagotovitev večje predvidljivosti in obvladljivosti poslovanja in
zmanjšanja poslovnega tveganja ter zagotovitev novih razvojnih možnosti, ki jih
dajeta gospodarska in denarna unija; 
-       
povečanje medsebojne trgovine in s tem pomembna spodbuda domači
gospodarski rasti in povečevanju zaposlenosti; 
-       
izboljšanje konkurenčne sposobnosti slovenskih podjetij prek razvoja
novih in varnejših izdelkov in storitev in uporabe varnejših tehnologij, boljši
dostop do kapitala, opreme, znanja in tehnologij, prevzem evropskih standardov,
tehničnih predpisov, osnovnih znanj in organizacijskih tehnik (navodila,
priporočila, svetovanja…) itd.
7. PRIČAKOVANE SPREMEMBE IN PROBLEMI
7.1. Prioritete in strategije varnosti in zdravja pri delu
držav Evropske unije v naslednjih petih letih
Zakonodaja je bila tradicionalni instrument, ki so ga države
uporabljale za izboljševanje ravni varnosti in zdravja pri delu. Na začetku je
bila pozornost zakonodajalcev usmerjena predvsem na tehnično varnost, kasneje
pa se je preusmerila na zdravje pri delu. V zadnjih letih je zakonodaja v
področje uvedla socialne in organizacijske elemente. Pogostnost poškodb in
bolezni v zvezi z delom se je v državah EU znižala, povečala se je varnost
strojev. Predpisi bodo ostali pomembno orodje držav, a potrebno bo, da bodo
sledili znanstvenim odkritjem ter tehničnemu in družbenemu razvoju, posebno
pozornost pa bo potrebno posvetiti uvajanju teh predpisov. Ocenjeno je, da je
del predpisov zastarelih. Iz njih bo med drugim potrebno odstraniti tehnične
podrobnosti in jih tako napraviti bolj fleksibilne. Predpisi naj bi predvsem
določali cilje na področju varnosti in zdravja pri delu, stroki na ravni
delodajalca pa prepustili način njihovega doseganja. Predpisi naj bi bili
koherentni in povezani s predpisi drugih področij. 
Inšpekcija dela bo ostala orodje držav za dvig varnosti in
zdravja pri delu. Države EU nameravajo inšpekcijski nadzor usmerjati predvsem v
dejavnosti z višjim tveganjem za zdravje zaposlenih: kmetijstvo, kemična
industrija, gradbeništvo, prevozne storitve, zdravstvo (zlasti bolnišnice) itd.
Inšpekcije se bodo pri svojem delu povezovale z združenji strokovnih delavcev
(varnostnimi inženirji, specialisti medicine dela, pooblaščenimi
organizacijami, ergonomi, higieniki dela itd.) in organizacijami socialnih
partnerjev s ciljem, da bi se na stroškovno najbolj učinkovit način povezali s
strokovnimi delavci in pooblaščenimi zdravniki na ravni delodajalcev (zlasti
pri malih in srednjih delodajalcih). Inšpekcije dela bodo promovirala tudi
soupravljanje oziroma sodelovanje uprav in delavskih zaupnikov za varnost in
zdravje pri delu. 
Pomembna pozornost držav EU bo namenjena javnim kampanjam za
povečanje osveščenosti o specifičnih tveganjih za zdravje zaposlenih. Usmerjene
bodo predvsem na posamezne gospodarske dejavnosti in se bodo izvajale v
povezavi z organizacijami socialnih partnerjev. Kampanje so se v preteklosti
izkazale kot učinkovite. 
Države nameravajo razvijati finančne spodbude delodajalcem za
vlaganje v varnost in zdravje pri delu s pomočjo povečevanja razlik v višini
premij za zavarovanje za poškodbe pri delu in poklicne bolezni, javnimi
subvencijami za raziskave in tehnološki razvoj, z davčnimi olajšavami in
subvencioniranjem ocen tveganja na ravni delodajalca. 
Države EU bodo razvijale certifikacijo kot metodo za dvig
ravni varnosti in zdravja pri delu. Na eni strani to pomeni certificiranje
izdelkov (strojev, opreme in kemičnih izdelkov). Na drugi strani pa nameravajo
države EU certificirati tudi strokovne storitve na področju varnosti in zdravja
pri delu. Države bodo s certifikacijo poskrbele, da bo definirano znanje, ki ga
morajo imeti strokovni delavci na področju varnosti in zdravja pri delu
(varnostni inženirji, specialisti medicine dela, medicinske sestre itd.). Države
certificiranja ne nameravajo izvajati preko državnih organov. Omejile se bodo
le na to, da določijo, katere organizacije ali institucije so v državi
pooblaščene za tovrstno certificiranje. 
Države EU bodo v naslednjih petih letih gradile svojo
strategijo tudi na usposabljanju različnih kategorij delavcev: delavcev,
delavskih zaupnikov, zaposlenih z zadolžitvami na področju varnosti in zdravja
pri delu, članov uprav, vajencev in pripravnikov, poklicev s posebnimi
tveganji, varnostnih inženirjev, zdravnikov in tudi izvajalcev usposabljanj na
področju varnosti in zdravja pri delu. Usposabljanje se bo v prihodnosti
osredotočilo na specifične ciljne skupine. Med njimi bodo tudi načrtovalci
novih strojev, naprav in objektov, da bo varnost vanje že vgrajena. 
Države EU so v preteklem desetletju kot prioritetna tveganja
obravnavale (zaporedje navajanja izraža, koliko pogosto so posamezne države
omenjale posamezno tveganje): izpostavljenost azbestu, hrupu, stresu, fizičnemu
naporu pri prenašanju bremen, delu s stroji, izpostavljenosti kemičnim snovem
in med njimi zlasti svincu in rakotvornim snovem, ionizirajočim sevanjem,
vibracijam itd. V naslednjih petih letih bodo kot prioritete štete naslednje
obremenitve in škodljivosti na delovnem mestu: stres (psiho-socialni vidiki),
kemične snovi in med njimi zlasti rakotvorne snovi, ročno prenašanje bremen,
azbest, organska topila, hrup, elektromagnetna sevanja, vibracije, ponavljajoči
se gibi, novi vzorci dela, varnost strojev itd. Države EU nameravajo več
pozornosti nameniti organizaciji in upravljanju. Novi vzorci dela so pomembni
zlasti zato, ker so delavci, ki pogosto menjajo delo (fleksibilne, začasne
oblike dela, agencije za posojanje delavcev), najbolj ogroženi in hkrati
najmanj usposobljeni za varno delo. 
Države EU opozarjajo, da na varnost in zdravje pri delu
vplivajo razmere na trgu dela. Poleg novih vzorcev dela (fleksibilno delo, delo
za določen čas, delo na domu, delo na daljavo, delo za krajši delovni čas) bo v
naslednjih petih letih pomemben izziv staranje delovne sile. Delo se bo moralo
prilagajati v povprečju vse bolj starim delavcem tako, da se jim ne bo treba
umakniti z dela v neaktivnost. Poleg tega bodo pripravljene posebne strategije
za usposabljanje mladih. Države EU menijo, da so najbolj ogrožene kategorije
delavcev, ki jim bo država morala v prihodnje zagotoviti pomoč na področju
varnosti in zdravja pri delu (po vrstnem redu): samozaposleni, mladi delavci,
starajoči se delavci, pripravniki in vajenci, atipične oblike dela (delovna
razmerja za določen čas, delo na daljavo, delo na domu). 
Upravljanje varnosti in zdravja pri delu na ravni
gospodarskih družb bo temeljilo predvsem na oceni tveganja. Države bodo zato
skrbele za razvoj praktičnih metod ocenjevanja tveganja. Pričakuje se, da bo v
bodoče tudi delo inšpekcij vse bolj temeljilo na pripravljenih ocenah tveganja.
Države EU v naslednjih petih letih načrtujejo raziskave na
področju varnosti in zdravja pri delu glede kemičnih snovi (med njimi zlasti
rakotvornih), novih vzorcev dela, metodologije in analizo stroškov in koristi.
Pozornost se premika s tradicionalnih tveganj k raziskovanju stresa in nasilja
na delovnem mestu.15
7.2. Predviden gospodarski razvoj v Republiki Sloveniji do
leta 2006
Projekcije proizvodne strukture bruto domačega proizvoda do
leta 2006 (UMAR, 2000), ki upoštevajo procese globalizacije, integracije
evropskih trgov, intenziven tehnološki napredek in prehod v informacijsko
družbo, predpostavljajo, da bo gospodarski razvoj v prihodnjih letih tesno
povezan z izkoriščanjem razvojnih impulzov internacionalizacije in
globalizacije, kar bo uresničljivo ob predpostavki večjih vlaganj v človeka ter
v tehnološki razvoj in raziskave, nadaljnjem prestrukturiranju podjetij,
razvoju informacijsko-komunikacijske infrastrukture in novih storitev ter
razvoju učinkovitega finančnega sistema in gospodarske infrastrukture. 
Nadaljnji gospodarski razvoj Slovenije bo imel skupaj z
vključevanjem v EU in prilaganjem pravilom skupnega notranjega trga za
posledico nadaljnje spreminjanje sektorske strukture slovenskega gospodarstva.
V prihodnjem obdobju se bo tako še naprej krepil delež storitvenih dejavnosti,
deleža industrije z gradbeništvom ter kmetijstva v skupno ustvarjeni dodani
vrednosti pa se bosta zmanjševala. Pri tem naj bi bila dinamika rasti dodane
vrednosti gradbeništva nekoliko nad dinamiko rasti bruto domačega proizvoda,
medtem ko se pričakuje rahlo zmanjševanje deleža predelovalnih in primarnih
dejavnosti v bruto domačem proizvodu. 
V okviru storitvenih dejavnosti se bo krepil predvsem delež tržnih
storitev. Pospešena vlaganja v človeški dejavnik, raziskave in tehnološki
razvoj ter v razvoj informacijsko-komunikacijske infrastrukture in novih
storitev se bodo neposredno odražala na dinamični rasti sektorja prometa,
skladiščenja in zvez (zlasti telekomunikacijske dejavnosti), poslovnih storitev
(predvsem storitev s področja informatike ter raziskav in razvoja) in
izobraževanja. Ena od prednostnih nalog prihodnjega razvoja je razvoj
učinkovitega finančnega sistema, zato lahko v prihodnjih letih pričakujemo tudi
dinamično rast sektorja finančnega posredništva. Ostale storitve, zlasti
netržne, naj bi v obdobju prihodnjih petih let približno ohranile svoj delež v
bruto domačem proizvodu. Vse storitvene dejavnosti skupaj naj bi tako do leta
2006 presegle 63% celotno ustvarjene dodane vrednosti. 
Razvoj storitvenih dejavnosti bo pozitivno vplival tudi na
rast in razvoj ostalih sektorjev, zlasti predelovalnih dejavnosti, kjer je
pričakovati relativno hitrejši razvoj tistih panog, ki so zanimive pri spodbujanju
tehnološkega napredka, in sicer: gumarska industrija, proizvodnja strojev in
naprav, avtomobilska industrija ter proizvodnja električne in optične opreme.
Na drugi strani se pričakuje nadaljnje postopno zmanjševanje pomena dejavnosti,
ki ustvarjajo relativno nizko dodano vrednost na zaposlenega. To so delovno
intenzivne dejavnosti, zlasti tekstilna in oblačilna industrija ter usnjarska
in obutvena industrija, ki sodijo tudi v EU med manj perspektivne dejavnosti.
(Tabela 9 v prilogi)
7.3. Pričakovane spremembe na trgu delovne sile in v
delovnem okolju
7.3.1. Staranje prebivalstva in upokojevanje
Po letu 2005 se bo zaradi nizke stopnje rodnosti v preteklih
dveh desetletjih zmanjšal dotok mladine iz šol na delovna mesta letno po 5000
oseb na leto. Leta 2000 se je na drugi strani začela pokojninska reforma,
katere učinki se bodo večali vsako leto dolgega prehodnega obdobja, ki se konča
leta 2024. Reforma postopoma zaostruje upokojitvene pogoje za ženske.
Pokojninska reforma je zasnovana tako, da na ekonomske načine spodbuja
podaljševanje pokojninske dobe. Ukinjena je možnost predčasnega upokojevanja.
Vse to bo prav gotovo povzročilo starostno strukturo zaposlenih, v kateri se bo
večal delež starejših. Tudi to dejstvo bo zahtevalo prilagoditev organizacije dela
tako, da bo delo mogoče opravljati bistveno dlje kot do sedaj.
7.3.2. Informacijska družba
Slovenska družba brez dvoma postaja informacijska družba. O
obsegu razvoja informacijske družbe v prihodnjih letih lahko le ugibamo.
Najverjetneje bo prihodnost presegla naša današnja pričakovanja. Na področju
dela delo na daljavo (teleworking) prinaša nove izzive za organizacijo varnosti
in zdravja pri delu. Delo na daljavo, ki ga omogoča informacijska tehnologija,
se izvaja na različne načine: 
-       
zaposlitev oseb na oddaljenih mestih, ki jih nadzoruje delodajalec; 
-       
razvoj oddaljenih delovnih centrov, ki so povezani s
telekomunikacijskimi zvezami; 
-       
delo na domu s pomočjo telekomunikacijskih povezav; 
-       
izmenoma delo doma in na delodajalčevem naslovu; 
-       
mobilno delo oziroma delo na različnih lokacijah (na primer prodajalci,
ki vso dokumentacijo urejajo s pomočjo telekomunikacij). 
Nova tehnologija seveda omogoča tudi visoko fleksibilnost
odnosov med delodajalcem in delavcem. Omogoča celo delo delavcev, ki živijo v
različnih državah in s tem bistveno različno odgovornost delodajalca za varnost
in zdravje pri delu zaposlenih glede na predpise teh držav. Delo na daljavo
postaja del bistvenih sprememb, ki opredeljujejo trg dela v razviti
post-industrijski družbi. Delo na daljavo se uveljavlja tudi v Sloveniji –
zlasti pri visoko strokovnih storitvah in pri strokovno manj zahtevni obdelavi
podatkov. (Tabele 13, 14 in 15 v prilogi)
7.3.3. Reforma invalidskega zavarovanja
Reforma invalidskega zavarovanja se je začela tri leta kasneje
od reforme starostnega pokojninskega zavarovanja leta 2000. Od 1. 1. 2000 dalje
so veljala zgolj določila zakona o pokojninskem in invalidskem zavarovanju
(ZPIZ-1), ki se nanašajo na odmero invalidske pokojnine. Od 1. 1. 2003 dalje pa
je bila uveljavljena večina zakonskih določil, ki opredeljujejo reformo
invalidskega zavarovanja: nova definicija delovne invalidnosti, vezana na
zavarovančev poklic in nova opredelitev kategorij invalidnosti. Višina denarnih
nadomestil, ki naj delovne invalide odškoduje zaradi manjšega zaslužka in
manjših možnosti za poklicno napredovanje, bo po tem datumu praviloma nižja kot
doslej in odvisna od invalidove pripravljenosti za delo in poklicno
rehabilitacijo. Poklicna rehabilitacija naj bi postala ključna pravica
invalidskega zavarovanja. 
Časovno najbolj zamaknjen bo začetek tistega dela reforme, ki
omogoča delodajalcu, da sme izjemoma odpovedati pogodbo o zaposlitvi delovnemu
invalidu, ki ne nastopi delo na drugem delovnem mestu ali ne izpolnjuje pogodbe
o poklicni rehabilitaciji. Doslej je namreč invalidsko zavarovanje delovnim
invalidom zagotavljalo pravico do delovnega razmerja pri delodajalcu in
razmeroma visoko socialno varnost zaradi razmeroma ugodno odmerjenih denarnih
nadomestil. Toda poslej bo delodajalec mogel s soglasjem komisije, ki jo bo
imenoval minister, pristojen za delo, odpovedati pogodbo o zaposlitvi delovnemu
invalidu, če mu ne bo mogel zagotoviti invalidnosti primernega delovnega mesta.
Delovno razmerje bo smelo prenehati celo v primeru poškodbe pri delu in
poklicne bolezni. Začetek tega dela reforme je časovno vezan na sprejem zakona
o usposabljanju in zaposlovanju invalidov, ki naj bi brezposelnim delovnim
invalidom zagotavljal primerno pomoč pri iskanju nove zaposlitve. Skrajni rok
za veljavnost tega dela reforme je 1. 1. 2004. 
Delovnim invalidom je bila doslej zagotovljena visoka
socialna varnost zaradi razmeroma visoko odmerjenih denarnih nadomestil tako v
času zaposlitve kot brezposelnosti. Delovni invalidi so bili zato slabo
motivirani za poklicno napredovanje in rehabilitacijo. Reforma invalidskega
zavarovanja bo pomembno zaostrila pogoje za socialno varnost delovnih
invalidov. Strpnost delavcev do slabe varnosti in zdravja pri delu, se bo tudi
zato pomembno zmanjšala. 
Uvedba diferencirane prispevne stopnje pomeni prvi korak v
reformi tega dela zavarovanja.
7.3.4. Novi zakon o delovnih razmerjih
Od 1. 1. 2003 dalje velja novi zakon o delovnih razmerjih
(ZDR), ki uvaja v primerjavi z dosedanjo ureditvijo, bolj fleksibilno delovno
razmerje. Pogodba o zaposlitvi sme prenehati z redno ali izredno odpovedjo. Za
redno odpoved so možni poslovni razlogi: ekonomski, organizacijski, tehnološki,
strukturni ter podobni razlogi na strani delodajalca. Delodajalec bo smel
odpovedati pogodbo o zaposlitvi tudi, če delavec ne bo dosegal pričakovanih
delovnih rezultatov ali ne bo izpolnjeval pogojev za opravljanje dela,
določenih z zakoni in izvršilnimi predpisi. Na drugi strani pa zakon določa
obveznost delavca in delodajalca za izvajanje predpisov o varnosti in zdravju
pri delu. Delodajalec mora v skladu s posebnimi predpisi delavcem zagotavljati
varnost in zdravje pri delu. Zakon varuje dostojanstvo delavca pri delu. Naloga
delodajalca je, da delavca pravočasno usposobi za varno delo. Novi zakon
utrjuje sistem kolektivnega pogajanja. Sindikat more učinkovito zastopati
interes delavcev.
7.4. Pričakovane spremembe na področju varnosti in zdravja
pri delu v Sloveniji do leta 2006
7.4.1. Uvod
Struktura slovenskega gospodarstva je po stopnji tehnološkega
razvoja in značilnostih trga dela podobna državam EU. Delež zaposlenih v
storitvenih dejavnostih že presega delež zaposlenih v predelovalni industriji.
Slovenska predelovalna industrija večji del izdelkov proda na trgu držav
Evropske unije, zaradi česar so se slovenske gospodarske družbe morale
prilagoditi tamkajšnji konkurenci. Svoje izdelke so prilagodile
certifikacijskim zahtevam na trgu EU, upravljanje temelji na metodah popolnega
nadzora kakovosti, pridobivajo se standardi kakovosti in poslovne odličnosti. V
Sloveniji obstoja uveljavljena stroka varnosti in zdravja pri delu, ki se po
klasičnih pokazateljih (poškodbe pri delu, bolniški stalež) ravni varnosti in
zdravja pri delu enakopravno primerja z rezultati v državah EU. 
Slovenski delavci bodo v prihodnjih petih letih izpostavljeni
podobnim obremenitvam kot delavci v razvitih državah EU. Zaradi deloma
zastarele tehnologije, ki se marsikje še uporablja hkrati s sodobnejšo in
varnostno ustrezneje zasnovano tehnologijo, lahko kljub temu pričakujemo, da
bodo obremenitve zaradi fizičnih, kemičnih in bioloških faktorjev tveganja v
povprečju višje kot v državah EU. Večina slovenskih delavcev v predelovalnih
dejavnostih bo zato do leta 2006 še vedno izpostavljena obremenitvam, kot so
hrup, vibracije, nevarne snovi, neugodne temperature, ročno prenašanje bremen
itd. Obvladovanje teh tveganj za varnost in zdravje delavcev bo zato ostalo
pomemben temelj stroke varnosti in zdravja pri delu. 
Sodoben koncept varnosti pri delu pa razširja pojem varnosti
pri delu na varnost in ohranitev zdravja in zadovoljstva pri delu oziroma celo
aktivnosti za izboljšanje zdravja (zdrava prehrana, rekreacija, aktivni oddih,
učenje zdravega načina življenja tako pri delu kot v prostem času). Klasični
prijemi za zagotavljanje varnosti niso več dovolj učinkoviti. Število poškodb
pri delu je namreč vse manjše zaradi visoke ravni tehnične varnosti. Toda vse
bolj so očitne druge zdravstvene posledice dela (bolezni v zvezi z delom,
mišično-kostne bolezni zaradi tehnologije, ki ne upošteva ergonomskih načel, monotonija,
delovni stres in splošna utrujenost, staranje delovne populacije, vedno nove in
še ne dovolj raziskane nevarne snovi s kumulativnimi teratogenimi, mutagenimi
in kancerogenimi učinki na zdravje ljudi itd.). Obvladovanje vzrokov takšnih
zdravstvenih okvar pa zahteva razvoj stroke varnosti in zdravja pri delu na
nova področja. Cilj je ohranitev delavčeve delovne zmožnosti med celo (vedno
daljšo) delovno dobo. 
V prihodnjem obdobju bo zato med drugim stroka več pozornosti
namenjala vplivu organizacije dela in obvladovanju psihosocialnih dejavnikov
tveganja na delovnem mestu, ki povzročajo stres. Značilnost sodobne
organizacije proizvodnega in delovnega procesa so namreč številne spremembe
tehnologije in organizacije dela. Občutek varnosti oziroma občutek zmožnosti
obvladovanja lastne usode se v sodobni družbi izgublja zaradi neprestanih
sprememb, ki jim mora biti posameznik pri delu kos. Obvladati pa bo treba tudi
stres na delovnem mestu, ki nastane zaradi organizacije dela, ki ne upošteva
razkoraka med delovnimi obveznostmi ter zmožnostmi in zmogljivostmi delavca
(monotono delo, nevzdržni časovni roki za opravljanje dela, nesorazmerje med
odgovornostjo za opravljeno delo in vplivom na pogoje za opravljanje dela,
nejasna navodila za delo, neusklajenost delovnih in družinskih obveznosti
delavca itd.). 
Narava dela se v razvitih modernih družbah spreminja. Vse več
ljudi dela v pogodbenih in začasnih oblikah dela namesto tradicionalnega
delovnega razmerja za nedoločen čas. Izziv obdobja do leta 2006 bo tako prav
gotovo vzpostavitev sistema, ki bo ustrezno opredelil odgovornost delodajalca
za varnost in zdravje pri delu tudi teh delavcev. Določiti bo potrebno tudi
ustrezne oblike inšpekcijskega nadzora. 
Razporeditev delovnega časa v Sloveniji se v preteklosti ni v
zadostni meri upoštevala kot element, ki vpliva na varnost in zdravje pri delu.
In to kljub temu, da je utrujenost dokazano eden najpogostejših vzrokov poškodb
pri delu. Zakon zgolj določa pravice delavcev, ki jim v strokovnem mnenju
pooblaščeni zdravnik zaradi zdravstvenega stanja odsvetuje nočno in nadurno
delo. 
Prav gotovo bo ena najkompleksnejših nalog v prihodnjem
obdobju zagotavljanje varnosti in zdravje pri delu za populacijo zaposlenih,
katere starostna struktura bo vsako leto višja. Tudi daljšanje delovne dobe kot
posledica pokojninske reforme bo vplivalo na višjo starostno strukturo
zaposlenih. S staranjem se namreč zmanjšujejo funkcionalne sposobnosti
organskih sistemov oziroma organizma v celoti. Organizacija in tehnologija dela
se bosta morala prilagoditi zaradi starosti spremenjenim lastnostim populacije
delavcev. 
Za obvladovanje stroškov zdravljenja, rehabilitacije obolelih
in poškodovanih delavcev in visokih denarnih nadomestil zaradi dolgotrajnih
izostankov z dela bo potrebno razviti postopke za vrnitev delavca na njegovo
delovno mesto v optimalnem času. Za poškodovanega delavca ali invalida bo
potrebno prilagoditi ergonomske pogoje na delovnem mestu, kar bo moralo postati
vsakodnevna praksa. Optimalni čas bo mogoče doseči, če bodo te aktivnosti tekle
že med samim zdravljenjem in rehabilitacijo poškodovanega ali obolelega
delavca.
7.4.2. Poškodbe
Podatki o zdravstvenem stanju delavcev kažejo, da so poškodbe
najpomembnejši zdravstveni problem zaposlenih v Sloveniji, posebej moških. Na
to kažejo podatki o bolniškem staležu, pa tudi o bolnišničnem zdravljenju in o
specifični umrljivosti. Poškodbe so prvi razlog za smrti delavcev v Sloveniji. 
Zato je še kako pomembno, da bomo na delovnem mestu storili
vse, da bi delavce obvarovali pred nezgodami. Treba je ustrezno urediti delovno
okolje, delovno opremo in osebno varovalno opremo, obenem pa je treba delavce
stalno usposabljati in opozarjati na njihovo obnašanje in dejavnike tveganja,
ki nezgodo lahko sprožijo. Vsaka nezgoda pri delu mora biti podrobno raziskana
in predstavljena delavcem in vodstvenemu kadru z vsemi posebnostmi, da bi na ta
način preprečili nadaljnje nezgode. 
Podatki iz raziskav kažejo, da se kultura varnega vedenja
prenaša iz delovnega okolja tudi v domače okolje: da imajo delavci, ki utrpijo
več nezgod pri delu, več nezgod tudi doma. Zato je potrebno z zdravstveno
vzgojnim pristopom poskušati ustvariti kulturo varnosti, ki jo bodo delavci
prenašali tudi v domače okolje. 
Poškodbe pri delu so bistveno bolj pogoste pri moških kot pri
ženskah – deloma je to posledica dela na bolj nevarnih delovnih mestih. Poseben
problem predstavljajo mladi delavci do 19 leta starosti, ki se v naši državi
poškodujejo 2 in polkrat bolj pogosto kot druge starostne skupine delavcev. Pri
njih je še posebne napore potrebno vložiti v ustrezno izobraževanje za varno in
zdravo delo.
7.4.3. Kostno-mišične bolezni in ergonomija
V obdobju do leta 2006 bomo posebno pozornost posvetili
kostno-mišičnim boleznim, ki predstavljajo glavni problem bolniške odsotnosti z
dela in delovne invalidnosti v RS. Pomemben vzrok teh bolezni in simptomov so
ergonomsko neurejena delovna mesta in slaba organizacija dela. Še vedno veliko
število delavcev opravlja ponavljajoča, monotona dela v prisiljenem telesnem
položaju, ki zahtevajo statično mišično delo in neprestano uporabo istih
mišično-kostnih struktur. Zato prihaja do t. i. kostno-mišičnih simptomov in
bolezni (sindrom čezmerne obremenitve), poleg tega pa zaradi monotonosti in
repetitivnosti táko delo omejuje človeka v njegovi ustvarjalnosti.
Mišično-kostna bolečina privede do slabega telesno-psihičnega počutja, slabo
psihično počutje do poslabšanja bolečine in krog se ponavlja. V porastu so t.
i. psihosomatske bolezni, za katere je terapija vezana na ergonomsko ureditev delovnega
mesta, organizacijo dela, ureditev medsebojnih odnosov med delavci in med
delavci in delodajalci. 
Potrebno bo sprejeti ergonomske standarde še za druga delovna
mesta (ne le za delo pred računalniškimi zasloni), izobraževati delodajalca v
smislu razumevanja, kaj je ergonomska oprema in ergonomsko urejeno delovno
mesto. Naučiti bo potrebno delavce, kako uporabljati stroj in opremo in kako
opravljati delo, da bodo obremenitve kostno-mišičnega sistema čim manjše.
Podjetja, kjer delavci opravljajo pretežno repetitivna dela bo potrebno
stimulirati k organizaciji t. i. ergonomskih timov v katerih sodeluje
menagement, delavci in ergonom (v tej smeri izobražen varnostni inženir ali
zdravnik), ki bodo po analizi dela (lahko je to ocena tveganja) predlagali spremembe
na delovnem mestu, te spremembe izvedli in spremljali izvajanje teh.
7.4.4. Poklicne bolezni in bolezni v zvezi z delom
V Sloveniji sistematično ne odkrivamo in ne vodimo spiska
poklicnih bolezni že več kot deset let. Odkrivanje (verifikacija) poklicnih
bolezni je problematično predvsem zaradi nerešenega financiranja postopka
verifikacije. Poklicne bolezni priznavajo le invalidske komisije, ki pa so
prejšnja leta priznale letno le okoli 30 poklicnih bolezni, čeprav jih glede na
evropske izkušnje pričakujemo bistveno več. Pri delu invalidske komisije
upoštevajo kriterije, ki so navedeni v starih jugoslovanskih predpisih iz leta
1983. 
Od leta 1998 je urejen le postopek verifikacije poklicnih
bolezni, ki nastanejo zaradi izpostavljenosti azbestu. Od takrat do junija 2002
je bilo priznanih okoli 1200 bolezni nastalih zaradi poklicne izpostavljenosti
azbestu. 
Ocenjujemo, da bo problem odkrivanja in priznavanja poklicnih
»azbestnih« bolezni ostal aktualen zaradi dolge latentne dobe še kakih 20 let. 
V obdobju do leta 2006 bomo sprejeli pravilnik o seznamu
poklicnih bolezni, določili, katere diagnoze se bo pri določenih
izpostavljenostih priznalo kot poklicne in določili pogoje, ki bodo poklicno
bolezen definirali (pogoji verifikacije). Vzpostavljen bo Center za
verifikacijo poklicnih bolezni na Kliničnem inštitutu dela, prometa in športa. 
V istem obdobju bo Ministrstvo za zdravje rešilo vprašanje
financiranja postopka verifikacije poklicnih bolezni preko zdravstvene
zavarovalnice ali posebne zavarovalnice, vzpostavljen bo center za verifikacijo
poklicnih bolezni na Kliničnem inštitutu za medicino dela, prometa in športa in
pot prijavljanja poklicnih bolezni tako pooblaščeni inštituciji kot tudi
Inšpektoratu za delo.
7.4.5. Stres
Porast motenj psihičnega funkcioniranja kot vzroka porasta
bolniškega staleža, kaže na posledice doživetega stresa. 
Pojavljanje znakov preobremenjenosti in kronične utrujenosti
na katero opozarjajo izvajalci dejavnosti varovanja zdravja delavcev, določa
potrebo po aktivnostih za preprečevanje in obvladovanje doživetij stresa v
delovnem okolju. 
Smiselno bi bilo izvesti projekt v katerem bi: 
-       
izbrali dejavnosti, v katerih je evidenten porast bolniškega staleža
zaradi možnih posledic stresa; 
-       
na osnovi analize dogodkov identificirali možne vzroke doživetega
stresa; 
-       
predlagali konkretne načine obvladovanj problema (organizacijske,
izobraževalne, kadrovske, tehnološke spremembe); 
-       
predlagali program usposabljanja za identifikacijo in obvladovanje
doživetij stresa; 
-       
izdelali program identifikacije in obvladovanja stresa za ohranjanje
delazmožnosti in zagotavljanja boljše kvalitete življenja, program bi bil
kompatibilen s strategijo Komisije Evropske unije za obdobje 2002–2006 za
področje varnosti in zdravja pri delu.
7.4.6. Staranje
Poseben problem prav gotovo predstavlja tudi daljšanje
delovne dobe in posledično vse večje število starejših zaposlenih. S staranjem
se zmanjšujejo funkcionalne sposobnosti organskih sistemov oziroma organizma v
celoti. Pri tem ni ostrih meja ali prehodov, ampak se vse odvija postopoma in
selektivno za nekatere sposobnosti. Kot »kritična« so poudarjena petdeseta
leta. 
Fiziološko se staranje lahko delno kompenzira: znižanje
hitrosti gibov se lahko nadomesti z boljšo prilagoditvijo drž, z večjo
natančnostjo delovnih gibov. Kot protiutež pomanjkljivega vida ali sluha
delavci uporabljajo bolj izdelane strategije informacij. 
To dejstvo je potrebno neizogibno upoštevati pri oblikovanju
in prilagajanju dela posamezniku. Potrebno bo omejiti operativno območje glede
na zmanjšane ergonomske kote sklepnega gibanja. Morda bo treba spremeniti ritem
dela in odmorov ali urnik izmenskega dela. Vsekakor bo treba najti ergonomske
ukrepe za stare ljudi. 
Manjša umrljivost in podaljševanje življenjske dobe zaradi
boljšega standarda in zdravstvenih sprememb je povzročilo naraščanje števila
starejših – z daljšanjem pokojninske delovne dobe ter drugih sprememb delovne
zakonodaje, tudi zaposlenih. Tako naj bi moški, ki je rojen v obdobju 1958-59
lahko pričakoval 65,56 let, ženska pa 70,68 let, rojenim v obdobju 1998-99 pa
se je pričakovana doba povišala pri moškem na 71,34 in ženski 78,75 let. 
Novi program zdravstvenega varstva v svetu vse bolj poudarja
zdravo staranje, kot pa »starejše ljudi«. Daljše življenje daje možnost za
osebno in družbeno ustvarjalnost, boljšo kakovost življenja v starosti, v
smislu neodvisnosti, družabnosti, zdravstvene skrbi in vključevanja v širše
življenje. Države morajo zavzeti trdno politiko, ki bo obravnavala staranje kot
naravni proces in del življenja posameznika. Daljše življenje je dosežek in
večni izziv, zato je vlaganje v zdravje in njegova krepitev v času življenja
eden od načinov, ki zagotavlja, da bo več ljudi dočakalo starost zdravih in
sposobnih, ki intelektualno, duhovno in fizično še prispevajo k družbi.
8. CILJI VARNOSTI IN ZDRAVJA PRI DELU
8.1. Uvod
Strategija razvoja področja varnosti in zdravja pri delu v EU
sledi usmeritvi, oblikovani na konferenci v Nici, ki gre ne samo v
zagotavljanje novih delovnih mest, ampak v zagotavljanje boljših delovnih mest.
To pomeni ustvarjanje varnega in zdravega ter stimulativnega delovnega okolja,
še posebej pa obvladovanje obstoječih in na novo porajajočih se dejavnikov
tveganja. Programi morajo biti zato usmerjeni v oceno vpliva dela na zdravje
delavcev in obratno, torej vpliva zdravja delavcev na delo oziroma delovno
mesto. 
Zaradi skupne odgovornosti za varnost in zdravje pri delu se
mora strategija na tem področju osredotočiti tako na dosledno izvajanje
predpisov, ki to področje urejajo, kakor tudi na ukrepe, ki bodo delodajalce
spodbujali k zagotavljanju boljših delovnih pogojev od teh, ki jih kot minimum
zahtevajo predpisi. Ta cilj je mogoče doseči s prepričanjem, da pomeni varno in
zdravo delo hkrati dobre poslovne rezultate (»Good health and safety is good
business.”).
8.2. Osnovni cilji varnosti in zdravja pri delu
1.     
Zmanjšanje števila in resnosti (teže) poškodb pri delu 
2.     
Zmanjševanje števila vzrokov za poklicne bolezni in bolezni v zvezi z
delom 
3.     
Krepitev zdravja delavcev 
Za dosego teh ciljev bodo morali biti ukrepi države usmerjeni
v: 
-       
obvladovanje tradicionalno pojavljajočih se tveganj; 
-       
obvladovanje tveganj, izvirajočih iz novih nevarnosti; 
-       
obvladovanje tveganj v izkustveno posebej tveganih dejavnostih; 
-       
zagotavljanje varnosti in zdravja pri delu pri malih delodajalcih; 
-       
obvladovanje tveganj pri posameznih kategorijah delavcev (npr.: starejši
delavci, mladi delavci, delavci, ki so v delovnem razmerju za določen čas).
9. AKTIVNOSTI IN UKREPI ZA DOSEGO CILJEV
9.1. Razvoj preventivne infrastrukture – promocija kuture
preventive
Ugotovljeno je, da zelo natančna (normativistična) pravna
ureditev le v določenem obsegu pripomore k dvigu splošne ravni varnosti in
zdravja pri delu, še posebej zato, ker je velikokrat komplicirana in
prezahtevna ter izvajalcem in uporabnikom težko razumljiva. Pravna ureditev
doseže svoj namen le v pogojih relativno visoke zavesti uporabnikov. Ukrepi,
namenjeni preprečevanju poškodb in zdravstvenih okvar zaradi vplivov dela, so
torej bistveno dopolnilo zakonodajnim prizadevanjem v tej smeri.
9.1.1. Ozaveščanje prebivalstva, delodajalcev in
delavcev
Raven zavesti je tesno povezana s splošno ravnijo znanja, z
vzgojo, z odnosom in načini obnašanja ter nenazadnje s finančnimi in
materialnimi viri. 
Prvi korak k ozaveščanju prebivalstva se začne z vzgojo. Zato
bo Ministrstvo za delo, družino in socialne zadeve skupaj z Ministrstvom za
zdravje in Ministrstvom za šolstvo, znanost in šport pripravilo programe vzgoje
in ozaveščanja otrok, in sicer v vrtcih in osnovni šoli po vzoru naravoslovnih
dni, ekoloških dni, programov vzgoje za partnerstvo in podobno, bodisi kot
redne programe ali v okviru t. i. izbirnih vsebin. 
Ministrstvo za delo, družino in socialne zadeve bo skupaj s
socialnimi partnerji in tistimi institucijami, na katerih delovno področje se
bo propagandno gradivo nanašalo, izdajalo poljudne brošure, zloženke in
plakate, naslovljene na posamezne ciljne skupine (kot npr. delavce,
delodajalce, kmete, samozaposlene) po programu, ki ga bo izdelalo v roku treh
mesecev po sprejemu nacionalnega programa, vse dokler teh nalog vsaj delno ne
bo prevzel nosilec zavarovanja za poškodbe pri delu in poklicne bolezni.
9.1.2. Vzgoja, izobraževanje in usposabljanje
Zelo pomembno vlogo v promociji kulture varnosti in zdravja
pri delu igra vzgoja, izobraževanje in usposabljanje. 
S temeljnimi vrednotami v kulturi varnosti je potrebno začeti
že v predšolski dobi, ko se pri otrocih oblikujejo prvi vzorci ravnanja in
obnašanja. Zato bo Ministrstvo za delo, družino in socialne zadeve, skupaj z
Ministrstvom za zdravje in Ministrstvom za znanost, šolstvo in šport pripravilo
programe, ki bodo osnovna sporočila posredovali preko igre. 
Tudi v osnovnošolski in srednješolski dobi morajo biti v
programih vsebine varnosti in zdravja pri delu sestavni del posameznih izobraževalnih
predmetov ali, zlasti v poklicnem, srednjem tehniškem in srednjem strokovnem
izobraževanju, samostojni predmeti. 
Ministrstvo za šolstvo, znanost in šport bo prek pristojnih
organov, določenih s šolskimi predpisi visokošolske zavode spodbudilo, da bodo
študijske programe posodobili in v povezavi z gospodarskimi združenji ponudili
moderne komercialne oblike usposabljanja delavcev, kot npr. učenje na daljavo,
učenje s pomočjo audiovizualnih pripomočkov in podobno, v povezavi s
strokovnimi združenji s področja varnosti pri delu in medicine dela pa
organizirali tudi oblike stalnega strokovnega izpopolnjevanja za strokovne
delavce, pooblaščene zdravnike in delavske zaupnike za varnost in zdravje pri
delu oziroma za člane svetov delavcev.
9.1.3. Bazične in aplikativne raziskave
Razvoj znanosti in stroke na področju varnosti in zdravja v
svetu ter specifične posebnosti naše države na tem področju, narekujejo
izvajanje znanstveno raziskovalnega dela. Zato je potrebno omogočiti
institucijam in samostojnim raziskovalcem, ki se ukvarjajo s tem področjem,
finančno osnovo za raziskovalno delo. Bazične raziskave mora omogočiti
Ministrstvo za šolstvo, znanost in šport, aplikativne raziskave pa naročajo
neposredni uporabniki. 
V ta namen je potrebno na Ministrstvu za šolstvo, znanost in
šport v okviru že določenega interdisciplinarnega raziskovalnega področja,
področje varnosti in zdravja pri delu obravnavati prioritetno. 
Čeprav smo zaradi majhnosti, država z omejenimi možnostmi, bi
nekaj bazičnih raziskav na tem področju vendarle potrebovali, zato mora
Ministrstvo za šolstvo, znanost in šport v okviru razpisov programskih sklopov
za posamezna področja omogočiti tudi razvoj in delo skupine za področje
varnosti in zdravja. 
Ministrstvo za delo, družino in socialne zadeve in
Ministrstvo za zdravje bosta zagotavljali sredstva za izvedbo posamičnih
aplikativnih raziskav na tem področju, in sicer na podlagi prioritet, ki jih bo
oblikoval Svet RS za varnost in zdravje pri delu. Tako bo Ministrstvo za delo,
družino in socialne zadeve in Ministrstvo za zdravje v okviru svoje
proračunskih postavk za razvojne in raziskovalne projektne naloge vsako leto
objavilo javni natečaj za izvedbo teh projektnih nalog.
9.2. Zakonodajni (formalni) ukrepi
9.2.1. Vzpostavitev in razvijanje »dobre varnostne
prakse«
Poleg obvezujočih zahtev, vsebovanih v zakonu in podzakonskih
aktih, bo potrebno razviti tudi t. i. »mehko pravo«, sistem neobvezujočih
navodil in priporočil, namenjenih delodajalcem in delavcem kot pripomoček za
uveljavitev v obvezujočih predpisih določenih zahtev. 
Taki pripomočki so zlasti pomembni za delodajalce, ki imajo
malo zaposlenih delavcev in si ne morejo privoščiti angažmaja strokovnega
delavca ali zunanje strokovne službe, ki bi v imenu delodajalca skrbela za
zagotavljanje varnosti in zdravja delavcev. 
Nobena država članica EU se ni odločila, da bi t. i. male
delodajalce opravičila dolžnosti zagotavljati varno in zdravo delo, ne glede na
to koliko je takih delodajalcev v strukturi delodajalcev v državi. Izključitev
malih delodajalcev iz sistema varnosti in zdravja pri delu v Sloveniji bi bila
nepopravljiva napaka. 
Da bi omogočili, da bo vsak delodajalec izpolnil minimalne
zahteve, ki jih narekujejo predpisi, bosta Ministrstvo za delo, družino in
socialne zadeve in Ministrstvo za zdravje: 
-       
v določenem času po izdaji predpisa, če bo to potrebno, pripravila in
objavila neobvezujoča navodila ali priporočila za uveljavitev predpisa, in
sicer brezplačno v Uradnem listu RS ter na spletnih straneh ministrstev
(Internet); 
-       
sistemsko spodbujala pripravo in izdajo takih pripomočkov v Zbornici
varnosti in zdravja pri delu in Zdravniški zbornici ter drugih reprezentativnih
strokovnih združenjih in 
-       
vsako leto razpisala nagradni natečaj za izbor najboljšega primera dobre
prakse varnosti in zdravja pri delu na način in po postopku, ki velja za države
članice EU.
9.2.2. Zakonodajni ukrepi
Zakonsko urejanje je ključnega pomena za postavitev
minimalnih standardov obnašanja na področju varnosti in zdravja pri delu. Z
minimalnimi zahtevami, vsebovanimi v obvezujočih predpisih, se izognemo
»socialnemu dumpingu« in nelojalni konkurenci na trgu. 
V Sloveniji imamo v tem trenutku na področju varnosti in
zdravja pri delu že nov pravni okvir, katerega dograjujemo s podzakonskimi
akti, usklajenimi s predpisi EU. Z Državnim programom za sprejemanje pravnega
reda EU se je Slovenija zavezala, da bo do takrat predvidenega vstopa v
Evropsko Unijo (konec leta 2002) svoj pravni red uskladila s pravnim redom EU. 
Proces usklajevanja je zaključen, vendar bo tudi nadalje
potrebno sproti spremljati in slediti posodabljanje predpisov v EU, kakor tudi
postopno revidirati vse predpise, nastale na podlagi starega zakona o varstvu
pri delu, ter jih tam, kjer je to potrebno, vključiti v nov pravni red na tem
področju. 
Pri oblikovanju novih zakonskih rešitev bo potrebno slediti
spremembam na trgu delovne sile, poiskati mehanizme za obladovanje novih vrst
nevarnosti, spremljati razvoj tehnologije in splošen družbeni razvoj. Hkrati bo
nova zakonodaja morala, kljub imperativu usklajenosti s pravom EU, upoštevati
slovenske posebnosti in najti odgovore na slovenske razmere. 
Za uveljavitev novih predpisov bo Ministrstvo za delo,
družino in socialne zadeve ter oba organa v sestavi: 
-       
skupaj z Ministrstvom za zdravje in drugimi resorji, na katerih delovno
področje se konkreten predpis nanaša, izdelalo programe implementacije,
namenjene ključnim ciljnim skupinam; 
-       
izdelalo načrt spremljanja izvajanja predpisov po načelu poročanja; v ta
sistem bodo vključeni tudi socialni partnerji; 
-       
skupaj z ostalimi socialnimi partnerji izdelalo program osveščanja
delodajalcev in delavcev za dvig kulture varnosti. 
Ministrstvo za zdravje bo: 
-       
sodelovalo pri oblikovanju in izdaji zakonskih in podzakonskih aktov s
področja zdravja pri delu; 
-       
zagotovilo postavitev kriterijev za verifikacijo poklicnih bolezni in
bolezni, ki so povezane z delom; 
-       
oblikovalo in izvajalo politiko promocije zdravja na delovnem mestu
skupaj z drugimi resorji.
9.2.3. Nadzor nad izvajanjem predpisov
Eden izmed ukrepov za zmanjšanje poškodb pri delu je
učinkovit nadzor nad izvajanjem veljavnih predpisov. S stališča usmerjenosti v
preventivne dejavnosti (pred represivnimi) je potrebno okrepiti svetovalno
vlogo inšpekcije za delo. Tako usmeritev je možno uresničiti z usposobitvijo
inšpektorjev, s stalnim organiziranim izpopolnjevanjem znanja inšpektorjev, z
vključitvijo inšpektorjev v procese priprave novih pravnih rešitev in v
revizije obstoječih ter z izmenjavo izkušenj in organiziranim sodelovanjem s
kolegi iz držav EU. Tako usmeritev je možno uresničiti z bistvenim povečanjem
kadrovske zasedbe na Inšpektoratu RS za delo. 
Kadrovsko strukturo Inšpektorata RS za delo bo potrebno
izpopolniti z zaposlitvijo strokovnjakov z izobrazbo zdravstvene smeri in
usmeritve varnosti pri delu.
9.2.4. Aktivnosti za sprejem in uveljavitev predpisov o
zavarovanju za varnost in zdravje pri delu
Med sedanjo ureditvijo in ureditvijo, ki jo predvideva novo
zavarovanje za varnost in zdravje pri delu je precejšnje razhajanje. Spremembe
na tem področju so možne s postopnim in preudarnim spreminjanjem obstoječega
stanja, za kar je potreben usklajen načrt aktivnosti in ukrepov vseh nosilcev,
ki bodo vanj vključeni. Potrebne bodo namreč spremembe predpisov (zakonov in
nekaterih drugih), spremembe v organizaciji in medsebojni povezanosti oziroma
vzpostavitvi nekaterih služb ter zagotovitev materialnih (kadrovskih,
prostorskih in finančnih) pogojev za uresničitev predvidenih novosti. 
Področje varnosti pri delu in medicine dela sta se, zaradi
porazdelitve upravne pristojnosti med dva različna resorja, doslej razvijali
ločeno in neodvisno drug od drugega. 
Prve zametke povezav je določil zakon o varnosti in zdravju
pri delu, ki je skozi nov institucionalni okvir poskrbel za povezave na
upravnem področju (Urad RS za varnost in zdravje pri delu), nadzorstvenem
področju (naloge nadzora nad izvajanjem prepisov s področja varnosti in zdravja
pri delu so združene v Inšpektoratu RS za delo), strokovno posvetovalnem
področju (Svet za varnost in zdravje pri delu) ter strokovnem področju
(Zbornica varnosti in zdravja pri delu). 
Preko novih programov dodiplomskega in podiplomskega
izobraževanja bo potrebno zagotoviti celovit in enoten doktrinaren pristop. 
Zaradi popolne ingerence nad posameznim področjem bo
povezovalne mehanizme na upravnem področju mogoče vzpostaviti samo preko
projektnih skupin s posebnimi pooblastili, katerih glavna naloga bo
koordinirati konkretno delo in naloge ministrstev na področju varnosti in
zdravja pri delu. 
Eden od mehanizmov za povezovanje obeh nosilnih in drugih
področij za skladen in koherenten socialno-ekonomski razvoj je tudi izvedba
oziroma uresničevanje socialnega sporazuma. Konsenz socialnih partnerjev o
smereh razvoja in ukrepih na področju varnosti in zdravja pri delu mora postati
stalni sestavni del vsakokratnega sporazuma. 
Zahteve, ki se nanašajo na varnost in zdravje, so postale
konstitutivni element politike na številnih področjih, npr. okoljske politike,
gospodarske politike, kmetijske politike, politike varstva potrošnikov in drugih.
Ekonomsko socialni svet je telo, ki mora preprečiti konflikt interesov oz
situacijo, da bi ukrepi na enem od teh področij negativno vplivali na razvoj in
dinamiko na področju varnosti in zdravja pri delu.
9.2.5. Uvedba posebnega zavarovanja za varnost in
zdravje pri delu
9.2.5.1. Razlogi za uvedbo posebnega zavarovanja za varnost in
zdravje pri delu
V Sloveniji je zakon o varnosti in zdravju pri delu ustrezno
opredelil obveznosti in naloge posameznih nosilcev na tem področju. Z izdajo
potrebnih podzakonskih aktov bo to področje tudi pravno urejeno skladno z
direktivami EU in potrebami naše države. Temu pa ne sledijo v zadostni meri
predpisi, ki bi urejali zavarovanje za primere poškodb pri delu in bolezni
povezanih z delom. To področje je urejeno v več različnih zakonih in so za
njihovo izvajanje zadolženi različni nosilci (delodajalci, obvezno zdravstveno
zavarovanje, invalidsko zavarovanje itd.). Ti predpisi urejajo v glavnem
posledice neustrezne varnosti in zdravja pri delu, ne spodbujajo pa k njihovemu
doslednemu spoštovanju. Sedanje stanje povzroča tudi medsebojno neusklajenost
posameznih nosilcev in nepreglednost dejanskih stroškov, ki so posledica
poškodb pri delu, poklicnih bolezni in bolezni, povezanih z delom. 
Ob sedanji ureditvi se ti izdatki prenašajo na najširšo
solidarnost, zaradi česar delodajalci ne čutijo posledic neustreznega ravnanja
na področju varnosti in zdravja pri delu in tudi niso za to posebej ekonomsko
motivirani. Namesto, da bi bili ti stroški, podobno kot je to v državah EU, sestavina
materialnih stroškov in cene delovne sile delodajalca, so pri nas sestavni del
izdatkov za socialno varnost vsega prebivalstva. Izkušnje drugih držav kažejo,
da je razmere mogoče spremeniti z uvedbo posebnega zavarovanja za varnost in
zdravje pri delu, ki ga financirajo delodajalci in v okviru katerega je mogoče
vzpostaviti določene mehanizme ekonomskih stimulacij delodajalcev za
doslednejše in uspešnejše izvajanje ukrepov varnosti in zdravja pri delu. Namen
takšnega zavarovanja je povečanje materialne odgovornosti in motivacije
delodajalcev za zagotavljanje varnosti in zdravja pri delu ter za izboljšanje
zdravja in socialne varnosti zaposlenih.
9.2.5.2. Obvezno zavarovanje za varnost in zdravje pri delu
Posebno zavarovanje za varnost in zdravje pri delu bo uvedeno
s sprejemom zakona, ki bo celovito uredil področje tega zavarovanja,
obveznosti, odgovornosti in pravice delodajalcev, delojemalcev, sindikatov,
države in njenih organov, ki bodo povezane z uresničevanjem tega zavarovanja.
Temeljne usmeritve zakona bodo, da bo to zavarovanje: 
-       
obvezno za vse zaposlene in druge osebe, za katere bo tako določil
zakon; 
-       
temeljilo na prispevkih delodajalcev; 
-       
po finančni in upravljavski plati ločeno od obveznega zdravstvenega in
invalidskega zavarovanja; 
-       
zasledovalo cilj izboljšati raven varnosti in zdravja pri delu,
zmanjšati število poškodb pri delu, poklicnih bolezni in bolezni, povezanih z
delom in s tem povezanih stroškov delodajalcev ter narodnogospodarskih izgub,
prav tako pa izboljšanje kvalitete delovnih pogojev in socialne varnosti
zaposlenih; 
-       
temeljilo na oblikovanju prispevkov glede na raven tveganj (po
delodajalcih, dejavnostih, poklicih) in po načelih bonus-malus ter tako
vzpodbujalo delodajalce za boljšo varnost in zdravje pri delu ter za zmanjševanje
stroškov, ki so posledica neizvajanja ukrepov s tega področja.
9.2.5.3. Vsebina obveznega zavarovanja za varnost in zdravje pri
delu
Posebno zavarovanje za varnost in zdravje pri delu bo
zagotavljalo: 
-       
tehnično varnostno in medicinsko svetovanje delodajalcem o ukrepih za
preprečevanje poškodb pri delu, poklicnih bolezni in bolezni, povezanih z delom
ter vzgojne aktivnosti na tem področju; 
-       
odkrivanje in ugotavljanje vzrokov ter povzročiteljev poškodb pri delu,
poklicnih bolezni in bolezni, povezanih z delom; 
-       
usposabljanje delodajalcev, njihovih pooblaščenih delavcev, ki skrbijo
za varnost in zdravje pri delu, pooblaščenih zdravnikov, predstavnikov
delojemalcev ter sindikatov za izvajanje nalog varnosti in zdravja pri delu; 
-       
zdravljenje poškodovanih pri delu in zbolelih zaradi poklicnih bolezni
in bolezni, povezanih z delom; 
-       
zdravniški pregled pred zaposlitvijo ter preventivne zdravstvene
preglede delavcev; 
-       
medicinsko, poklicno in socialno rehabilitacijo oseb poškodovanih pri
delu ali zbolelih zaradi bolezni, povezanih z delom, vključno s pripomočki za
rehabilitacijo; 
-       
nadomestilo plač za čas začasne zadržanosti z dela v času zdravljenja in
poklicne rehabilitacije (po izteku določenega časa v katerem jih bo kril
delodajalec); 
-       
stroške poklicne rehabilitacije zavarovanca, ki ni več sposoben
opravljati svojega dosedanjega dela in stroške prilagoditve delovnega mesta; 
-       
odškodnino zaradi trajno zmanjšane delovne in pridobitne sposobnosti, ki
je posledica poškodbe pri delu, poklicne bolezni oziroma bolezni, povezane z
delom; 
-       
invalidsko pokojnino, invalidnino in dodatek za pomoč in postrežbo
osebam v primeru trajne nezmožnosti za delo ali trajno zmanjšane zmožnosti za
delo; 
-       
pokojnine oziroma odškodnine svojcem v primeru smrti zavarovanca zaradi
poškodbe pri delu, poklicne bolezni ali bolezni, povezane z delom; 
-       
znanstveno, raziskovalno in razvojno delo na področju varnosti in
zdravja pri delu. 
Dolžnost delodajalcev na področju varnosti in zdravja pri
delu, ki ga posebno zavarovanje ne bo krilo, bo zagotoviti delavcem: 
-       
varno in zdravju prijazno delovno okolje, skladno s predpisi, odločbami
inšpekcije dela in priporočili strokovno tehnične in medicinske narave; 
-       
osebna varovalna sredstva; 
-       
stroške prilagoditve delovnega mesta zavarovancu zaradi preprečitve okvare
njegovega zdravja ali potrebe po prilagoditvi njegovim preostalim delovnim
zmožnostim, kolikor ne bo pokrito iz sredstev posebnega zavarovanja; 
-       
prvo pomoč poškodovancem v podjetju oziroma na delovnem mestu; 
-       
nadomestilo plač delavcem v času začasne zadržanosti z dela zaradi
poškodbe pri delu oziroma bolezni, povezane z delom (za začetne dni); 
-       
povračilo potnih stroškov ob zdravljenju in zdravstveni rehabilitaciji; 
-       
posmrtnino in pogrebnino v primeru smrti zavarovanca zaradi poškodbe pri
delu. 
Po zakonu bodo med poškodbe pri delu štele poškodbe: 
-       
nastale na delovnem mestu, na poti na delo in z dela, na službeni poti v
skladu z zakonom o pokojninskem in invalidskem zavarovanju. Ob pripravi zakona
bo predlagatelj proučil ureditve drugih držav EU glede upoštevanja poškodb na
poti na delo in z dela; 
-       
nosilcev kmetijske dejavnosti in njihovih družinskih članov, ki živijo v
istem gospodinjstvu in se preživljajo s kmetijsko dejavnostjo, in drugih oseb,
zaposlenih pri kmetih, če gre za poškodbe, ki se dogodijo med opravljanjem te
dejavnosti; 
-       
šolarjev, dijakov in študentov do dokončanega šolanja na poti v šolo in
iz šole, na predavanja, na praktične vaje in pouk, letne ekskurzije, pri
šolskem (netekmovalnem) športu, praktičnih vajah in obvezni praksi; 
-       
povezane z javnimi deli, reševalnimi akcijami in drugimi nalogami ter
dejavnostmi, opredeljenimi v zakonu o zdravstvenem varstvu in zdravstvenem
zavarovanju; 
-       
oseb med služenjem vojaškega roka; 
-       
zapornikov, nastale pri delu. 
Za bolezni, povezane z delom, ki bodo predmet posebnega
zavarovanja, bodo štele bolezni povzročene z daljšim (večletnim) neposrednim
vplivom delovnega okolja in pogojev na določenem delovnem mestu ali pri delu,
izpostavljenosti različnim snovem in drugim zdravju škodljivim vplivom. Za
bolezni, povezane z delom bodo poleg poklicnih bolezni (po posebnem pravilniku)
štela stanja, pri katerih bo povezanost delovnih vplivov in okolja na nastanek
bolezni strokovno dokazana s strani strokovnjakov medicine dela. O stanjih, ki
jih bo mogoče opredeliti kot bolezni povezane z delom, bo na predlog
strokovnjakov medicine dela sprejelo poseben predpis Ministrstvo za zdravje v
soglasju z ministrstvom, pristojnim za delo. 
Upravičenci do posameznih pravic in kritja stroškov iz
zavarovanja za varnost in zdravje pri delu bodo zaposleni pri delodajalcih in
delodajalci sami, samozaposlene osebe, kmetje, njihovi družinski člani in pri
njih zaposlene osebe, udeleženci javnih del ter druge osebe, za katere bo tako
določal zakon. 
Obseg posameznih pravic bo določil zakon in akti, ki jih
sprejmejo organi upravljanja zavarovanja za varnost in zdravje pri delu.
9.2.5.4. Postopki uveljavljanja pravic zavarovancev
Podlage za uveljavljanje pravic zavarovancev, ki jim jih
zagotavlja obvezno zavarovanje za poškodbe pri delu in bolezni povezane z delom
bodo prijava zavarovanca v zavarovanje za varnost in zdravje pri delu, prijave
delodajalca, sindikalnega poverjenika oziroma zdravnika o poškodbi pri delu,
ustrezno dokazilo strokovnjakov medicine dela o bolezni, povezani z delom ter druga
potrdila in dokazila o izpolnjevanju drugih pogojev, določenih v zakonu oziroma
v aktih zavarovanja. 
Obrazce in podrobnejše postopke uresničevanja pravic
zavarovancev do zdravljenja, rehabilitacije, prekvalifikacije, denarnih
nadomestil in odškodnin ter do drugih pravic bodo uredili splošni akti
zavarovanja.
9.2.5.5. Financiranje zavarovanja za varnost in zdravje pri delu
Zavarovanje za poškodbe pri delu in bolezni povezane z delom
bodo financirali delodajalci in drugi zavezanci (kmetje, organizatorji javnih
prireditev, država) in sicer s plačevanjem prispevkov zavarovanju. 
Osnovo za obračun prispevkov bo določil zakon
9.2.5.6. Stimulacije za doslednejše izvajanje ukrepov varnosti
in zdravja pri delu in za zmanjšanje stroškov zavarovanja
Delodajalcem in drugim zavezancem za plačevanje prispevkov,
pri katerih bodo stroški za zdravljenje, rehabilitacijo in druge individualne
pravice njihovih zavarovancev, ki jih krije obvezno zavarovanje za varnost in
zdravje pri delu, v posameznem letu nižji od slovenskega poprečja (po panogah),
bodo plačevali v naslednjem letu nižjo prispevno stopnjo. Zavarovanje jim bo v
tem primeru priznalo popust na prispevek (bonus). 
Bonusi za posamezna leta se bodo seštevali brez omejitev in
jih bo delodajalec (zavezanec za plačevanje prispevkov) deležen do prvega
naslednjega leta, ko bi s stroški na račun zavarovanja ponovno presegel
slovensko povprečje. 
Višino bonusov na prispevke za obvezno zavarovanje za varnost
in zdravje pri delu ter podrobnejši način njihovega ugotavljanja bodo
opredelili splošni akti zavarovanja za varnost in zdravje pri delu. 
Pri ugotavljanju izdatkov za individualne pravice
zavarovancev, ki bodo služili za izračunavanje bonusov, se ne bodo upoštevali
stroški, ki so posledica poškodb na poti na delo in iz dela, v reševalnih
akcijah in zaščiti, pri reševanju ob naravnih in drugih nesrečah, pri gorski
reševalni službi itd.
9.2.5.7. Nosilec zavarovanja za varnost in zdravje pri delu
Zavarovanje za varnost in zdravje pri delu bo pravna oseba, z
lastnimi organi upravljanja, računom in sredstvi. Izvajanje obveznega
zavarovanja za varnost in zdravje pri delu bo javna služba in bo temeljilo na
načelih vzajemnosti. 
Nosilec zavarovanja bo eden izmed javnih zavodov, ki že sedaj
opravlja naloge na enem izmed področij socialnega zavarovanja (Zavod za
zdravstveno zavarovanje Slovenije ali Zavod za pokojninsko in invalidsko
zavarovanje Slovenije), ki pa bo moral zagotoviti ločeno poslovanje in
upravljanje svoje dosedanje dejavnosti in dejavnosti zavarovanja za varnost in
zdravje pri delu. Pooblastila in zadolžitev za izvajanje tega zavarovanja bo
opredelil zakon. 
Zakon bo določil organe zavarovanja in njihovo sestavo tako,
da bodo v organih zastopani predstavniki delodajalskih in delojemalskih
organizacij, reprezentativnih na ravni države. Zakon bo tudi opredelil
dejavnosti ter strokovni in upravni nadzor.
9.2.6. Druge finančne spodbude delodajalcem za vlaganje
v varno in zdravo delo
9.2.6.1. Uvod
Predpisi, ki posegajo v oblikovanje varnih in zdravih
delovnih pogojev in nalagajo delodajalcem v zvezi z zagotavljanjem teh pogojev
določene aktivnosti, so številni in se med seboj prepletajo. Zaradi dolgoročnih
posledic, ki jih prinašajo poškodbe pri delu, poklicne bolezni in bolezni, ki
izhajajo iz nevarnih in nezdravih delovnih pogojev, je potrebno to področje še
posebej skrbno urediti. Delodajalci morajo svojim zaposlenim nuditi največjo
možno mero varnosti pred poškodbami in boleznimi. To od njih zahteva dodatne
stroške. Zato je cilj, ki ga želimo doseči z ekonomskimi spodbudami, nagraditi
tiste delodajalce, ki zagotavljajo varne in zdrave delovne pogoje. Ob tem je
potrebno upoštevati: 
-       
varnost in zdravje pri delu sta dobrini, ki ju ni mogoče prepustiti
tržnemu mehanizmu; 
-       
dobro organiziran sistem mora motivirati delodajalce k stalnim
izboljšavam delovnega okolja, če jim bo nudil ustrezno ekonomsko prednost; 
-       
da je delovanje sistema močno odvisno od višine spodbud; 
-       
za učinkovitost sistema morajo biti znane metode merjenja rezultatov; 
-       
priti mora do povezanosti področji zdravja in varnosti pri delu. 
Zaradi nezadostno razvite kulture varnosti delodajalci težko
sprejemajo dodatne stroške za zagotavljanje varnosti in boljših pogojev dela.
Investicijska vlaganja v novo opremo, ki je zdravju manj škodljiva, so z vidika
podjetja upravičena le, če je njihova cena ugodnejša od cene enake oziroma
podobne opreme, ki pomeni večjo potencialno nevarnost za zdravje. Tudi višina
prispevnih stopenj je določena enotno, ne glede na stopnjo varnosti in zdravja
pri delu v panogi kot tudi ne glede na stopnjo varnosti, ki jo je z dodatnimi
ukrepi zagotovil posamezni delodajalec. Takšno stanje je nestimulativno in ne
spodbuja k stalni skrbi za zagotavljanje ustreznih delovnih pogojev. 
Ukrepi, ki bodo spremljali uveljavitev finančnih vzpodbud
bodo naslednji: 
-       
razviti in objaviti je potrebno metodologijo za natančno identificiranje
stroškov nezgod, zdravstvenih okvar ter ostalih stroškov zagotavljanja varnosti
in zdravja pri delu. Vzpostaviti, urediti ter posodobiti je potrebno nadzor nad
vsemi kazalci negativnega zdravja ter spremljanja in preglednosti ostalih
stroškov za zagotavljanje varnosti in zdravja pri delu; 
-       
izobraziti oziroma podučiti je potrebno delodajalce in delavce, kako
ugotoviti vse stroške, ki so povezani s poškodbo pri delu; delodajalci in
delavci morajo razumeti in dojeti, kakšne stroške povzročajo nezgode in
zdravstvene okvare in kako te vplivajo na poslovanje podjetij; 
-       
stroške je potrebno zmanjšati z zmanjšanjem števila nezgod in
zdravstvenih okvar; 
-       
izvesti je potrebno raziskave v posameznih dejavnostih in ugotoviti,
kolikšni so dejanski stroški v zvezi z nezgodami, zdravstvenimi okvarami pri
delu ter ostali stroški zagotavljanja varnosti in zdravja pri delu in kaj ti
stroški pomenijo za državo, delodajalca, pri katerem se je zgodila nezgoda, in
za delavca, ki je utrpel poškodbo oziroma zdravstveno okvaro; 
-       
preventivno delovati na ravni delavca, delovnega mesta ali na ravni
države (promocija zdravja, ergonomski ukrepi, organizacija dela, aktivni odmor,
programirana zdravstvena rekreacija, vzgoja in izobraževanje, ukrepi varstva in
varnosti pri delu itd.).
9.2.6.2. Spodbude za doslednejše izvajanje ukrepov za varnost in
zdravje pri delu
Zakon o varnosti in zdravju pri delu opredeljuje kršenje
predpisov s tega področja kot prekrške, za katere so predvidene tudi denarne
kazni za delodajalce in tudi za delavce. Vendar le z izrekanjem kazni ni mogoče
pričakovati izboljšanja razmer in s tem uspešnejše in boljše varnosti in
zdravja v zvezi z delom. Ta bi bila uspešna in preventivno naravnana le v
skrajnih primerih, če bi pristojni organi za določen čas ali trajno prepovedali
uporabo strojev, sredstev ali proizvodnjo, ki bi ogrožala varnost in zdravje
zaposlenih oziroma ljudi v bližnji okolici in potrošnike takšnih izdelkov. 
Izkušnje drugih (publikacija Evropske agencije za varnost in
zdravje pri delu: Ekonomske spodbude za varnost in zdravje pri delu) kažejo, da
lahko bolj kot kazni pospešijo uresničevanje ukrepov za varnost in zdravje pri
delu razni ukrepi motivacije in ekonomske stimulacije. Ti ukrepi, ki so možni
pri nas so: 
-       
znižanje prispevkov za poškodbe pri delu in poklicne bolezni
delodajalcem, ki imajo podpovprečno število poškodb pri delu in poklicnih
bolezni. V bistvu predstavlja ta predlog uvedbo bonusov, kot ekonomskega
stimulativnega vzvoda za delodajalce. Takšen ukrep bo možen šele ko bo takšno
obvezno zavarovanje uvedeno; 
-       
pomoč države delodajalcem pri pridobitvi ugodnih (domačih in tujih)
kreditov, potrebnih za vlaganja v oziroma zamenjavo tehnologije in proizvodnje,
s katero je pričakovati izboljšanje varnosti in zdravja pri delu. Pri tem ni
osnovni cilj investiranje, ampak vlaganje v področja, kjer so v ospredju
pričakovana izboljšanja varnosti in zdravja pri delu pri delodajalcih; 
-       
v okviru davčne zakonodaje proučitev možnosti, ki pomenijo ugodno davčno
okolje, katero deluje spodbudno na delodajalce, da so motivirani za vlaganja in
druge aktivnosti, ki prispevajo k izboljšani varnosti in zdravju pri delu; 
-       
pomoč delodajalcem pri njihovem nastopu na trgu s podeljevanjem priznaj,
certifikatov in nagrad delodajalcem, ki dosegajo najboljše rezultate na
področju varnosti in zdravja pri delu.
9.2.7. Sprejem in uveljavitev novih predpisov o
evidencah na področju varnosti in zdravja pri delu in vzpostavitev
informacijskega sistema
9.2.7.1. Uvod
Ustrezne evidence na področju varnosti in zdravja pri delu so
izredno pomembne, saj nam omogočajo spremljati dejavnike in nosilce posameznih
nalog ter dogajanja. Iz njih lahko razberemo po eni strani škodljivosti in
razmere ter vplive iz delovnega okolja, ki so jim delavci v naši državi
izpostavljeni v povezavi z zdravstvenim stanjem aktivne populacije, obenem pa
nam omogoča spremljati uspešnost učinkovitosti sistema varnosti in zdravja pri
delu ter s tem povezane ekonomske vidike, predvsem kot podpora novim oblikam
zavarovanja. Evidence vezane na delodajalce, gospodarske panoge in nosilce
posameznih dejavnosti so primerna osnova za načrtovanje in usmerjanje razvoja
področja, za ustrezno ukrepanje pri preprečevanju poškodb pri delu in poklicnih
bolezni, zmanjševanje finančnih stroškov in izgub ter za doseganje ciljev. 
V naši državi je zbiranje podatkov s področja varnosti in
zdravja pri delu dokaj pomanjkljivo. Odvija se na različnih področjih in na
podlagi različnih predpisov, kar pa ne omogoča pridobiti celovitega vpogleda v
stanje na tem področju. Tako se del informacij o zdravju zaposlenih oziroma o
poškodbah pri delu in poklicnih boleznih zbira v okviru
zdravstveno-statističnih raziskovanj, evidence o zaposlenih na podlagi
predpisov o evidencah (zakona) o delu itd. Njihova vsebinska in časovna
neusklajenost ter nepovezanost ne daje analitikom in načrtovalcem vpogleda o
povezanosti medsebojnih vplivov delovnega okolja na zdravje zaposlenih in ne o
ekonomskih vidikih in posledicah izvajanja ukrepov varnosti in zdravja pri delu
ali tudi njihovega zanemarjanja. Gre za specifične evidence, katerih pravne
podlage so nastale v različnih časovnih obdobjih in zato niso povsem
prilagojene sodobnim in čedalje večjim potrebam in zahtevam tega področja. Po
drugi strani jih zbirajo, obdelujejo in analizirajo različni nosilci, ki niso
povezani v funkcionalno povezano celoto. Potrebna bo posodobitev sistema
evidentiranja, zbiranja, obdelovanja, hranjenja in posredovanja evidenc v zvezi
z varnostjo in zdravjem pri delu in vzpostavitev posebnega informacijskega
sistema za njegove planske in operativne naloge. Pravne predpise za uresničitev
te naloge bosta pripravili pristojni ministrstvi. 
Pri pripravi informacijskega sistema bomo sledili osnovnemu
načelu enkratnega zajema in vnosa podatkov za potrebe vseh uporabnikov, načelu
enotne metodologije in definicij pojmov in obrazcev oziroma poročevalskih
medijev ter tudi tehničnih informacijskih sredstev. Vse to bo podrejeno
potrebam in interesom sedanjih in bodočih uporabnikov podatkov (delodajalci,
upravni organi, inšpektorati, zdravstvena služba, zavarovanja, sindikati,
zbornice, združenja itd.). Glede na obseg informacij, ki se pojavlja na tem
področju in na število ter preplet njihovih uporabnikov, bo nujen prehod na računalniški
informacijski sistem področja. Zanj bomo določili osrednjega upravljavca in
skrbnika, ki bo skladno s predpisi tudi zagotavljal dostopnost podatkov vsem,
ki bodo do njih upravičeni.
9.2.7.2. Zakonske podlage evidenc o varnosti in zdravju pri delu
Področje evidenc v zvezi z varnostjo in zdravjem pri delu
opredeljujejo predpisi, za katero sta odgovorni Ministrstvo za delo, družino in
socialne zadeve in Ministrstvo za zdravje. 
V Sloveniji je bil sprejet zakon, ki deloma ureja tudi
zdravstvene evidence na področju varnosti in zdravja pri delu. To je zakon o
zbirkah podatkov s področja zdravstvenega varstva (Uradni list RS, št.
65/2000), ki ureja tudi zbiranje evidenc o poškodbah pri delu, o začasni
zadržanosti z dela iz bolezenskih razlogov, o poklicnih boleznih (register) in
sumov na poklicne bolezni in bolezni v zvezi z delom. Poleg tega predpisuje
tudi zbiranje podatkov o preventivnem zdravstvenem varstvu delavcev,
udeležencev v prometu in športnikov. Zakon je iz vidika zdravstveno –
statističnih raziskovanj usklajen z zahtevami EU. Poškodbe pri delu in poklicne
bolezni so uvrščene med pomembne kazalnike zdravstvenega stanja prebivalstva.
Določitev postopka za prijavljanje poškodb pri delu in poklicnih bolezni preko
delodajalcev ali na drug ustrezen način ter izdelava letnih statistik o
poškodbah pri delu in poklicnih boleznih je predpisana tudi v konvenciji MOD
št.155, s katero je usklajen zakon o varnosti in zdravju pri delu. 
Poleg že omenjenega zakona je pri nas v veljavi tudi zakon o
evidencah na področju dela (Uradni list SFRJ, št. 17/90), v katerem je
predpisana vsebina evidenc o poškodbah pri delu, ki se zbira za statistične
namene za vso državo. Drugi podatki v tem zakonu, ki se nanašajo na področje
varnosti in zdravja pri delu so še evidenca o zaposlenih delavcih ter evidence
o zavarovancih in upravičencih iz zdravstvenega ter invalidskega zavarovanja.
Ministrstvo za delo, družino in socialne zadeve bo pripravilo nov, sodobnejši
zakona o evidencah s področja dela. Predvsem bo ta zakon zagotovil evidence o
delovnih mestih, delodajalcih, delovnih nezgodah, škodljivostih, ki izhajajo iz
delovnega okolja in o drugih podatkih za spremljanje delovnih razmerij in
področje varnosti in zdravja pri delu iz vidika tehnične varnosti. 
Tudi v zakonu o varnosti in zdravju pri delu so predpisane
evidence, ki jih morajo zbirati in hraniti delodajalci.
9.2.7.3. Vzpostavitev informacijskega sistema
Varnost in zdravje pri delu je multidisciplinarno področje,
ki vključuje mnogo institucij in izvajalcev s specialnimi strokovnimi znanji.
Vsi potrebujejo določene informacije ali s socialno medicinskega, z ekonomsko
finančnega,i s tehničnega ali s pravnega vidika. Podatki nastanejo, ko oseba
postane bodisi žrtev nezgode (poškodbe pri delu) bodisi žrtev škodljive izpostavljenosti
pri delu (poklicne bolezni). V sistemu varnosti in zdravja pri delu sodeluje
množica različnih udeležencev, vsi obdelujejo in opazujejo iste dogodke in iste
osebe. Ustrezne evidence, analize, primerjave lahko vzpostavimo le na tak
način, da zapišemo dogodek takoj ob nastanku, vsem udeležencem pa zagotovimo
dostop do zapisanih podatkov. Institucije kasneje obdelujejo podatke za svoje
potrebe, na osnovi predpisov in poslanstva. Na tak način zagotovimo, da so vsi
dogodki sprotno in enotno zapisani. Tako delovanje sistema lahko zagotovi le
kvalitetno vzpostavljen informacijski sistem. 
Osnovni cilj je torej vzpostavitev informacijskega sistema,
ki bo podpiral delo področja varnosti in zdravja pri delu pri analiziranju,
planiranju, odločanju in ukrepanju na nacionalnem in na lokalnem nivoju. 
Za izgradnjo informacijskega sistema, ki bo omogočil enkraten
vnos podatkov in različno uporabo istih podatkov, je potrebno: 
-       
ugotoviti in analizirati informacijske potrebe vseh udeležencev v
sistemu varnosti in zdravja pri delu; 
-       
izdelati enoten sistem prijavljanja, raziskovanja, spremljanja,
ukrepanja in obračunavanja poškodb pri delu in poklicnih bolezni; 
-       
zagotoviti enkraten in preverjen vnos podatkov čim bližje viru (nastanku
podatkov); 
-       
uporabiti vse obstoječe podatkovne vire; 
-       
zagotoviti dostop do podatkov glede na pooblastila vsem poslovnim
subjektom, ki so udeleženi v sistemu zdravja in varnosti pri delu; 
-       
izdelati načrt za optimalno postavitev arhitekture informacijske
tehnologije z vidika izvedljivosti, cene, kvalitete, znanja in hitrosti
izvedbe; 
-       
preveriti obstoječe predpise in po potrebi pripraviti dopolnila oziroma
spremembe. 
Institucije in njihove informacijske potrebe 
Svet za varnost in zdravje pri delu, ki predstavlja
najvišje strokovno-posvetovalno telo potrebuje statistične analize stanja in
trendov poškodb pri delu in poklicnih bolezni, njihovih vzrokov ter finančnih
posledic. 
Upravni organi, ki so nosilci nadzora in urejanja
evidentirajo nezgode, raziskujejo povzročitelje in vzroke, evidentirajo ukrepe,
spremljajo odpravljanje škodljivosti in nevarnosti, spremljajo delo
inšpektorjev po enotah in dejavnostih. 
Doktrinarna institucija opravlja verifikacijo
poklicnih bolezni, preučuje vzroke za nastanek poklicnih bolezni, bolezni
povezanih z delom in poškodb pri delu ter zbira druge podatke in informacije v
raziskovalne namene. Vodila naj bi tudi register poklicnih bolezni, in bolezni,
ki so z delom povezane. 
Izvajalci dejavnosti varnosti in zdravja pri delu,
kamor sodi služba medicine dela in služba varstva pri delu spremljajo zdravje
delavcev, nevarnosti in škodljivosti na delovnih mestih, odkrivajo vzroke za
nastanek poklicnih bolezni in bolezni povezanih z delom ter poškodb pri delu,
vodijo evidence v skladu s posebnimi predpisi. 
Na področju zavarovanja za varnost in zdravje pri delu
je potrebno evidentirati poškodbe pri delu, poklicne bolezni in stroške, nujno
je raziskovati in analizirati vzroke za nastanek poškodb pri delu in poklicnih
bolezni ter analizirati stroške in učinke preventivnega dela. 
Sindikati in delodajalske organizacije potrebujejo
analize, ki kažejo zdravstveno stanje delavcev po panogah, analize o vzrokih in
povzročiteljih, da organizirajo preventivne kampanje. 
Izgradnja informacijskega sistema 
Osnovno pravilo za kvaliteten informacijski sistem je
enkraten zajem podatkov in večkratna uporaba ter standardizirani podatki. S tem
je zagotovljena primerljivost podatkov, nedvoumno sporazumevanje med
udeleženci, konsistentno poročanje in večja primerljivost z EU. 
Gradnja informacijskega sistema zahteva sodelovanje vseh
institucij, ki so vključene v sistem, strokovnjakov s področja informatike in
Centra Vlade za informatiko. 
Predlog informacijske arhitekture 
Informacijski sistem bo začel delovati, ko bodo povezave med
institucijami podprte z informacijsko tehnologijo, ko bo izbran glavni
strežnik, na katerem bodo oblikovane in izdelane skupne podatkovne baze ter
pripadajoča aplikativna programska oprema. 
Če želimo vzpostaviti informacijski sistem brez podvajanja
podatkov, morajo biti podatki o nezgodi, poškodbi pri delu, poklicni bolezni
poslani ali vnešeni v podatkovno bazo na glavnem strežniku. 
Predlog prijavljanja in vnosa podatkov 
Prijavljanje poškodb pri delu. Poškodba nastane na
delu ali na poti na/z dela. Delodajalec prijavi poškodbo inšpekciji dela takoj,
v zdravstven sistem pa preko lečečega zdravnika, ki doda medicinski del
podatkov. 
Prijavljanje poklicnih bolezni: Zdravnik bo prijavil
sum na poklicno bolezen na obrazcu, ki ga bo potrebno oblikovati v skladu z
metodologijo EODS. Verifikacijo prijavljenih sumov na poklicne bolezni bo
pripravil pooblaščeni zdravnik, izvedla pa s predpisi pooblaščena institucija.
Le-ta bo o verificirani poklicni bolezni obvestila delodajalca, ki bo dolžan o
poklicni bolezni poročati na enak način kot o poškodbi pri delu. 
Predlogi sprememb in dopolnitev v sistemu zdravja in
varnosti pri delu 
Modernizacija vsebine in organizacije poročanja o
poškodbah pri delu 
Z novim zakonom o varnosti in zdravju pri delu, so dodatne
zahteve po podatkih o poškodbah pri delu postavili tudi inšpektorji za delo.
Zato se v tej zbirki predvidevajo spremembe. 
V prvi fazi bo delovna skupina za modernizacijo zbirke
podatkov o poškodbah pri delu dokončala pripravo enotnega obrazca za prijavo
poškodbe pri delu in opredelila pot tega obrazca na podlagi obstoječih pravnih
podlag. Predvidela bo dopolnitve v skladu z novimi zavarovalnimi sistemi, ko
bodo prišli v veljavo. 
V drugi fazi sledi oblikovanje in izdelava podatkovne baze,
vzpostavitev komunikacij, oblikovanje in izdelava programske opreme, izdelava
sistema pooblastil, sistema razdelitve stroškov in pogodb za vzpostavitev
sistema. 
Ti dve fazi sta praktično že zaključeni. Obrazec je usklajen
z inštitucijami, ki so neposredno vključene v poročanje o poškodbah pri delu in
ga moramo predstaviti širši javnosti. 
V tretji fazi bo potekalo pilotsko uvajanje novega obrazca v
izbrani regiji ali večjih podjetjih. Sledilo bo uvajanje novega obrazca za
prijavo nezgod pri delu. 
Zakonska podlaga za pripravo tega obrazca je v zakonu o
varnosti in zdravju pri delu, zakonu o evidencah na področju dela in zakonu o
zbirkah podatkov s področja zdravstvenega varstva. 
Ponovna vzpostavitev poročanja o poklicnih boleznih s
pripravo ustreznih zakonskih podlag in strokovnih izhodišč 
Ko bo pripravljen pravilnik o seznamu poklicnih bolezni,
usklajen z zahtevami EU in ponovno vzpostavljen sistem verifikacije poklicnih
bolezni, bomo lahko vzpostavili poti do Registra poklicnih bolezni, ki je
opredeljen v novem zakonu o zbirkah podatkov na področju zdravstvenega varstva.
Dostop do registra naj bi imele v točno določenem obsegu vse inštitucije (Urad
za varnost in zdravje pri delu, Inštitut za medicino dela, prometa in športa,
Inšpektorat za delo, Zavodi za zdravstveno varstvo). 
Ker se register oblikuje in vodi popolnoma drugače kot zbirka
(kakršna je zbirka o poškodbah pri delu), bo njegova ustanovitev in skrbništvo
plod daljšega strokovnega dela. 
Uvedba poročanja o sumih na poklicne bolezni 
Zbirko podatkov o sumih na poklicne bolezni je mogoče
vzpostaviti zelo hitro. Ta zbirka je dobra podlaga za preventivno ukrepanje na
lokalni in nacionalni ravni. Uporabljajo jo lahko tako inšpektorji za delo kot
tudi drugi strokovnjaki, ki bodo z usmerjenimi aktivnostmi posegali na to
področje. 
V okviru zunajbolnišnične zdravstvene statistike, ki jo vodi
Inštitut za varovanje zdravja RS, bi bilo mogoče vzpostaviti informacijsko
povezavo z vsemi izbranimi zdravniki v Sloveniji. Ob sodelovanju s programskimi
hišami bi lahko ob sorazmerno majhnem strošku uvedli sistem Prijave suma na
poklicne bolezni. 
Uvedba poročanja o boleznih v zvezi z delom 
V prihodnosti bomo morali spremljati tudi bolezni v zvezi z
delom. Spremljanje teh blezni bo vezano na register poklicnih bolezni. 
Uskladitev poročanja o invalidskih upokojitvah 
Zavod za pokojninsko in invalidsko zavarovanje bo poročal o
novih invalidih v obliki, ki bi bila bolj uporabna in primerna za analize doma
in za poročanje v tujino. Ti podatki bodo primerna podlaga za preventivne
aktivnosti na tem področju in bodo usklajeni s podatki o začasni nezmožnosti za
delo. Poudarek bo na opisu skupine, ki je najbolj ogrožena. 
Dopolnitev vsebine poročanja o dejavnosti medicine dela,
prometa in športa 
V poročanje o dejavnosti medicine dela, prometa in športa je
potrebno vključiti poročanje o vseh nalogah, ki jih pooblaščenim zdravnikom
nalaga novi zakon o varnosti in zdravju pri delu. Poročanje o teh aktivnostih
bi moralo biti vezane na osebo, pa tudi na delovno mesto, da bi bili podatki
uporabni v kombinaciji z evidenco o dejavnosti organizacij, ki imajo
pooblastilo za delo za področje varnosti pri delu. 
Posodobitev nabora podatkov o poročanju organizacij, ki
imajo dovoljenje za delo za področje varnosti pri delu 
Nabor podatkov v tej zbirki bo potrebno določiti v obsegu, ki
bo ustrezal vsem inštitucijam, ki so vključene v sistem varnosti in zdravja pri
delu. Podatki bodo morali biti vezani na delovno mesto in na obremenitve in
škodljivosti in naj bi bili osnova za podatkovno zbirko o delovnih mestih v
Sloveniji. 
Izgradnja informacijskega sistema za vzpostavitev
zavarovanja za varnost in zdravje pri delu 
Sistem bo zastavljen tako, da bo ob enkratnem poročanju
delodajalcev, delavcev, zdravstvene službe ali strokovnih sodelavcev in
predstavnikov sindikatov zagotavljal pokrivanje potreb po podatkih za vse
inštitucije in za področje zavarovanja za varnost in zdravje pri delu. Predvsem
se bo potrebno natančno dogovoriti o organizaciji kroženja podatkov, ki bo
moralo biti dovolj ažurno, da bodo možni takojšni odgovori ustreznih
inštitucij. 
Potrebne bodo tudi evidence o zavarovancih in zavezancih za
prispevke s področja varnosti in zdravja pri delu. Na te baze podatkov se bodo
vezale evidence upravičencev in prejemnikov storitev v zvezi z varovanjem
zdravja na delovnem mestu in v zvezi z zdravljenjem in rehabilitacijo tistih
zavarovancev, ki bodo zboleli oziroma se poškodovali na delovnem mestu. Vse te
baze podatkov naj bi se formirale in vzdrževale v okviru dejavnosti zavarovanja
za varnost in zdravje pri delu. 
Te baze bodo morale biti tesno povezane z zbirko podatkov o
bolniškem staležu, invalidskih upokojitvah, poškodbah pri delu in z registrom
poklicnih bolezni, sumov na poklicne bolezni in bolezni v zvezi z delom. Te
zbirke bodo morale biti na razpolago izvajalcem zavarovanja, da jih bodo lahko
uporabljali za namene preventive, zdravljenja ter rehabilitacije. 
Poleg tega bo potrebno urediti tudi poročanje oziroma dostop
do podatkov o obremenitvah in škodljivostih na delovnih mestih, posebno tistih,
na katerih gre za povečano nevarnost. 
V naslednji fazi se bo informacijski sistem zdravstvenega
zavarovanja moral povezovati tudi s podatki o dejavnosti stroke na področju
varnosti in zdravja pri delu: z dejavnostjo medicine dela in dejavnostjo
organizacij, ki imajo dovoljenje za delo. Na ta način bo možno organizirati in
nadzorovati preventivne aktivnosti na področju varnosti in zdravja pri delu za
vse delodajalce v obsegu kot ga zahtevajo doktrinarna izhodišča stroke varnosti
in zdravja pri delu.
9.3. Vsebinski (neformalni) ukrepi
9.3.1. Ukrepi na ravni države
9.3.1.1. Uvod
Slovenija nima organizirane nacionalne institucije, ki bi
oblikovala doktrino varnosti in zdravja pri delu. Razpoložljiva finančna
sredstva in številčno omejen ter organizacijsko razpršen raziskovalni kader ne omogoča
takojšnjega izboljšanja stanja na področju razvoja doktrine varnosti in zdravja
pri delu. 
Eden izmed ukrepov izboljšanja stanja na področju izvajanja
strokovnih nalog je tudi oblikovanje doktrine na področju varnosti in zdravja
pri delu. Pri tem je potrebno zagotoviti predvsem uravnotežen razvoj obeh
področij, tako varnosti kot zdravja pri delu, saj je na ravni države za razvoj
doktrine zdravja pri delu določen KIMDPŠ, organiziran znotraj Kliničnega
centra. Predvsem bo potrebno spodbuditi razvoj doktrine varnosti pri delu za
katero se bo država, vsaj na začetku, zavzela s financiranjem raziskav
9.3.1.2. Promocija zdravja na delovnem mestu
Uvod 
Bistveni cilji promocije zdravja na delovnem mestu so, da se
delavcem omogoči zdravo in varno delovno okolje, ohranja delovno sposobnost in
zmanjša prezgodnje upokojevanje, pretirano odsotnost z dela zaradi bolezni, da
se preprečijo poškodbe pri delu, poklicne bolezni ali bolezni, ki bi bile
povzročene ali vplivane z delom, okoljem, življenjskim stilom ali socialnimi
determinantami, da se omogoči optimalno ravnotežje med ekonomskim interesom na
eni strani in delovno zmožnostjo na drugi strani za vse zaposlene, da se ohrani
splošno življenjsko okolje in omogoči proizvodnjo zdravih in okolju prijaznih
proizvodov za ljudi. 
Da bi lahko dosegli te cilje mora biti sistem promocije
zdravja grajen na obstoječi praksi za varnost in zdravje pri delu, promociji
zdravja na delovnem mestu in promociji zdravja za zdravo okolje. 
Podjetja sodelujejo predvsem pri varovanju človekovega
zdravja pred negativnimi vplivi delovnega okolja, promociji duševnega zdravja
in zdravega načina življenja tako, da promocija zdravja postane del politike
podjetja, ki skrbi za ohranjanje delovne sposobnosti delavca in njegovo
zaposljivost skozi celo življenje. 
Zato je potrebno na nacionalnem nivoju in/ali na nivoju
podjetij narediti najprej analizo stanja, ki bi povedala, kako je učinkovita
obstoječa politika varovanja zdravja delavcev. Na osnovi te analize je potrebno
stimulirati podjetja, da uvedejo primere dobre prakse v svoje lastno okolje. V
aktivnosti za promocijo zdravja in ohranjanje zdravja delavcev je nujno
vključiti tudi izvajalce zdravja in varnosti pri delu, posebej pooblaščene
zdravnike in strokovne sodelavce. Prioritetno je treba diseminirati primere
dobre prakse, izobraziti delodajalce in delavce pri implementaciji programa,
program promocije zdravja pa širiti iz podjetij na krajevne skupnosti in
občine. 
Program politike varovanja zdravja delavcev je sestavljen iz
prevencije poklicnih in nepoklicnih bolezni pri delu, splošnega varovanja
zdravja in promocije zdravja, promocije dobre delovne kulture in organizacije
dela, vzpostavljanja in ohranjanja zdravega in varnega dela in zdravega
neposrednega življenjskega okolja. 
Za razliko od prejšnjega pojmovanja načina varovanja zdravja
pri delu, kjer se je varovanje zdravja delavca omejevalo le na neposredno
delovno okolje in delo, ki ga je delavec opravljal, je s tem načinom omogočena
koordinacija dela skupin, ki se ukvarjajo z zdravjem človeka, zdravjem pri
delu, varnostjo in okoljem in s tem združuje ločene dele v celoto. Tako je
vseskozi prisotna misel na sedanjo in bodočo zaposljivost ljudi, upošteva se
tudi ekonomski dobiček in socialni kapital ter razvoj občine, kjer je podjetje
nastanjeno. 
Skoraj vse naštete aktivnosti so zunaj zakonskih obveznosti
in temeljijo na informiranosti, edukaciji in osveščenosti tako delavcev kot
predvsem delodajalcev in vseh vpletenih v politiko zdravja in varnosti pri
delu. Razgledani podjetniki vitalnost in zdravje svojih delavcev povezujejo z
njihovo delazmožnostjo, zato področje športne rekreacije, zdravega načina
življenja in zdrave prehrane postaja sestavni del vodenja nekega podjetja. 
Predlog bodočega projekta promocije zdravja na delovnem
mestu: 
V letu 2003 bo Ministrtvo za zdravje v sodelovanju s
Kliničnim inštitutom za medicino dela, prometa in športa in drugimi
inštitucijami začelo izvajati projekt “Fit for work” oziroma Čili za delo,
ki bo potekal do leta 2006. 
Glavni cilji projekta so: 
-       
delavcem omogočiti zdravo in varno delo; 
-       
preprečevati poklicne in nepoklicne bolezni pri delu; 
-       
varovati (splošno) zdravje delavca; 
-       
promovirati dobro delovno kulturo. 
V projektu bo to doseženo z: 
-       
zmanjševanjem števila poškodb pri delu, poklicnih bolezni in bolezni, na
katerih nastanek je vplivalo tudi delo; 
-       
zmanjševanjem odstotka bolniškega staleža zaradi določenih bolezni in
števila delovnih invalidov; 
-       
z doseganjem večje produktivnosti, povečanjem motivacije za delo in
privzgojitvijo občutka pripadnosti podjetju. 
Metode dela: 
-       
oblikuje se projektni svet, ki ga sestavljajo predstavniki različnih
ministrstev (za gospodarstvo, zdravje, delo, družino in socialne zadeve,
šolstvo, znanost in šport ter financ), gospodarstva, šol (Katedri za javno
zdravje in varstvo pri delu, šole za izobraževanje menedžmenta), sindikatov in
inštitucij s področja varnosti in zdravja pri delu; 
-       
oblikuje se delovna skupina, ki je sestavljena iz predstavnikov
podjetja, kjer programi že tečejo, Kliničnega inštituta za medicino dela, prometa
in športa, Inštituta za varovanje zdravja RS, Zbornice varnosti in zdravja pri
delu, organizacij delodajalcev, sindikatov in šol, ki izobražujejo strokovnjake
s področja varnosti in zdravja pri delu in menedžment. 
Program delovne skupine na nacionalnem nivoju 
Oblikuje se natančen program dela s časovnim planom: 
-       
izvede se kampanja seznanjanja menažmenta preko medijev, izobraževalnih
programov, brošur in plakatov o pomenu zdravega delavca in zdravih delovnih
mest, s posebnim poudarkom na cost-benefitu; 
-       
vzporedno prične program izobraževanja edukatorjev, kjer se slušatelji
naučijo, kako je mogoče programe fit for work uvajati v konkretnih
delovnih okoljih. Udeležijo se jih pooblaščeni zdravniki, inženirji varstva pri
delu, strokovnjaki ZZV, nosilci preventive v ZD; 
Menedžmentu lahko ob koncu “izobraževanja” ponudimo
edukatorje, ki bi lahko program izvajali v njihovi delovni organizaciji. 
Program na nivoju podjetja: 
-       
pooblaščeni zdravnik skupaj s strokovnim sodelavcem naredi prioriteto
potrebnih sanacij delovnih mest (če to že ni narejeno) glede na oceno tveganja;
-       
izvede se analiza poškodb pri delu, poklicnih bolezni, bolniškega
staleža in delovne invalidnosti po vzroku. Analizo se predstavi menedžmentu
skupaj s predlogi prioritet ukrepov; 
-       
menedžment z edukatorji z ZZV oziroma ZD oziroma pooblaščenim zdravnikom
in strokovnim sodelavcem naredi program ukrepov, ki se običajno začne z ukrepi
na delovnem mestu (preprečevanje poškodb pri delu) in nato nadaljuje s
programom zdravega načina življenja; 
-       
v program se vključi edukacija delavcev. 
Za zadnji dve alinei se posebej izdela module (o zdravi
prehrani, gibanju, antistres aktivnostih), ki jih je mogoče prilagoditi vsakemu
podjetju posebej.
9.3.1.3. Vzpostavitev socialnega dialoga na področju varnosti in
zdravja pri delu
Socialni dialog na področju varnosti in zdravja pri delu
sicer ni novost, vendar je v praksi na tem področju zaživel šele ob pripravi
zakona o varnosti in zdravju pri delu in sprejemanju podzakonskih aktov na tem
področju in še to le v zelo omejenem obsegu. Ministrstvo za delo, družino in
socialne zadeve povabi socialne partnerje k pripravi predpisov, ki se pred
izdajo obravnavajo tudi na Ekonomsko socialnem svetu. Predpisi s tega področja
pokrivajo večinoma tehnično zahtevno materijo, izvajanje teh predpisov pa ima
precejšnje finančne posledice. 
V naslednjem obdobju bodo socialni partnerji področje
varnosti in zdravja pri delu “vključili v svoj delokrog”, to pomeni, da se bodo
z njim podrobno seznanili, se usposobili in morda tudi kadrovsko okrepili.
Zlasti bodo ocenjevali posledice in učinke predpisov in ukrepov na področju
varnosti in zdravja pri delu na njihovo članstvo. Sposobnost aktivnega
sodelovanja v procesu socialnega dialoga je zlasti pomembna za čas, ko bo
Slovenija polnopravna članica EU. Socialni partnerji bodo s polnopravnim
članstvom v EU namreč prevzeli nove naloge v tripartitno sestavljenih organih
EU, kar bo za njih predstavljalo dodatno finančno breme, zaradi potrebnih
vlaganj v razvoj stroke. Prizadevanja za učinkovit socialni dialog v organih EU
bo morala država tudi finančno podpreti. 
Resorna ministrstva bodo po posvetu s socialnimi partnerji
leto po sprejemu nacionalnega programa razglasila za Leto varnosti in zdravja
pri delu ter vsak na svojem področju delovanja poskrbeli za izvedbo vitalnih
projektov na tem področju. 
Združenja delodajalcev in konfederacije sindikatov bodo v tem
letu oblikovali in sprejeli programe ter oblikovali teame za: 
-       
seznanjanje s slovenskim pravnim redom na področju varnosti in zdravja
pri delu; 
-       
izobraževanje, izpopolnjevanje in sektorsko usposabljanje svojih članov;
-       
izdajo promocijskega gradiva, navodil in pripomočkov; 
-       
interni nadzor nad izvajanjem predpisov iz področja varnosti in zdravja
pri delu.
9.3.1.4. Prenova izobraževalnih programov in programov
usposabljanja na področju varnosti in zdravja pri delu
Izobraževanje in usposabljanje iz varnosti in zdravja pri
delu je eden izmed osnovnih pogojev vzpostavljanja sistema varnih in zdravih
delovnih razmer, ne glede na delovno področje, vrsto dela in status
zaposlenega. Določeni primeri in situacije kažejo pomanjkljivo in neustrezno
usposobljenost za varno opravljanje dela, tako pri delavcih kot tudi pri
vodstvenih in vodilnih delavcih. Zato bodo obstoječi izobraževalni programi s
področja varnosti in zdravja pri delu deležni nujnega dopolnjevanja, tako kar
zadeva vsebino kot obliko in metode, v smislu nenehnega prilagajanja zahtevam
okolja, hkrati pa bodo morali nastajati tudi novi programi. 
Cilj izobraževanja na področju varnosti in zdravja pri delu
je zagotovitev ustreznih znanj, ki so potrebna tako za strokovnjake na področju
zdravja in varnosti pri delu, delodajalce, delavce, delavske zaupnike, pedagoge
in širšo javnost. Izobraževanje in usposabljanje iz varnosti in zdravja pri
delu bo potekalo na različnih nivojih.
Ciljna usposabljanja
Med ciljna usposabljanja sodi pridobivanje znanj, ki so
potrebna za varno in zdravo delo na konkretnih delovnih mestih. Poleg
usposabljanj, ki jih zahteva zakon o varnosti in zdravju je potrebno glede na izsledke
ocene tveganja izvajati kratka od nekaj ur do nekaj dni dolga izobraževanja,
namenjena delavcem. Nosilci izobraževanj so lahko organizacije delodajalcev. Za
izvoljene predstavnike delavcev taka izobraževanja organizirajo sindikalne
organizacije, financira pa jih delodajalec. Izvajalci usposabljanj pa so lahko
nosilci sami, pooblaščene organizacije, zbornica strokovnih delavcev in
pooblaščenih zdravnikov ter visokošolske organizacije ki izobražujejo na
področju varnosti in zdravja. Poleg kratkih, usposabljanj je potrebno izvajati
tudi daljša usposabljanja, vezana predvsem na delavna mesta s povečano stopnjo
tveganja.
Posamezna usposabljanja
Izobraževanje in usposabljanje te vrste je namenjeno predvsem
delavskim zaupnikom, vodilnim in vodstvenim delavcem, obratovodjem ter vsem, ki
so ali bodo vključeni v proces zagotavljanja varnosti in zdravja pri delu.
Predstavlja vmesno stopnjo med posameznimi sklopi izobraževanj ter
univerzitetnim sistemom izobraževanja. Namenjeno je pridobivanju široke palete
znanj na področju zdravja in varnosti pri delu.
Osnovno in srednješolsko izobraževanje
Vzgoja in izobraževanje v osnovni šoli in srednji šoli mora
vsebovati tudi elemente varnostno-zdravstvene kulture. Izobraževanje in
usposabljanje učencev in dijakov iz varnosti in zdravja pri delu mora postati
obvezen del učnega programa na šolah vseh stopenj. Dosledno je potrebno
uveljaviti načela varnega in zdravega dela pri praktičnem delu v delavnicah in
laboratorijih. Zato je potrebno z dodatnim izobraževanjem ustrezno usposobiti
pedagoški kader.
Visokošolski dodiplomski in podiplomski študij
Visokošolski študij iz varnosti pri delu je treba prenoviti,
tako da bo uravnoteženo pridobivanje znanja s področja varnosti in zdravja. V
študije, ki izobražujejo za poklice, povezane z vzpostavljanjem načel varnega
in zdravega dela se uvedejo predmeti, ki obravnavajo osnove varnega in zdravega
dela. S tem se omogoči ustrezna predizobrazba za podiplomski študij varnosti in
zdravja na več dodiplomskih programih. 
S podiplomskimi študijskimi programi je treba omogočiti
pridobivanje specialnega znanja za zdravstveno medicinski del varnosti in
tehniško varnost, pa tudi razvoj vrhunskih strokovnjakov ter
znanstvenoraziskovalno delo s področja varnosti in zdravja. 
Po uveljavitvi kreditnega sistema študija na slovenskih
univerzah in visokošolskih zavodih bo ta znanja mogoče nabirati na različnih
fakultetah preko nabiranja ustreznega števila kreditnih točk. 
Država si bo prizadevala vzpostaviti tesnejše sodelovanje med
številnimi institucijami, ki se ukvarjajo z izobraževalnimi programi. Zlasti se
bo vzpostavilo tovrstno sodelovanje med univerzami (Ljubljana, Maribor,
Primorska) kakor s posameznimi visokošolskimi izobraževalnimi centri (Koper,
Nova Gorica, Portorož, Celje, Murska Sobota idr.) ter višješolskimi
institucijami. Poleg tega se bo vzpostavil sistem načrtnega izvajanja
posameznih znanstvenih raziskav na fakultetah v sodelovanju s posameznimi
podjetji in zavodi, zlasti tistimi, ki so registrirani za
znanstvenoraziskovalno dejavnost. 
Zaradi naše specifičnosti, zlasti danosti glede kadrovskih in
materialnih možnosti si bo država prizadevala vzpostaviti sistem tesnega
sodelovanja med izobraževalnimi institucijami s področja varnosti in zdravja
pri delu v posameznih državah EU.
Ostale vrste izobraževanj
Zaradi predloga, da izobraževanja in usposabljanja na ravni
delodajalcev in izvoljenih predstavnikov delavcev izvajajo nosilci izobraževanj
in usposabljanj sami oziroma ob sodelovanju z zunanjimi izvajalci se okrepijo
izobraževalne sekcije na ravni Gospodarske zbornice, obrtnih zbornic, Kmetijsko
gozdarske zbornice in sindikatov. Ti v sodelovanju s Šolo za javno zdravje,
zbornicami strokovnih delavcev in Uradom za varnost in zdravje pri delu
pripravljajo popolne kataloge znanj, ki se letno dopolnjujejo in spreminjajo.
Prav tako organizirajo izobraževanja ter skrbijo za ustrezen izobraževalni
kader. 
Med izvajalce izobraževanj na ravni delodajalcev in
sindikatov je prištevati: pooblaščene organizacije, zbornice strokovnih
delavcev, organizacije delodajalcev, sindikate, Ministrstvo za zdravje,
Inštitut za medicino dela, visokošolske zavode, Ministrstvo za delo, družino in
socialne zadeve, Zavarovalnico za varnost in zdravje pri delu.
9.3.2. Ukrepi na ravni delodajalca
9.3.2.1. Uvod
V Sloveniji se zaključuje proces lastninskega preoblikovanja
podjetij. Večji del podjetij je uspešno končalo notranje prestrukturiranje, ki
je privedlo do sprememb lastniških odnosov ter s tem transparentnega in
odgovornega upravljanja poslovnih funkcij v podjetju, tudi na področju
zagotavljanja in izvajanja varnosti in zdravja pri delu. 
Kljub lastninskemu preoblikovanju podjetij država preko
svojih lastniških deležev še vedno upravlja z večjim številom podjetij, zlasti
tistih, ki so se v začetku 90 let znašla v izjemni gospodarski krizi
(jeklarstvo, kovinsko-predelovalna industrija, lesarstvo, tekstilna in
usnjarska industrija idr.). Poleg tega država upravlja s podjetji, ki so zanjo
še posebej strateškega značaja, zlasti na področju prometa in zvez. Nič manj
pomemben delež neposrednega vpliva države je na področju javnih služb kot so
zdravstvo, šolstvo, policija, državna uprava, kultura idr. Število zaposlenih v
podjetjih, kjer ima država odločujoči upravljalski vpliv je še vedno
precejšnje. S tega vidika je država še vedno največji delodajalec v RS. Zato je
njena skrb in odgovornost za vzpostavitev ustreznega sistema varnosti in
zdravja pri delu toliko večja. 
V gospodarskih družbah, kjer je bil končan proces
prestrukturiranja je čedalje vidnejši napredek pri urejanju razmer na področju
varnosti in zdravja pri delu. K temu je pripomoglo več faktorjev, zlasti
prispeva svoj delež vzpostavljen sistem odgovornosti delodajalca za varnosti in
zdravja pri delu. 
Pomemben vpliv pri urejanju razmer s področja varnosti in
zdravja pri delu imajo delavci kakor tudi sindikati. Oboji se zavedajo svojih
odgovornosti kakor tudi pravic, ki jim gredo iz delovno-pravne zakonodaje, med
drugim tudi s področja varnosti in zdravja pri delu. S sistemskimi ukrepi na
nivoju države, delodajalskih in delojemalskih organizacij bo potrebno krepiti
tudi odgovornost delavcev za lastno varnost in zdravje in za varnost in zdravje
njihovih sodelavcev. 
Osveščenost delavcev na področju varnosti in zdravja pri delu
prinaša pomemben napredek pri vzpostavljanju ustrezne ravni celovite varnosti
pri delu. Temu sta pripomogla tudi vedno večja splošna in poklicna
usposobljenost zaposlenih s področja varnosti in zdravja pri delu. 
Varnost in zdravje pri delu postaja v socialno tržnem
gospodarstvu čedalje izrazitejša ekonomska kategorija. Delodajalci vedno bolj
natančno ocenjujejo delovne procese znotraj poslovnega sistema med katerimi se
daje vedno večji poudarek obvladovanju celovite kakovosti, razvoju, ceni
oziroma stroškom proizvodnje kar jih naredi ustrezno konkurenčne na trgu. 
Varnost in zdravje pri delu bo imela vse večji vpliv na
ekonomsko uspešnost posameznega podjetja, zato se bo temu področju posvečala
vse večja pozornost. Prost pretok blaga bo čedalje bolj vplival na poslovne
poteze gospodarskih družb, saj se bodo morala podjetja v veliki meri soočiti s
tujo konkurenco. Uspešnost podjetij, zlasti velikih poslovnih sistemov, se bo
čedalje bolj merila v tržnem deležu prodaje, ki je v neposredni povezavi s
kakovostno izdelanim proizvodom oziroma storitvijo. 
Podjetja, zlasti tista, ki poslujejo na tujih trgih, še
posebej tistih z visoko gospodarsko in ekonomsko razvitostjo, so se v začetku
90 let soočila z nujnostjo vzpostavitve sistema kakovosti. Najpogosteje se za
obvladovanje kakovosti v podjetju uporabljajo standardi ISO iz serije 9000
oziroma standardi EN iz serije 45000. V posameznih gospodarskih panogah kot je
npr. avtomobilska industrija pa podjetja uvajajo sisteme obvladovanja
kakovosti, ki je posebej prilagojena specifičnim zahtevam poslovnih partnerjev.
Poleg tega se v državi uspešno uveljavljajo standardi ravnanja z okoljem EN
14000 in v zadnjem času sistemi kakovosti poslovne odličnosti. 
Vsi sistemi neposredno vključujejo elemente varnosti in
zdravja pri delu, zato bo država s tega vidika posebej spodbujala tako
gospodarske sisteme kot javne zavode in ustanove za vzpostavljanje in krepitev
sistemov kakovosti. Poleg tega pa bo preko svojih institucij pripravila sistem
obvladovanja varnosti in zdravja pri delu. 
Pri vzpostavitvi sistema kakovosti na področju varnosti in
zdravja pri delu bo imelo ključno vlogo Ministrstvo za delo, družino in
socialne zadeve, skupaj z Inšpektoratom RS za delo.
9.3.2.2. Ocena tveganja
S popolno uveljavitvijo zakona o varnosti in zdravja pri delu
se bo uveljavila izjava o varnosti z oceno tveganja kot pomemben pokazatelj
stanja varnosti in zdravja pri delu v podjetju. 
Prve izkušnje pri izdelavi ocene tveganja z izjavo o varnosti
so pokazale, kljub siceršnji nepripravljenosti in neizkušenosti delodajalcev,
interes in pozitivne učinek v samem pristopu k urejanju varnosti in zdravja pri
delu. Vodstva podjetij si prizadevajo z oceno tveganja pridobiti objektivno
oceno stanja varnosti in zdravja pri delu, ki je osnova za vzpostavitev ter
izvajanje učinkovitih varstvenih ukrepov. Z izdelavo ocene tveganja se bo
delodajalce dodatno spodbudilo k odgovornejšemu ravnanju in obvladovanju
poslovnega sistema, s čimer se lahko realno pričakuje dvig ravni varnosti in
zdravja pri delu. 
Država bo pozorno spremljala učinke ocene tveganj z izjavo o
varnosti pri delodajalcih s tem, da bo posebej nadzorovala izpolnjevanje
obveznosti, ugotovljenih pri oceni tveganja posameznega delodajalca. V ta namen
bo posebej izvajala program izobraževanja in usposabljanja za inšpektorje za
delo. Poleg tega bo prenašala svoje ugotovitve na zainteresirana združenja, ki
jih bo sproti seznanjala z aktualnimi ugotovitvami na področju varnosti in
zdravja pri delu.
9.3.2.3. Omogočanje uravnotežene delavske participacije
Soupravljanje delavcev na področju varnosti in zdravja pri
delu je v interesu tako države kot delodajalca, saj omogoča pravočasno
ukrepanje za odpravljanje vzrokov okvar zdravja zaposlenih. Ta interes
delodajalca se bo še okrepil zaradi diferencirane prispevne stopnje obveznega
zdravstvenega in invalidskega zavarovanja za primer poškodbe in poklicne
bolezni ter zaradi nastajajoče sodne prakse v zvezi z odškodninami delavcem, ki
so se pri delu poškodovali ali poklicno oboleli. Toda ne gre le za nadzor
stroškov. Sodobna razvita podjetja so zainteresirana za sodelovanje delavcev na
področju varnosti in zdravja pri delu kot elementu v sistemu poslovne
odličnosti (Total Quality Managment). Ni naključje, da je varnost in zdravje
pri delu ter soupravljanje delavcev na tem področju tako v Sloveniji kot v
državah EU pogosto najbolj razvito prav pri delodajalcih, ki dosegajo odlične
poslovne rezultate. 
Državni organi in zlasti inšpekcija za delo lahko predvsem z
metodami svetovanja delodajalcu omogoča uveljavljanje vloge delavskega zaupnika
za varnost in zdravje pri delu. Država lahko spodbuja delavsko participacijo
tudi s kaznovalnimi ukrepi inšpekcije dela. Na vsebinsko, in torej ne zgolj
formalno, uveljavljanje delavskega soupravljanja na področju varnosti in
zdravja pri delu pomembno vplivajo tudi javne kampanje državnih institucij,
sindikatov in delodajalskih organizacij, ki povečujejo občutljivost
prebivalstva za tveganja za zdravje, povezana z delom. 
Delavska participacija na področju varnosti in zdravja pri
delu je predvsem tvorno sodelovanje med delodajalcem in zaposlenimi delavci. Za
učinkovito delavsko participacijo na področju varnosti in zdravja pri delu je
zato potrebno na uravnotežen način vključiti svet delavcev oziroma delavske
zaupnike za varnost in zdravje pri delu v oblikovanje politike varnosti in zdravja
pri delu pri delodajalcu. 
Zakonodajalec ter organi inšpekcijskega nadzorstva bodo
morali v prihodnosti posvetiti posebno pozornost organizaciji sodelovanja
delavcev pri upravljanju na področju varnosti in zdravja pri delu pri malih
delodajalcih. Raven varnosti in zdravja pri delu je namreč pri malih
delodajalcih nižja kot pri večjih delodajalcih z lastnimi strokovnimi službami.
Izkušnje kažejo, da je pri malih delodajalcih, ki zaposlujejo majhno število
delavcev (pogosto le enega ali dva), potrebno dopustiti specifične oblike
delavskega predstavništva. Pretehtati je treba možnost, ali bi bil sprejemljiv
skupni zunanji delavski zaupnik za zaposlene več manjših delodajalcev na
določenem območju. Delodajalci bi si delili stroške za njegovo delo (podrobnosti
določene s kolektivno pogodbo). Takšna rešitev, ki se v zvezi s sindikalnimi
zaupniki že izvaja po kolektivni pogodbi za zaposlene v obrti, zaenkrat ni
mogoča. Zakon o sodelovanju delavcev pri upravljanju namreč določa, da imajo
pravico biti izvoljeni v svet delavcev (pasivna volilna pravica) le delavci, ki
imajo aktivno volilno pravico in so zaposleni pri delodajalcu nepretrgoma vsaj
12 mesecev. To načelo velja tudi pri volitvah delavskih zaupnikov za varnost in
zdravje pri delu. 
Zakon o varnosti in zdravju pri delu med drugim določa, da
mora delodajalec zagotoviti in financirati ustrezne oblike usposabljanja članov
sveta delavcev oziroma delavskega zaupnika za varnost in zdravje pri delu.
Usposabljanje izvoljenih delavskih predstavnikov ni enako usposabljanju za
varno delo delavcev, ampak mora biti specifično za zagotovitev učinkovitosti
kolektivnega zastopanja interesov delavcev na področju varnosti in zdravja pri
delu. Delavskim zaupnikom mora posredovati specifična znanja, ki jim šele
omogočajo, da se znajdejo v svoji vlogi. Pomembno je, da v skladu z zakonom o
sodelovanju delavcev pri upravljanju o izbiri izobraževalnega programa, pogosto
po posvetu s sindikatom, samostojno odločajo delavski zaupniki oziroma sveti
delavcev. Delodajalec na to izbiro nima pravice vplivati, mora pa usposabljanje
v dogovorjenem obsegu financirati. 
V državah Evropske unije z daljšo tradicijo delavskih
zaupnikov za varnost in zdravje pri delu to usposabljanje ne izvaja
delodajalec. Usposabljanje delavskih zaupnikov za varnost in zdravje pri delu
se praviloma izvaja v več stopnjah. Po podatkih Tehničnega urada Evropske
sindikalne konfederacije 95% usposabljanj izvoljenih delavskih zaupnikov za
varnost in zdravje pri delu organizirajo reprezentativne sindikalne organizacije.
Takšnih usposabljanj se udeleži do 80% vseh izvoljenih delavskih zaupnikov. 
Dodatna usposabljanja izvoljenih delavskih zaupnikov pa v
državah EU praviloma organizirajo strokovne institucije, kot so nezgodne
zavarovalnice za primer poškodb pri delu in poklicnih bolezni. Poslanstvo teh
zavarovalnic je namreč specifično usposabljanje različnih profilov zaposlenih:
varnostnih inženirjev, članov uprave, delavcev posameznih poklicev, delavskih
zaupnikov itd. Ta usposabljanja so seveda vezana na specifične nevarnosti in
tveganja v posameznih dejavnostih. 
Slovenske sindikalne organizacije bodo morale prevzeti svoj
del odgovornosti za učinkovit sistem varnosti in zdravja pri delu v prihodnjem
obdobju. V skladu z zakonom bodo organizirale volitve svetov delavcev in
delavskih zaupnikov za varnost in zdravje pri delu. Za izvoljene predstavnike
delavcev pa bodo morale organizirati usposabljanja, ki bodo tem omogočala
učinkovito predstavljanje interesa zaposlenih do varnosti in zdravja na
delovnem mestu.
9.4. Aktivnosti in ukrepi na drugih, s področjem varnosti
in zdravja pri delu povezanih področjih
9.4.1. Uvod
V okviru novega pristopa (New Approach) je sistem direktiv EU
osnovan na dveh členih Amsterdamske pogodbe (Treaty of Amsterdam) in sicer 95.
člen (bivši 100.a člen Rimske pogodbe Treaty of Rome) določa zahteve za varnost
proizvodov, med tem ko je varna uporaba proizvodov določena z direktivami
osnovanimi na 137. členu (bivši 118.a člena Rimske pogodbe). 
Direktive EU, ki so povezane s področjem varnosti in zdravja
pri delu in jih je potrebno implementirati v naše predpise so: 
– Direktiva 98/37/EC o približevanju zakonodaje držav članic
v zvezi s stroji; 
-       
Direktiva 73/23/EEC o električni opremi, ki je namenjena uporabi v
določenem napetostnem območju; 
-       
Direktiva 89/686/EEC o približevanju zakonodaje držav članic v zvezi z
osebno varovalno opremo; 
-       
Direktiva 94/9/EC o približevanju zakonodaje držav članic v zvezi z
opremo in varovalnimi sistemi, namenjenimi za uporabo v potencialno
eksplozivnih ozračjih; 
-       
Direktiva 82/130/EEC o približevanju zakonodaje držav članic v zvezi z
električno opremo, ki se uporablja v potencialno eksplozivnih ozračjih in
rudnikih, kjer se pojavlja jamski plin; 
-       
Direktiva 82/501/EEC o nevarnostih za velike industrijske nezgode; 
-       
Direktiva 95/16/EC o približevanju zakonodaje držav članic v zvezi z
dvigali; 
-       
Direktiva 92/59/EEC o splošni varnosti proizvodov; 
-       
Direktiva 89/336/EEC o približevanju zakonodaje držav v zvezi z
elektromagnetno kompatibilnostjo. 
Cilj teh direktiv oziroma predpisov je zagotoviti načrtovanje
in izdelavo varnih izdelkov ter odpravo tehničnih ovir za trgovanje. Ciljna
skupina teh zahtev so osebe in kjer je to potrebno domače živali in lastnina.
Pokritost aktivnosti z vidika standardizacije je oblikovanje, izdelava in plasiranje
na trg proizvode oziroma opremo tako za profesionalni kot za neprofesionalni
namen. To pomeni, da so proizvodi (stroji, oprema itd.) v uporabi pri
gospodarskih subjektih kot v prostem času (hoby programi itd.). Način izražanja
teh direktiv je v bistvenih varnostnih in zdravstvenih zahtevah ter tehničnih
specifikacijah, ki izhajajo iz harmoniziranih standardov. Ti standardi določajo
tudi presojo o skladnosti z bistvenimi zahtevami, katerih osnova je visok nivo
varnosti.
9.4.2. Novi predpisi, ki se nanašajo na načrtovanje in
izdelavo proizvodov
Zakon o splošni varnosti proizvodov (Uradni list RS, št.
23/99) določa, da se v promet lahko dajejo samo varni proizvodi. To pomeni, da
je varen vsak proizvod, ki v normalnih ali razumno predvidljivih pogojih uporabe
ne predstavlja nikakršne nevarnosti ali samo minimalno nevarnost, povezano z
uporabo proizvoda in se šteje za sprejemljivega in skladnega z visokim nivojem
varnosti in zdravja vseh. 
Zakon o tehničnih zahtevah za proizvode in o ugotavljanju
skladnosti (Uradni list RS, št. 59/99) ureja način predpisovanja tehničnih
zahtev za proizvode in postopkov ugotavljanja skladnosti s predpisanimi
zahtevami ter izdajo tehničnih predpisov s katerimi pristojni ministri za
posamezne proizvode oziroma družine proizvodov natančneje uredijo tako tehnične
zahteve, ki jih morajo proizvodi izpolnjevati, postopke in ugotavljanje
skladnosti s predpisanimi zahtevami, organe oziroma pogoje, ki jih morajo
organi izpolnjevati, ki sodelujejo v postopkih ugotavljanja skladnosti, listine
ki morajo biti priložene ob dajanju v promet oziroma ob pričetku uporabe,
obveznosti in način označevanja itd. 
Implementacija navedenih direktiv EU, ki se nanašajo na
načrtovanje in izdelavo proizvodov je zelo pomemben del aktivnosti v smislu
medresorskega usklajevanja, kajti ministri, v skladu s svojimi pristojnostmi po
predpisih o delovnem področju ministrstev, lahko po predhodnem mnenju ministra
pristojnega za koordinacijo tehnične zakonodaje, ob upoštevanju mednarodnih
načel in prevzetih obveznosti iz dvostranskih in večstranskih sporazumov o
preprečevanju in odpravi nepotrebnih ovir, izdajo tehnične predpise, s katerimi
predpišejo tehnične zahteve za proizvode. To se še posebej nanaša na postopke
ugotavljanja skladnosti kadar je to nujno zaradi zavarovanja javnega interesa
za zagotovitev varnosti, varovanja življenja in zdravja ljudi, varstva okolja,
varstva premoženja itd. 
V praksi bo potrebno vzpostaviti mehanizme tako, da bo
izpolnjena zahteva, da smejo biti dani v promet samo proizvodi oziroma se smejo
začeti uporabljati samo, če so skladni s predpisanimi tehničnimi zahtevami, če
je bila njihova skladnost ugotovljena po predpisanem postopku in če so označeni
v skladu s predpisi.
9.4.3. Predpisi in standardi za varnost strojev in
naprav
Osnovni namen novih predpisov s področja konstruiranja in
izdelovanja strojev in naprav je zagotoviti oblikovalcem, izdelovalcem in
drugim celoten okvir in smernice za izdelovanje strojev, katerih namembnostno
določena uporaba bo varna. To pomeni, da mora biti usklajevanje zakonodaje v
tem primeru omejeno le na tiste zahteve, ki so potrebne za izpolnjevanje nujnih
in bistvenih zdravstvenih in varnostnih zahtev v zvezi s stroji na da morajo te
zahteve, ki so bistvene, določevati ustrezni predpisi. 
Potrebno je upoštevati pomembnejše varnostne in zdravstvene
zahteve, da se zagotovi varnost strojev, v smislu izpolnjevanja zahteve o
upoštevanju stanja strok, ter tehnične in ekonomske značilnosti. 
Tako lahko nekdo daje v uporabo stroje in zagotovi namensko
uporabo, le če so izključene možnosti uporabe izven namena in pogojev, ki so s
predpisi in standardi določeni. 
Osnovna zahteva novih predpisov za varnost strojev je, da bi
pomagali proizvajalcem dokazati skladnost z bistvenimi zahtevami, poleg tega pa
morajo izpolnjevati zahteve, ki izvirajo iz usklajenih evropskih standardov. 
Pri oblikovanju in izdelavi strojev je pomembno upoštevati
tudi dejstvo, da je mogoče družbene izdatke za veliko število nezgod, ki
nastanejo neposredno zaradi uporabe strojev zmanjšati že samo s samo varno
zasnovo in konstrukcijo strojev, pravilno namestitvijo in vzdrževanjem. Za to
bodo morale na ustreznih delavnicah strokovne inštitucije in strokovna
združenja s temi zahtevami in ukrepi seznanjati konstruktorje, projektante in
izdelovalce strojev. 
Cilj vseh izvedenih ukrepov mora biti v preprečevanju
vsakršne nevarnosti za čas, ki je predviden za obratovanje strojev, vključujoč
tudi faze montaže in demontaže, pa tudi kadar nastanejo nevarnosti za poškodbe
zaradi predvidljivih nenavadnih razmer. 
Eno najpomembnejših in najučinkovitejših sredstev pri
odstranjevanju tehničnih ovir za svobodno trgovanje so harmonizirani standardi.
To so neobvezni dokumenti, ki vsebujejo dogovorjena priporočila ali navodila,
ki jih je smotrno upoštevati. So osnova, na kateri lahko gradimo konkurenčnost
gospodarstva, hkrati po omogočajo varnost ljudi in varovanje okolja. Naloga
slovenske standardizacije je ustvariti razmere, da gospodarstvo lahko te
standarde sooblikuje in uporablja ter s tem enakovredno vstopa v mednarodni
gospodarski prostor.
9.4.4. Nadzorstvo
Zakon o splošni varnosti proizvodov določa, da Vlada RS lahko
določi inšpekcijski organ, ki bo nadzoroval ukrepanje vseh pristojnih
inšpekcijskih organov ter njihova pooblastila pri izvajanju usklajevanja. Izpolnjevanje
določb tega zakona namreč nadzorujejo inšpekcijski organi v skladu s
pristojnostmi za posamezne proizvode. Pristojni inšpektorji imajo poleg
pooblastil za ukrepanje, ki izhajajo iz posameznih predpisov tudi dodatna
pooblastila, da: 
-       
zahtevajo izpolnjevanje pogojev za zagotavljanje varnosti proizvodov,
preden so le ti dani v promet; 
-       
prepovedo dajanje v promet oziroma odredijo umik iz prometa proizvode,
ki so se izkazali za nevarne in se izvedejo dodatni ukrepi, ki zagotovijo, da
bo prepoved upoštevana itd. 
Posebej pomembno bo, da bodo osebe, ki bi utegnile biti
izpostavljene nevarnosti ustrezno obveščene o nevarnostih ter da bodo
odstranjeni nevarni proizvodi, če bo to nujno za varnost in zdravje ljudi.
10. BODOČI INSTITUCIONALNI OKVIR
10.1. Zbornica varnosti in zdravja pri delu
Država bo podprla prizadevanja Zbornice varnosti in zdravja
pri delu pri krepitvi njene vloge pri oblikovanju potrebnih pogojev za
opravljanje strokovnih nalog varnosti in zdravja pri delu tudi s postopnim
prenosom javnih pooblastil za opravljanje naslednjih nalog: 
-       
podeljevanje in odvzem dovoljenj za delo za opravljanje strokovnih nalog
varnosti pri delu; 
-       
opravljanje nadzora na delovanjem podjetij z dovoljenjem za delo; 
-       
opravljanje strokovnih izpitov in drugih strokovnih usposabljanj s
področja varnosti pri delu. 
Zbornica varnosti in zdravja pri delu bo v postopku
pridobivanja javnih pooblastil sistemsko krepila kadrovsko, organizacijsko in
tehnično sestavo. 
S predvidenim načinom organiziranosti in pristojnosti
Zbornice varnosti in zdravja pri delu bo zagotovljena ustrezna strokovnost
izvajalcev, vključno z učinkovitim nadzorom nad opravljanjem storitev s
področja varnosti in zdravja pri delu.
10.2. Visokošolski zavodi
Katedra za varstvo pri delu
V okviru Fakultete za kemijo in kemijsko tehnologijo se
pripravlja prenova dodiplomskega in podiplomskega študija. Temu programu bo
sledil podiplomski program (magistrski in doktorski študij) s področja varnosti
pri delu. Katedra si bo še naprej prizadevala s posredovanjem novih znanj preko
posvetovanj, delavnic in tečajev za ciljne skupine. Raziskovalno delo bo
usmerila v temeljne in aplikativne raziskave s področja varnosti in povezave
varnosti z ostalimi strokami. 
Katedra si bo v okviru fakultete še posebej prizadevala za
iskanje stičnih točk varnosti in zdravja, ki jih bo poskušala realizirati
skupaj z medicino dela v obliki skupnih študijskih – izobraževalnih programov
in raziskav.
Katedra za javno zdravje
Katedra za javno zdravje Medicinske fakultete ima v svoji
sestavi tri predmete: socialno medicino, higieno in medicino dela, prometa in
športa. 
Namen dodiplomskega študija pri predmetu medicine dela,
prometa in športa je, da bi študentje spoznali in razumeli osnovne proučevanj
tveganj, obremenitev in škodljivosti v delovnem okolju, vpliv le-teh na
zmogljivost posameznih organov in organskih sistemov in človeka v celoti, na
njegovo zdravje in delazmožnost, hkrati s tem naj bi spoznali tudi osnovne
principe ergonomije oziroma humanizacije dela v najširšem smislu in promocije zdravja
v delovnem okolju. 
V naslednjih letih bomo tako kadrovsko kot tudi strokovno
obogatili delo Katedre v smislu prenove študija na fakulteti, izpeljali večje
povezave znotraj celotnega stebra predmeta javnega zdravja ter tako vse
zdravnike (ne samo specialiste medicine dela) v še večji meri pripravili za
delo na področju aktivnega zdravstvenega varstva zaposlenih. Hkrati želimo
predmet še bolj približati trendom in razvoju stroke v svetu (povezovanje
kateder in študijske izmenjave) ter predvsem na področju bivše skupne države.
Podiplomsko izobraževanje
Podiplomsko izobraževanje in znanstvenoraziskovalno delo iz
varnosti in zdravja pri delu naj se oblikuje po vzgledu že vpeljanih
interdisciplinarnih študijev (npr. biomedicine ali varstva okolja) ali primerljivih
t. i. public health schools v tujini. 
Zaradi interdisciplinarnosti študija bo potrebna tesna
povezava med visokošolskimi zavodi, ki že izvajajo posamezne programe, npr.
Medicinsko fakulteto Univerze v Ljubljani oziroma njeno katedro za socialno medicino,
higieno in medicino dela, Fakulteto za kemijo in kemijsko tehnologijo Univerze
v Ljubljani, ter drugimi institucijami, upravnimi organi, Svetom za varnost in
zdravje pri delu in zavarovalnico za varnost in zdravje pri delu. 
Študijski program bi moral omogočiti pridobitev znanja iz
ergonomije, industrijske higiene, inšpekcijskih nalog s področja varnosti in
zdravja ter promocije zdravja na delovnem mestu, pa tudi higiene, socialne
medicine, epidemiologije, medicine dela, sociologije, psihologije, pedagogike,
komunikologije, ekonomike, menedžmenta, organizacije, prava, biostatike,
znanstvene informatike in podobno. 
Študijski program bi moral biti horizontalno in vertikalno
povezan z drugimi dodiplomskimi in podiplomskimi študijskimi programi, ki jih
je potrdil Svet RS za visoko šolstvo. 
Temeljni cilj tako zasnovanega študija je poglobljeno
podiplomsko izobraževanje na različnih področjih javnega zdravja, kot so
metodologija in praksa v zvezi s promocijo zdravja, varovanje okolja, javna
zdravstvena dejavnostjo in zdravstveni manegment, vse s poudarkom na
raziskavah, sodelovanju z javnostjo, vodenju celostnih projektov, izdelavo
presoj vplivov na zdravje, kakovost dela ipd.
10.3. Inštitut za medicino dela prometa in športa
V Sloveniji imamo že doktrinarno inštitucijo za zdravje pri
delu, to je Inštitut za medicino dela, prometa in športa. Ministrstvo za
zdravje je sklenilo dejavnost okrepiti z novimi strokovnjaki. Zaradi izrazito
neklinične vsebine dela bo predlagalo odcepitev inštituta iz Kliničnega centra
in ustanovitev javnega zavoda. 
Inštitut bo še naprej usmerjen v zdravje pri delu, pospešeno
se bo razvijala zahtevnejša strokovna dejavnost, raziskovalno delo na področju
razvoja doktrine, predvsem verifikacije poklicnih bolezni, humanizacije dela, preučevanja
vplivov ekoloških, ergonomskih, psiholoških in organizacijskih dejavnikov
tveganja na zdravje delavcev, pospešeno bo izobraževanje tako inštitutskega kot
zunajinštitutskega kadra na področju zdravja pri delu na vseh nivojih, razvijal
bo publicistično dejavnost in promocijske aktivnosti za zdravje pri delu.
10.4. Izvajanje medicine dela, prometa in športa
V prihodnjem obdobju bomo zagotovili predvsem boljše
sodelovanje s strokovnjaki s področja tehničnega varstva pri delu, hkrati pa bi
želeli, da bi bilo naše delo predvsem usmerjeno v »zdravljenje« delovnega
okolja. Preventivni zdravstveni pregledi naj bi z novim pravilnikom postali
strogo usmerjeni na podlagi izdelave analize tveganja v znane obremenitve in
škodljivosti, hkrati pa naj bi več aktivnosti usmerili tudi v proučevanje
pojavnosti kazalcev negativnega zdravja (predvsem poklicnih bolezni in bolezni
v zvezi z delom, pa tudi poškodb, invalidiziranja, bolniškega staleža pa vse do
utrujenosti itd.), ugotavljanje vzrokov ter pripravo ukrepov za odpravo,
zmanjšanje (odpravljanje), torej v širšem smislu za ergonomsko bolj urejeno in
humano delovno okolje. Specialnost medicine dela naj ne bi bila pretežno delo v
ambulanti, ampak v vse večji meri delovno mesto (okolje) – torej v najširšem
smislu ne zdravljenje poklicno obolelih, ampak v pretežni meri »zdravljenje«
delovnih mest (delovnega okolja), da do posledičnih kazalcev negativnega
zdravja ne bi prihajalo.
10.5. Enota za varovanje zdravja delavcev
Bodoča usmeritev dela strokovnjakov varovanja zdravja
delavcev bi morala biti usmerjena v tesno sodelovanje služb varnosti pri delu
in zdravja pri delu tako, da se ne bi podvajale storitve in da bi bile te
strogo usmerjene v ukrep. Dosedanja usmerjenost v odkrivanje tveganja in v
obdobne preglede tako strojev kot delavca bi se morala spremeniti v ukrepe, ki
bi jih v timu reševali glede na prioritete. Tako bi se tudi tim, ki bi za
izvedbo ukrepov skrbel spreminjal glede na vrsto ukrepa, npr. če se v podjetju
pojavi problem stresa, bo to reševal psiholog z ergonomom, če se pojavi problem
onesnaženosti delovnega mesta z določeno kemikalijo, bodo to reševali tehnolog,
zdravnik medicine dela in industrijski higienik. 
V obdobju do leta 2006 bomo spodbujali opisani način dela in
sodelovanja stroke zdravja in varnosti pri delu in preučili potrebne pravne
spremembe za uvedbo nove interdisciplinarne inštitucije: enote za varovanje
zdravja delavcev.
Št. 500-01/89-1/266
Ljubljana, dne 26. novembra 2003.
EPA 983-III
Predsednik 
Državnega zbora 
Republike Slovenije 
Borut Pahor l. r.
_______________________________
1     Vir:
Inštitut za varovanje zdravja RS 
2     Vir:
Inštitut za varovanje zdravja RS 
3     Vir:
Analize dela invalidskih komisij, Zavoda za pokojninsko in invalidsko
zavarovanje Slovenije 
4        Vir:
Inštitut za varovanje zdravja RS 
5        Vir:
Inštitut za varovanje zdravja RS 
6        Vir:
WHO 
8        Vir:
Zavod RS za zaposlovanje, Mesečne informacije, št. 11. januar 2001 
9        Vir:
Delovne migracije v Sloveniji, Statistični urad RS, zbirka Rezultati
raziskovanj, št. 748, Ljubljana, 2000 
10      Vir:
Anketa o fleksibilnosti trga delovne sile, Statistične informacije, št.
337/1999 
11      Vir:
Anketa o fleksibilnosti trga delovne sile, Statistične informacije, št.
337/1999 
12      Projekt:
“Razvoj slovenskega modela zdravja in varnosti pri delu.“ 
13      Zbrani
so bili podatki o plačah zadolženim za varnost, informiranje sodelavcev o
nevarnostih in škodljivostih, usposabljanje zaposlenih, varovalna oprema, za
zdravstvene analize delovnih mest in ocene tveganja, preiskave in meritve
delovnega okolja, zdravstveno vzgojo, ekonomske izboljšave, rekreacijo
zaposlenih, preglede in preizkuse delovne opreme, organizacijo prve pomoči,
preventivne zdravstvene preglede, za zdravstveni nadzor delovnega okolja ter
zavarovanje za poškodbe pri delu, odškodnine, ki jih ne krije zavarovanje,
nadomeščanje delavcev in škode na delovnih sredstvih in materialu 
14    Do
konca marca 2003 izdanih 281 dovoljenj za delo različnim pravnim osebam in
samostojnim podjetnikom posameznikom, za izvajanje strokovnih nalog. 
15    Vir:
Priorities and Strategies in Occupational Safety and Health Policy in the
Member States of the European Union, European Agency for Safety and Health at
Work, 2000

Priloga