I. SPLOŠNE DOLOČBE
1. člen
Ta pravilnik določa: 
-    
obseg in vsebino zdravstvenega nadzora izpostavljenih delavcev, glede na
kategorijo njihove razvrstitve in območja virov sevanj, v katerem delo poteka,
ter zdravstvene zahteve, ki jih morajo izpolnjevati izpostavljeni delavci, 
-    
izredni zdravstveni nadzor, dekontaminacijo in nadaljnje zdravljenje
izpostavljenih delavcev v primerih preseganja mejnih doz, 
-    
podajo zahteve za presojo ocene izpolnjevanja posebnih zdravstvenih
zahtev za določeno delo v delovnem okolju in odrejenih ukrepov zdravstvenega
nadzora izpostavljenih delavcev, 
-    
zdravstveni nadzor po prenehanju dela izpostavljenega delavca, 
-    
pogoje, ki jih morajo za izvajanje zdravstvenega nadzora izpostavljenih
delavcev izpolnjevati pooblaščeni zdravniki, 
-    
vodenje, vsebino in način hranjenja evidenc zdravstvenega nadzora
izpostavljenih delavcev.
2. člen
(1) Zdravstveni nadzor izpostavljenih delavcev mora
zagotavljati oceno zdravstvenega stanja izpostavljenih delavcev glede njihovega
izpolnjevanja posebnih zdravstvenih zahtev za določeno delo v delovnem okolju.
V ta namen morajo imeti pooblaščeni zdravniki dostop do vseh ustreznih
podatkov, ki jih zahtevajo, vključno s podatki o razmerah delovnega okolja v
delovnih prostorih. 
(2) Zdravstveni nadzor izpostavljenih delavcev obsega: 
-    
sodelovanje pooblaščenega zdravnika pri oblikovanju dela oziroma
delovnih mest glede na nadzorovano ali opazovano območje, 
-    
sodelovanje pooblaščenega zdravnika pri izdelavi izjav o varnosti z
oceno tveganja, 
-    
proučevanje zdravstvenega stanja skupin izpostavljenih delavcev na
podlagi preventivnih zdravstvenih pregledov in analize ravni in dinamike
kazalcev negativnega zdravja, 
-    
preventivne zdravstvene preglede: predhodni, usmerjeni obdobni in drugi
usmerjeni preventivni zdravstveni pregledi glede na kategorijo delavcev in
območje v katerem delajo, 
-    
sodelovanje pri organizaciji in izvajanju prve pomoči in izrednega
zdravstvenega nadzora izpostavljenih delavcev, 
-    
sodelovanje pri usposobitvi ekipe za reševanje in dekontaminacijo v
primeru nezgode v jedrskih in sevalnih objektih in usposobitev ekipe
hospitalnih zdravnikov za zdravljenje ponesrečencev v takem primeru (kadri,
oprema, prostori, organizacija, strokovna doktrina), 
-    
skrb nad skupinami z zmanjšano delazmožnostjo (invalidi, kronični
bolniki), 
-    
oblikovanje, posredovanje in preverjanje izvajanja enotne strokovne
doktrine na področju celovitega zdravstvenega nadzora izpostavljenih delavcev, 
-    
izvedensko in vzgojno-izobraževalno delo na tem področju, 
-    
upravljanje z zbirko zdravstvenih podatkov izpostavljenih delavcev.
3. člen
Pojmi, uporabljeni v tem pravilniku, imajo enak pomen kot
pojmi iz 3. člena zakona o varstvu pred ionizirajočimi sevanji in jedrski
varnosti (Uradni list RS, št. 50/03 – prečiščeno besedilo).
II. NAMEN, VRSTA, OBSEG, VSEBINA IN ROKI PREVENTIVNIH
ZDRAVSTVENIH PREGLEDOV
4. člen
(1) Preventivni zdravstveni pregledi izpostavljenih delavcev
se opravljajo zaradi varovanja življenja in zdravja ljudi, ugotavljanja
izpolnjevanja posebnih zdravstvenih zahtev za določeno delo v delovnem okolju,
preprečevanja poškodb, poklicnih bolezni, bolezni v zvezi z delom in
preprečevanja invalidnosti. 
(2) S preventivnimi zdravstvenimi pregledi se ugotavlja
zdravje in izpolnjevanje posebnih zdravstvenih zahtev za določeno delo v
delovnem okolju izpostavljenih delavcev.
5. člen
(1) Preventivni zdravstveni pregledi izpostavljenih delavcev
so: 
-    
predhodni preventivni zdravstveni pregledi, 
-    
usmerjeni obdobni preventivni zdravstveni pregledi, 
-    
drugi usmerjeni preventivni zdravstveni pregledi. 
(2) Obseg, vsebina in roki predhodnih in usmerjenih obdobnih
preventivnih zdravstvenih pregledov izpostavljenih delavcev so opredeljeni v
Prilogi II tega pravilnika.
6. člen
(1) S predhodnim preventivnim zdravstvenim pregledom se
ugotavlja izpolnjevanje posebnih zdravstvenih zahtev za določeno delo v
delovnem okolju za izpostavljene delavce. 
(2) Predhodni preventivni zdravstveni pregled se opravi: 
-    
pred prvo zaposlitvijo kot izpostavljeni delavec (pred začetkom
opravljanja dela), 
-    
pred ponovnim začetkom opravljanja dela izpostavljenega delavca, če
prekinitev traja več kot 12 mesecev.
7. člen
Z usmerjenim obdobnim preventivnim zdravstvenim pregledom se
v obdobjih določenih v tretjem odstavku 14. člena tega pravilnika ocenjuje
zdravstvena ogroženost izpostavljenih delavcev in izpolnjevanje posebnih
zdravstvenih zahtev za določeno delo v delovnem okolju, zaradi vpliva kritičnih
dejavnikov tveganja v tem obdobju, določenih z izjavo o varnosti z oceno
tveganja delodajalca in oceno varstva izpostavljenih delavcev pred sevanji.
8. člen
Drugi usmerjeni preventivni zdravstveni pregledi se opravijo
v skladu z 10. in 11. členom pravilnika o preventivnih zdravstvenih pregledih
delavcev (Uradni list RS, št. 87/02) in v obsegu, ki ga glede na indikacije
določi pooblaščeni zdravnik.
9. člen
Na zahtevo pooblaščenega zdravnika se po potrebi vključujejo
v zdravstvene preglede in ostale naloge zdravstvenega nadzora izpostavljenih
delavcev po tem pravilniku, zdravniki specialisti različnih strok, psihologi s
strokovnim izpitom za delo v zdravstvu in drugi strokovnjaki. Ustrezno znanje
pridobijo v okviru izobraževanja na področju varnosti in zdravja pri delu z
viri ali v območju virov ionizirajočih sevanj.
10. člen
Zdravstvene kontraindikacije so: 
-    
začasne kontraindikacije: vsa stanja, obolenja, hibe, ki začasno
omejujejo izpolnjevanje posebnih zdravstvenih zahtev za določeno delo v
delovnem okolju in 
-    
trajne kontraindikacije: vsa stanja, obolenja, hibe, ki trajno omejujejo
izpolnjevanje posebnih zdravstvenih zahtev za določeno delo v delovnem okolju.
11. člen
Posebne zdravstvene zahteve, ki jih morajo izpolnjevati
izpostavljeni delavci, se določajo glede na oceno tveganja določenega dela v
delovnem okolju s posebnim poudarkom na zdravstvenih zahtevah, ki jih določi
delodajalec na podlagi strokovne ocene pooblaščenega zdravnika in rezultatov
meritev obremenitev in obremenjenosti ter škodljivosti v delovnem okolju.
12. člen
Delavci trajno oziroma začasno ne izpolnjujejo posebnih
zdravstvenih zahtev za svoje delo, če bolehajo za katero izmed zdravstvenih
kontraindikacij iz Priloge I tega pravilnika, če te lahko vplivajo na
zdravstveno ogroženost delavca ali na njegovo zmožnost za varno delo z viri ali
v območju virov ionizirajočih sevanj.
13. člen
(1) Zdravstvene kontraindikacije iz Priloge I tega pravilnika
so okvirni normativ pri oceni izpolnjevanja posebnih zdravstvenih zahtev za
delo. Odstopanja so možna na podlagi presoje pooblaščenega zdravnika ob
upoštevanju novejših spoznanj medicinske stroke ter spremenjene zdravstvene
ogroženosti glede na delovno mesto in območje. 
(2) Ocena izpolnjevanja posebnih zdravstvenih zahtev je
presojanje skladnosti med zahtevami, obremenitvami in škodljivostmi pri delu,
ki jih opredeljujeta izjava o varnosti z oceno tveganja in ocena varstva
izpostavljenih delavcev pred sevanji, ter odzivnostjo izpostavljenega delavca
(ob pregledu odkrite bolezni, zdravstvene okvare, prirojene in pridobljene
telesne in duševne lastnosti, sposobnosti in zmogljivost delavca).
14. člen
(1) Zdravstveni nadzor izpostavljenih delavcev je lahko redni
ali izredni. Obseg in pogostost zdravstvenega nadzora izpostavljenih delavcev
je odvisen od razvrstitve izpostavljenega delavca v kategoriji (A in B), ki sta
opredeljeni v predpisu, ki določa mejne doze za izpostavljene delavce, in je
določena glede na verjetnost in velikost potencialne izpostavljenosti. 
(2) Redni zdravstveni nadzor izpostavljenih delavcev se
izvaja s preventivnimi zdravstvenimi pregledi, določenimi v prvem odstavku 5. člena
tega pravilnika. 
(3) Usmerjeni obdobni preventivni zdravstveni pregledi se
opravijo enkrat na leto za izpostavljene delavce kategorije A in enkrat na tri
leta za izpostavljene delavce kategorije B. 
(4) Izredni zdravstveni nadzor izpostavljenih delavcev
zagotovi delodajalec vsakič, ko je bila presežena ali obstaja sum, da je bila
presežena, ena od predpisanih mejnih doz, ali na zahtevo Uprave Republike
Slovenije za varstvo pred sevanji, če se oceni, da je prišlo do čezmerne
izpostavljenosti.
15. člen
(1) Po vsakem opravljenem zdravstvenem nadzoru izpostavljenih
delavcev pooblaščeni zdravnik izda zdravniško spričevalo z oceno izpolnjevanja
posebnih zdravstvenih zahtev za določeno delo v delovnem okolju za pregledanega
izpostavljenega delavca, ki jo posreduje delodajalcu. Če je potrebno, predlaga
tudi ustrezne ukrepe za boljše varovanje življenja, zdravja in izpolnjevanja
posebnih zdravstvenih zahtev za določeno delo v delovnem okolju izpostavljenega
delavca. 
(2) Glede na ugotovljeno zdravstveno stanje se v zdravniško
spričevalo vnese ena od naslednjih ocen izpolnjevanja posebnih zdravstvenih
zahtev za določeno delo v delovnem okolju: 
-    
izpolnjuje, 
-    
izpolnjuje z naslednjimi omejitvami, 
-    
ne izpolnjuje : 
-    
začasno ne izpolnjuje, 
-    
trajno ne izpolnjuje za predlagano delo, 
-    
predlagano drugo delo (z ali brez omejitev), 
-    
ocene izpolnjevanja posebnih zdravstvenih zahtev za določeno delo v
delovnem okolju ni mogoče podati, ker: 
-    
ni izjave o varnosti z oceno tveganja (zdravstvene ogroženosti delovnega
mesta), 
-    
ni končano zdravljenje, 
-    
ni končana rehabilitacija, 
-    
niso opravljeni vsi pregledi in preiskave. 
(3) Obrazca zdravniškega spričevala z oceno izpolnjevanja
posebnih zdravstvenih zahtev za določeno delo v delovnem okolju za predhodni in
usmerjeni obdobni preventivni zdravstveni pregled delavca sta v prilogah IVa in
IVb pravilnika o preventivnih zdravstvenih pregledih delavcev.
16. člen
(1) Če so mejne doze presežene, sme izpostavljeni delavec
nadaljevati z delom kot izpostavljeni delavec le pod pogoji, ki jih predpiše
pooblaščeni zdravnik na podlagi ugotovljenega zdravstvenega stanja in ocene
izpolnjevanja posebnih zdravstvenih zahtev za določeno delo v delovnem okolju. 
(2) Pooblaščeni zdravnik predpiše tudi potrebne nadaljnje
ukrepe izrednega zdravstvenega nadzora izpostavljenega delavca iz prejšnjega
odstavka, kot so npr. nadaljnji pregledi, nujno zdravljenje, ukrepi tehničnega,
organizacijskega in pravno upravnega varstva, ter sodeluje pri
dekontaminacijskih ukrepih.
17. člen
(1) Pooblaščeni zdravnik lahko predpiše zdravstveni nadzor
izpostavljenih delavcev tudi po prenehanju dela izpostavljenega delavca, če to
sledi iz ocene izpolnjevanja posebnih zdravstvenih zahtev za določeno delo v
delovnem okolju, oziroma so potrebni nadaljnji pregledi, dekontaminacijski
ukrepi ali nujno zdravljenje. 
(2) Zdravstveni nadzor izpostavljenih delavcev po prenehanju
dela izpostavljenega delavca traja toliko časa, kot je to potrebno za
zagotavljanje varovanja zdravja.
18. člen
(1) Izpostavljeni delavec, pri katerem se pri preventivnem
zdravstvenem pregledu ugotovi, da ne izpolnjuje posebnih zdravstvenih zahtev za
določeno delo v delovnem okolju, ali pri katerem se ugotovi obolenje, ne
izpolnjuje zahtev za opravljanje del, dokler traja ta nezmožnost. 
(2) O trajanju zdravstvene nezmožnosti delavca odloča
pooblaščeni zdravnik.
III. POSTOPEK IN NAČIN OPRAVLJANJA PREVENTIVNIH ZDRAVSTVENIH
PREGLEDOV
19. člen
(1) Delodajalec mora napotiti delavca na usmerjeni obdobni
preventivni zdravstveni pregled najmanj 30 dni pred iztekom roka, določenega v
tretjem odstavku 14. člena tega pravilnika. 
(2) Delodajalec zagotavlja, da izpostavljeni delavec : 
-    
ob predhodnem preventivnem zdravstvenem pregledu predloži napotnico za
predhodni preventivni zdravstveni pregled iz priloge II pravilnika o
preventivnih zdravstvenih pregledih delavcev, 
-    
ob usmerjenem obdobnem in drugem usmerjenem preventivnem zdravstvenem
pregledu predloži napotnico za usmerjeni obdobni in drugi usmerjeni preventivni
zdravstveni pregled iz priloge III pravilnika o preventivnih zdravstvenih
pregledih delavcev, 
-    
ob izrednem zdravstvenem pregledu predloži napotnico za usmerjeni
obdobni in drugi usmerjeni preventivni zdravstveni pregled iz priloge III
pravilnika o preventivnih zdravstvenih pregledih delavcev. 
(3) Če pooblaščeni zdravnik, ki opravlja preventivne
zdravstvene preglede, ni sodeloval pri oceni tveganja, mora delodajalec
predložiti izjavo o varnosti z oceno tveganja in tudi ugotovitve biološkega,
ekološkega in epidemiološkega nadzora.
20. člen
(1) Pooblaščeni zdravnik v desetih dneh po končanem
preventivnem zdravstvenem pregledu posreduje delodajalcu zdravniško spričevalo
z oceno izpolnjevanja posebnih zdravstvenih zahtev za določeno delo v delovnem
okolju izpostavljenega delavca. 
(2) Če je pri pregledu ugotovljena takšna okvara zdravja
delavca, ki ogroža njegovo življenje oziroma pomeni neizpolnjevanje posebnih
zdravstvenih zahtev za določeno delo v delovnem okolju, pooblaščeni zdravnik o
oceni ugotovljenega zdravstvenega stanja iz drugega odstavka 15. člena tega
pravilnika, takoj obvesti delodajalca, izpostavljenega delavca in njegovega
izbranega osebnega zdravnika. 
(3) Pooblaščeni zdravnik lahko na podlagi rezultatov
preventivnega zdravstvenega pregleda predlaga ukrepe za izboljšanje razmer na
delovnih mestih v delovnem okolju oziroma ukrepe za odpravo vzrokov, ki
utegnejo ogrožati zdravje delavcev, ter jih sporoči delodajalcu.
21. člen
Če gre pri usmerjenih obdobnih in drugih usmerjenih
preventivnih zdravstvenih pregledih za skupino, ki zajema 30 in več
izpostavljenih delavcev, pooblaščeni zdravnik poda in posreduje delodajalcu v
30 dneh po opravljenih pregledih tudi skupinsko poročilo, ki vsebuje najmanj: 
-    
predstavitev pregledane skupine delavcev glede na izpostavljenost
dejavnikom tveganja (zahteve, obremenitve in škodljivosti), 
-    
obseg in vsebino pregleda glede na izpostavljenost obremenitvam in
škodljivostim, 
-    
rezultate pregledov ob upoštevanju izpostavljenosti obremenitvam in
škodljivostim pri delu glede na spol, starost, delovno dobo, ugotovljene
bolezni in okvare zdravja po mednarodni klasifikaciji bolezni, zdravstveno
stanje in izpolnjevanje posebnih zdravstvenih zahtev za določeno delo v delovnem
okolju, ugotovljene poklicne bolezni, bolezni v zvezi z delom in sume na
poklicne bolezni, 
-    
primerjavo zdravstvenega stanja in izpolnjevanja posebnih zdravstvenih
zahtev za določeno delo v delovnem okolju skupine glede na ugotovitve ob
preteklem pregledu, 
-    
predlog ukrepov za zagotovitev varovanja zdravja pri delu.
22. člen
(1) Izpostavljeni delavec, delodajalec, organizacijska enota
ali oseba, odgovorna za varstvo pred sevanji, lahko pri posebni zdravniški
komisiji iz 17. člena pravilnika o preventivnih zdravstvenih pregledih delavcev
poda zahtevo za presojo ocene izpolnjevanja posebnih zdravstvenih zahtev za
določeno delo v delovnem okolju, ki jo je za izpostavljenega delavca izdelal
pooblaščeni zdravnik. 
(2) Zahtevo lahko oseba iz prejšnjega odstavka vloži v 15
dneh po prejemu zdravniškega spričevala z oceno o izpolnjevanju posebnih
zdravstvenih zahtev za določeno delo v delovnem okolju.
IV. POOBLAŠČENI IZVAJALCI ZDRAVSTVENEGA NADZORA
IZPOSTAVLJENIH DELAVCEV
23. člen
Za področje zdravstvenega nadzora izpostavljenih delavcev
imenuje minister, pristojen za zdravje, javni zdravstveni zavod, ki pripravlja,
oblikuje ter izvajalcem zdravstvenega nadzora izpostavljenih delavcev posreduje
enotno strokovno doktrino zdravstvenega nadzora izpostavljenih delavcev.
24. člen
(1) Zdravstveni nadzor izpostavljenih delavcev izvajajo
fizične ali pravne osebe, ki opravljajo zdravstveno dejavnost ali javni
zdravstveni zavodi (v nadaljnjem besedilu: pooblaščeni zdravniki), ki
izpolnjujejo pogoje za opravljanje zdravstvenega nadzora izpostavljenih
delavcev. 
(2) Uprava Republike Slovenije za varstvo pred sevanji na
osnovi strokovnega mnenja Razširjenega strokovnega kolegija za področje
medicine dela, pripravi mnenje, na podlagi katerega minister, pristojen za
zdravje, pooblasti zdravnike za opravljanje zdravstvenega nadzora
izpostavljenih delavcev. 
(3) Pooblaščeni zdravniki morajo izpolnjevati naslednje
pogoje: 
-    
izvajajo naloge pooblaščenega zdravnika v skladu z 21. členom zakona o
varnosti in zdravju pri delu (Uradni list RS, št. 56/99, 64/01), 
-    
so usposobljeni oziroma imajo zaposlenega zdravnika specialista s
področja medicine dela z veljavno licenco, ki je usposobljen za opravljanje
zdravstvenega nadzora izpostavljenih delavcev, 
-    
imajo ustrezno opremo, prostore in kadre (lastne ali pogodbene) za
izvajanje zdravstvenega nadzora izpostavljenih delavcev, 
-    
imajo najmanj pet let delovnih izkušenj na področju zdravstvenega
nadzora izpostavljenih delavcev oziroma imajo zaposlenega zdravnika specialista
s področja medicine dela, ki ima pet let delovnih izkušenj na področju
zdravstvenega nadzora izpostavljenih delavcev, 
-    
imajo znanje na področju zdravstvenega nadzora izpostavljenih delavcev,
ki ga obnavljajo ter dopolnjujejo najmanj enkrat v treh letih oziroma imajo
zaposlenega zdravnika specialista s področja medicine dela, ki znanje na
področju zdravstvenega nadzora izpostavljenih delavcev dopolnjuje in obnavlja
najmanj enkrat v treh letih. 
(4) Pooblaščeni zdravnik izpolnjuje pogoj iz druge alinee
prejšnjega odstavka, če sam oziroma pri njih zaposleni zdravnik specialist s
področja medicine dela, obnavlja in dopolnjuje znanje na področju zdravstvenega
nadzora izpostavljenih delavcev z usposabljanjem, katerega obseg, vsebino in
trajanje predlaga javni zdravstveni zavod iz 23. člena tega pravilnika, potrdi
in evidentira pa Uprava Republike Slovenije za varstvo pred sevanji.
25. člen
Pooblastilo iz prejšnjega člena se izda za določeno obdobje,
vendar za čas največ treh let.
V. EVIDENCE
26. člen
Evidence zdravstvenega nadzora izpostavljenih delavcev vodijo
in dopolnjujejo v pisni ali elektronski obliki izvajalci zdravstvenega nadzora
izpostavljenih delavcev v skladu z zakonom o zbirkah podatkov s področja
zdravstvenega varstva (Uradni list RS, št. 65/00).
27. člen
Evidence zdravstvenega nadzora izpostavljenih delavcev morajo
poleg podatkov, predpisanih za zbirke podatkov s področja zdravstvenega
varstva, in podatkov, določenih v drugem odstavku 41. člena zakona o varstvu
pred ionizirajočimi sevanji in jedrski varnosti, vsebovati tudi: 
-    
splošne podatke z identifikacijo delavca; 
-    
podatke iz izjave o varnosti z oceno tveganja za delavčevo delovno mesto
glede na območje in kategorijo delavca, ki se jih upošteva pri oceni
izpolnjevanja posebnih zdravstvenih zahtev za določeno delo v delovnem okolju; 
-    
podatke o opravljenih preventivnih zdravstvenih pregledih; 
-    
oceno izpolnjevanja posebnih zdravstvenih zahtev za določeno delo v
delovnem okolju; 
-    
mesečno, letno in življenjsko efektivno dozo izpostavljenega delavca; 
-    
predlagane ukrepe za varovanje zdravja pri delu.
28. člen
(1) Izvajalci zdravstvenega nadzora izpostavljenih delavcev
štirikrat letno poročajo v elektronski obliki Upravi Republike Slovenije za
varstvo pred sevanji o opravljenih preventivnih zdravstvenih pregledih za
preteklo trimesečje, in sicer 30 dni po zaključenem obdobju. V poročilu
navedejo identifikacijo izpostavljenega delavca, ki je opravil preventivni
zdravstveni pregled, datum pregleda in oceno izpolnjevanja posebnih
zdravstvenih zahtev za določeno delo v delovnem okolju iz zdravniškega
spričevala. 
(2) Izvajalci zdravstvenega nadzora izpostavljenih delavcev
vsako leto pripravijo poročilo o opravljenih nalogah iz 2. člena tega
pravilnika v obsegu iz prejšnjega člena ter ga v pisni ali elektronski obliki
posredujejo javnemu zdravstvenemu zavodu iz 23. člena tega pravilnika do 31.
januarja za preteklo leto. 
(3) Javni zdravstveni zavod iz 23. člena tega pravilnika
vsako leto izdela celovito poročilo o zdravstvenem nadzoru izpostavljenih
delavcev in ga v elektronski obliki posreduje Upravi Republike Slovenije za
varstvo pred sevanji do 31. marca za preteklo leto.
VI. PREHODNE IN KONČNE DOLOČBE
29. člen
Pooblaščeni zdravniki, ki na dan uveljavitve tega pravilnika
izvajajo zdravstveni nadzor izpostavljenih delavcev, morajo v treh letih po uveljavitvi
tega pravilnika uskladiti svojo dejavnost z določbami tega pravilnika.
30. člen
Z dnem uveljavitve tega pravilnika se prenehajo uporabljati
1. in 8. do 21. člen pravilnika o strokovni izobrazbi, zdravstvenih pogojih in
zdravstvenih pregledih oseb, ki smejo delati z viri ionizirajočih sevanj
(Uradni list SFRJ, št. 40/86).
31. člen
Ta pravilnik začne veljati osmi dan po objavi v Uradnem listu
Republike Slovenije.
Št. 0220-3/2003-1
Ljubljana, dne 23. decembra 2003.
EVA 2002-2711-0092
dr. Dušan Keber l. r. 
Minister za zdravje

PRILOGA
I: Zdravstvene kontraindikacije za delo v območju ionizirajočih sevanj
PRILOGA
II: Obseg, vsebina in roki preventivnih zdravstvenih pregledov izpostavljenih
delavcev
 
 
* Ta pravilnik delno povzema vsebino direktive
96/29/EURATOM, o temeljnih varnostnih standardih za varovanje zdravja delavcev
in prebivalstva pred nevarnostmi, ki jih povzročajo ionizirajoča sevanja.