I. SPLOŠNE DOLOČBE
1. člen
(1) Ta uredba v skladu z Direktivo
Evropskega parlamenta in Sveta 2004/42/ES z dne 21. aprila 2004 o omejevanju
emisij hlapnih organskih spojin zaradi uporabe organskih topil v nekaterih
barvah in lakih in proizvodih za ličenje vozil ter o spremembi Direktive
1999/13/ES (UL L št. 143 z dne 30. 4. 2004, str. 87) za izvajanje Odločbe
Komisije (ES) št. 2007/205/ES z dne 22. marca 2007 o vzpostavitvi enotne oblike
prvega poročila držav članic o izvajanju Direktive Evropskega parlamenta in
Sveta 2004/42/ES o omejevanju emisij nekaterih hlapnih organskih spojin (UL L
št. 91 z dne 31. 3. 2007, str. 48) določa obveznost plačevanja okoljske dajatve
za onesnaževanje okolja (v nadaljnjem besedilu: okoljska dajatev), ki je
posledica uporabe hlapnih organskih spojin, osnovo za obračun okoljske dajatve,
njeno višino, zavezance za plačilo okoljske dajatve, plačnike okoljske dajatve,
način njenega obračunavanja, odmere in plačevanja.
(2) Ta uredba določa tudi merila in
pogoje za vračilo plačane okoljske dajatve.
2. člen
(1) Okoljska dajatev se plačuje zaradi
onesnaževanja okolja s hlapnimi organskimi spojinami, ki nastajajo pri uporabi
organskih topil v nekaterih barvah in lakih in proizvodih za ličenje vozil (v
nadaljnjem besedilu: proizvodi z organskimi topili).
(2) Proizvodi z organskimi topili, za
katere se plačuje okoljska dajatev, so določeni v preglednicah A in B priloge
1, ki je sestavni del te uredbe.
(3) Okoljska dajatev iz prvega
odstavka tega člena je prihodek proračuna Republike Slovenije (v nadaljnjem
besedilu: RS).
3. člen
(1) Izrazi, uporabljeni v tej uredbi,
imajo naslednji pomen:
1.    
organsko topilo je katerakoli hlapna organska spojina, ki se uporablja
sama ali skupaj z drugimi snovmi, ne da bi se pri tem kemijsko spremenila, za
raztapljanje ali za razredčenje surovin, izdelkov ali odpadnih snovi ali se
uporablja kot čistilno sredstvo za raztapljanje nečistoč, kot disperzni medij,
kot sredstvo za uravnavanje viskoznosti ali površinske napetosti, kot
plastifikator ali kot zaščitno sredstvo;
2.    
premazno sredstvo na vodni podlagi (v nadaljnjem besedilu: VP) je
premazno sredstvo, katerega viskoznost se uravnava z uporabo vode;
3.    
premazno sredstvo na podlagi topila (v nadaljnjem besedilu: PT) je
premazno sredstvo, katerega viskoznost se uravnava z uporabo organskega topila;
4.    
proizvajalec proizvodov z organskimi topili je oseba s sedežem v RS, ki
izdeluje proizvode z organskimi topili za namen dajanja v promet pod svojo
blagovno znamko. Če oseba izdeluje proizvode z organskimi topili z blagovno
znamko druge osebe, se za proizvajalca proizvodov z organskimi topili šteje
imetnik blagovne znamke. Če pridobitelj proizvodov z organskimi topili vnaša na
ozemlje RS proizvode z organskimi topili z blagovno znamko pravne osebe,
registrirane v RS za proizvodnjo proizvodov z organskimi topili, se za proizvajalca
proizvodov z organskimi topili šteje imetnik blagovne znamke. Proizvajalec
proizvodov z organskimi topili šteje za proizvajalca proizvodov z organskimi
topili tudi za proizvode z organskimi topili, ki jih uporabi sam kot končni
uporabnik;
5.     pridobitelj proizvodov z organskimi topili je oseba
s sedežem v RS, ki zaradi izvajanja dejavnosti trgovine s proizvodi z
organskimi topili takšne proizvode pridobi v drugi državi članici Evropske
unije (v nadaljnjem besedilu: EU) in jih vnese na ozemlje RS ali uvozi iz
tretjih držav z namenom dajanja v promet. Pridobitelj proizvodov z organskimi
topili šteje za pridobitelja proizvodov z organskimi topili tudi za proizvode z
organskimi topili, ki jih uporabi sam kot njihov končni uporabnik.
(2) Drugi izrazi, uporabljeni v tej
uredbi, imajo enak pomen, kot ga določa predpis, ki ureja mejne vrednosti
emisij hlapnih organskih spojin v zrak iz naprav, v katerih se uporabljajo
organska topila.
4. člen
(1) Okoljske dajatve se ne plačujejo
za proizvode z organskimi topili, ki se izvozijo iz območja EU ali iznesejo v
druge države članice EU, ne glede na to, ali so proizvedeni v RS, uvoženi iz
tretjih držav ali pridobljeni iz drugih držav članic EU.
(2) Okoljske dajatve se ne plačujejo
za proizvode, v katerih so samo organska topila, ki so na ozemlju RS
pridobljena z regeneracijo proizvodov z organskimi topili.
II. OBRAČUNAVANJE IN PLAČEVANJE OKOLJSKE DAJATVE
5. člen
(1) Obveznost za obračun okoljske dajatve
nastane, ko so:
-      
proizvodi z organskimi topili, proizvedeni v
Republiki Sloveniji, prvič dani v promet v Republiki Sloveniji ali uporabljeni,
če je njihov proizvajalec tudi njihov končni uporabnik, in
-      
proizvodi z organskimi topili, pridobljeni iz
druge države članice EU ali uvoženi iz tretjih držav.
(2) Zavezanec za plačilo okoljske dajatve
(v nadaljnjem besedilu: zavezanec) je:
-      
proizvajalec s sedežem v Republiki Sloveniji,
ki daje proizvode z organskimi topili prvič v promet v Republiki Sloveniji,
-      
pridobitelj proizvodov z organskimi topili s
sedežem v Republiki Sloveniji.
(3) Ne glede na določbe prejšnjega odstavka
oseba iz prejšnjega odstavka ni zavezanec za plačilo okoljske dajatve, če je
skupna letna količina vseh proizvodov iz priloge 1 te uredbe manjša od 150 kg.
6. člen
(1) Osnova za obračunavanje okoljske
dajatve sta letno nadomestilo zaradi vodenja evidenc proizvajalcev in
pridobiteljev proizvodov z organskimi topili (v nadaljnjem besedilu:
nadomestilo) in enota obremenitve zraka z emisijo hlapnih organskih spojin (v
nadaljnjem besedilu: enota obremenitve).
(2) Enota obremenitve je enaka emisiji
 0,1 kg hlapnih organskih spojin, ki jih vsebuje izdelek z organskimi topili.
(3) Število enot obremenitve je za
posamezno kategorijo in tip proizvodov z organskimi topili določeno v
preglednicah A in B priloge 1 te uredbe.
(4) Nadomestilo plačujejo zavezanci v
dveh obrokih letno na koncu vsakega polletnega obdobja obračuna okoljske
dajatve.
(5) Okoljska dajatev se na koncu vsakega
polletnega obdobja obračuna okoljske dajatve plačuje od vsote:
-      
nadomestila in
-      
seštevka enot obremenitve za proizvode z
organskimi topili, za katere je nastala obveznost za obračun okoljske dajatve.
(6) Višino zneska okoljske dajatve za
nadomestilo in za enoto obremenitve določi Vlada RS s sklepom, ki se objavi v
Uradnem listu RS.
7. člen
(1) Evidenco proizvedenih, pridobljenih ali
uvoženih proizvodov z organskimi topili, ločeno po vrsti, količini in vsebnosti
HOS, za katere je nastala obveznost za obračun okoljske dajatve v skladu s 5.
členom te uredbe, mora voditi:
-      
proizvajalec proizvodov z organskimi topili za
proizvode z organskimi topili, ki jih daje v promet v Republiki Sloveniji, ali
jih sam uporablja kot končni uporabnik, in
-      
pridobitelj proizvodov z organskimi topili za
proizvode z organskimi topili, ki jih pridobi iz druge države članice EU ali
uvozi iz tretjih držav.
(2) Na podlagi evidenc iz prejšnjega
odstavka sestavijo osebe iz prejšnjega odstavka polletni obračun okoljske
dajatve, ki ga predložijo carinskemu organu do 20. julija tekočega leta za
januar, februar, marec, april, maj in junij tekočega leta in do
20. januarja tekočega leta za julij, avgust, september, oktober, november
in december preteklega leta.
(3) Iz obračuna iz prejšnjega odstavka
morajo biti razvidni naslednji podatki:
1.    
obdobje, za katero se plačuje okoljska dajatev;
2.    
količina proizvodov z organskimi topili, proizvedena, pridobljena ali
uvožena, po oznakah, tipih in enotah obremenitve, ki jih zaradi vsebnosti
organskih topil povzroča 1 liter teh proizvodov (v nadaljnjem besedilu: EO/l);
3.    
znesek obračunane okoljske dajatve po oznakah, tipih proizvodov z
organskimi topili in EO/l v teh proizvodih;
4.    
končni znesek za plačilo okoljske dajatve v obdobju, za katero se
plačuje okoljska dajate;
5.    
količina proizvodov z organskimi topili, po oznakah, tipih in enotah
obremenitve, ki jih je pridobitelj izvozil iz območja EU oziroma iznesel v
druge države članice EU v istem davčnem obdobju.
(4) Osebe iz prvega odstavka tega
člena morajo obračunano okoljsko dajatev plačati do zadnjega dne v mesecu, ki
sledi polletju, v katerem je nastala obveznost za obračun okoljske dajatve.
(5) Osebe iz prvega odstavka tega
člena morajo predložiti carinskemu organu polletni obračun okoljske dajatve na
obrazcu »HOS-OBR«, ki je kot priloga 2 sestavni del te uredbe. Obrazec
»HOS-OBR« je dostopen tudi na spletni strani carinskega organa.
(6) Zavezanec mora predložiti obračun
okoljske dajatve ne glede na to, ali je v predpisanem obdobju dolžan plačati
okoljsko dajatev od seštevka enot obremenitve za proizvode z organskimi topili,
ki so bili dani v promet ali uporabljeni, ali ne.
(7) Pridobitelj, ki proizvode z organskimi
topili iznese v drugo državo članico EU ali jih izvozi izven območja EU v
svojem imenu in za svoj račun in je za njih plačal okoljsko dajatev v enem od
prejšnjih obračunskih obdobij, lahko vračilo okoljske dajatve iz 11. člena te
uredbe uveljavlja na podlagi obrazca iz petega odstavka tega člena.
8. člen
Za obračunavanje obresti, doplačilo in
vračilo vplačane okoljske dajatve od seštevka enot obremenitve, postopek
prisilne izterjave, uporabo pravnih sredstev in za vsa druga vprašanja
postopka, stvarne in krajevne pristojnosti carinskega organa se uporabljajo
predpisi, ki urejajo davčni postopek, oziroma carinski predpisi.
III. PRIJAVA DEJAVNOSTI IN EVIDENTIRANJE PROIZVAJALCEV
OZIROMA PRIDOBITELJEV
9. člen
(1) Proizvajalec in pridobitelj
proizvodov z organskimi topili je dolžan carinskemu organu prijaviti, kdaj se
dejavnost, zaradi katere je zavezan obračunavati in plačevati okoljsko dajatev,
prične, spremeni ali preneha.
(2) Oseba iz prejšnjega odstavka, ki
prvič postane plačnik okoljske dajatve, mora pri carinskem organu prijaviti
dejavnost v zvezi z organskimi topili najmanj 15 dni pred začetkom opravljanja
dejavnosti.
(3) V primerih iz prvega in drugega
odstavka tega člena mora oseba iz prvega odstavka tega člena predložiti
carinskemu organu prijavo na obrazcu »Prijava HOS«, ki je kot priloga 3
sestavni del te uredbe. Obrazec »Prijava HOS« je dostopen tudi na spletni
strani carinskega organa.
(4) Če oseba iz prvega odstavka tega
člena preneha obstajati ali preneha opravljati dejavnost, zaradi katere je
dolžna obračunati in plačevati okoljsko dajatev, mora v roku 15 dni pred
predvidenim prenehanjem opravljanja dejavnosti carinskemu organu predložiti
obvestilo o prenehanju obstoja oziroma opravljanja dejavnosti na obrazcu »Prijava
HOS«. Prekinitev oziroma prenehanje opravljanja dejavnosti zaradi nepredvidenih
razlogov pa mora carinskemu organu prijaviti nemudoma na obrazcu »Prijava HOS«.
(5) Če oseba iz prvega odstavka tega
člena preneha obstajati ali preneha opravljati dejavnost, carinski organ odloči
o izbrisu iz evidence iz 10. člena te uredbe na njeno zahtevo, pri čemer hkrati
odloči tudi o obveznosti plačila zapadlih obveznosti okoljske dajatve.
10. člen
(1) Carinski organ vzpostavi in vodi
posebno evidenco proizvajalcev in pridobiteljev proizvodov z organskimi topili.
(2) Evidenca iz prejšnjega odstavka
vsebuje naslednje podatke:
1.    
firmo in sedež proizvajalca oziroma pridobitelja proizvodov z organskimi
topili ter davčno številko,
2.    
proizvode z organskimi topili po skupinah proizvodov z organskimi
topili, oznakah in tipih teh proizvodov, na katere se nanaša prijava
dejavnosti, zaradi katere je zavezan obračunavati in plačevati okoljsko
dajatev,
3.    
datum začetka, spremembe in prenehanja opravljanja dejavnosti.
IV. VRAČILO PLAČANE OKOLJSKE DAJATVE
11. člen
(1) Do vračila okoljske dajatve,
vplačane od seštevka enot obremenitve, je upravičena pravna oseba in samostojni
podjetnik posameznik, ki proizvode z organskimi topili, za katere je bila
okoljska dajatev plačana, iznese v drugo državo članico EU ali jih izvozi.
(2) Oseba iz prejšnjega odstavka (v
nadaljnjem besedilu: vlagatelj) predloži carinskemu organu zahtevek za vračilo
okoljske dajatve od seštevka enot obremenitve na obrazcu »Vračilo – HOS«, ki je
kot priloga 4 sestavni del te uredbe in dostopen tudi na spletni strani
carinskega organa, v roku 240 dni po poteku meseca, v katerem so bili proizvodi
z organskimi topili, za katere je bila okoljska dajatev plačana, iznešeni iz
ozemlja RS ali izvoženi iz območja EU. Zahtevek za vračilo okoljske dajatve,
vplačane od seštevka enot obremenitve, mora vsebovati naslednje podatke:
-      
podkategorijo in oznako proizvodov z organskimi
topili;
-      
znesek in datum plačila okoljske dajatve;
-      
kopijo računa nabave ali drugega dokumenta o
nabavi proizvodov z organskimi topili, na katerem je izjava dobavitelja, da je
okoljska dajatev obračunana, ime in naslov zavezanca, ki je okoljsko dajatev
obračunal, in višina zneska plačila ter datum obračuna in datum plačila
okoljske dajatve;
-      
navedbo dokumenta, ki dokazuje, da so bili
proizvodi z organskimi topili izneseni iz ozemlja RS ali izvoženi iz območja
EU;
-      
izjavo, da kazensko in materialno odgovarja za
resničnost navedb in da razpolaga z ustrezno dokumentacijo, ki dokazuje, da je
bila okoljska dajatev obračunana in da so bili proizvodi z organskimi topili
izneseni iz ozemlja RS ali izvoženi iz območja EU;
-      
navedbo banke in transakcijskega računa, na
katerega naj se izvrši izplačilo vračila.
(3) Vlagatelj je dolžan hraniti in na
zahtevo carinskega organa predložiti dokumente, ki dokazujejo upravičenost do
vračila okoljske dajatve, vplačane od seštevka enot obremenitve, skladno s
predpisi, ki urejajo davčni postopek.
V. NADZOR
12. člen
Nadzor nad izvajanjem te uredbe opravlja
pristojni carinski organ.
VI. KAZENSKA DOLOČBA
13. člen
(1) Z globo od 4.000 eurov do 40.000
eurov se za prekršek kaznuje proizvajalec ali pridobitelj proizvodov z
organskimi topili, ki je pravna oseba, če:
-      
prodaja proizvode z organskimi topili brez
plačila okoljske dajatve,
-      
ne prijavi dejavnosti, za katero je zavezan
plačevati okoljsko dajatev,
-      
ne predloži pravočasno obračuna okoljske
dajatve,
-      
z obračunom ne predloži podatkov, ki so
potrebni za obračun okoljske dajatve, oziroma predloži neresnične podatke,
-      
ne razpolaga z dokumenti, ki dokazujejo upravičenost
do vračila okoljske dajatve.
(2) Z globo od 4.000 eurov do 40.000
eurov se kaznuje tudi samostojni podjetnik posameznik, če stori prekršek iz
prejšnjega odstavka.
(3) Z globo od 1.000 eurov do 10.000
eurov se za prekršek kaznuje pravna oseba ali samostojni podjetnik posameznik,
ki kot obstoječi proizvajalec ali pridobitelj proizvodov z organskimi topili ne
predloži prijave svoje dejavnosti v roku iz 14. člena te uredbe ali na obrazec
»Prijava HOS« ne vpiše dejanskih količin organskih topil, ki jih je v letu 2007
dal v promet.
(4) Z globo od 1.200 eurov do 4.100
eurov se za prekršek iz prvega, drugega in tretjega odstavka tega člena kaznuje
tudi odgovorna oseba pravne osebe oziroma odgovorna oseba samostojnega
podjetnika.

Priloga 1: Področje uporabe proizvodov
Priloga 2: Obrazec HOS-OBR
Priloga 3: Obrazec – Prijava HOS
Priloga 4: Obrazec – Vračilo HOS

Uredba o okoljski dajatvi za onesnaževanje
okolja zaradi uporabe hlapnih organskih spojin (Uradni list RS, št. 122/07)
vsebuje naslednji prehodni in končno določbo:
»VII. PREHODNI IN KONČNA DOLOČBA
14. člen
(1) Obstoječi proizvajalec ali
pridobitelj proizvodov z organskimi topili je dolžan carinskemu organu
prijaviti svojo dejavnost najpozneje do 31. marca 2008, okoljska dajatev
pa se začne obračunavati 1. januarja 2008.
(2) Obstoječi proizvajalec in
pridobitelj proizvodov z organskimi topili mora pri prijavi svoje dejavnosti iz
prejšnjega odstavka vpisati v obrazec iz priloge 3 te uredbe za predvideno
letno količino HOS, izraženo v kg, količine HOS, ki jo je dal v promet v letu
2007.
15. člen
Do objave sklepa Vlade RS iz šestega
odstavka 6. člena te uredbe je višina zneska za nadomestilo enaka 400 eurov in
za enoto obremenitve enaka 0,001 eura.
16. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o okoljski
dajatvi za onesnaževanje okolja zaradi uporabe hlapnih organskih spojin (Uradni
list RS, št. 16/09) vsebuje naslednje prehodne in
končno določbo:
»PREHODNE IN KONČNA DOLOČBA
7. člen
(1) Proizvajalec in pridobitelj proizvodov
z organskimi topili, ki pred uveljavitvijo te uredbe ni bil zavezanec za
obračun in plačilo okoljske dajatve, z uveljavitvijo te uredbe pa postane tak
zavezanec, mora začeti obračunavati in plačevati okoljsko dajatev za proizvode,
ki so proizvedeni oziroma pridobljeni iz druge države članice EU ali uvoženi iz
tretjih držav po 31. decembru 2009.
(2) Proizvajalec in pridobitelj proizvodov
iz prejšnjega odstavka mora najpozneje do 20. januarja 2010 carinskemu organu
prijaviti dejavnost, zaradi katere je zavezan obračunavati in plačevati
okoljsko dajatev.
8. člen
Za proizvode z organskimi topili, ki so
pridobljeni iz druge države članice EU ali uvoženi iz tretjih držav pred 1. julijem
 2009 in za katere do uveljavitve te uredbe okoljska dajatev ni bila
obračunana, nastane obveznost za obračun z uveljavitvijo te uredbe, obračun
okoljske dajatve za te proizvode pa je treba predložiti v skladu s to uredbo
najpozneje do 20. januarja 2010.
9. člen
Ta uredba začne veljati 1. julija 2009.«.