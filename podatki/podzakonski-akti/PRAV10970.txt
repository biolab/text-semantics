1. člen
Ta pravilnik določa pogoje in ureja način opravljanja izpitov
za pridobitev potrdil o strokovnih znanjih za opravljanje nalog pooblaščenega
ocenjevalca vrednosti podjetij.
2. člen
K izobraževanju za pridobitev potrdila o strokovnih znanjih
za opravljanje nalog pooblaščenega ocenjevalca vrednosti podjetij se lahko
prijavi kandidat, ki izpolnjuje tele pogoje: 
1.     
da je zaključil najmanj študijski program druge stopnje po zakonu, ki
ureja visoko šolstvo, oziroma ima najmanj tej stopnji enakovredno izobrazbo, 
2.     
da ima najmanj dve leti delovnih izkušenj na področju, ki zahteva
strokovno znanje, potrebno za ocenjevanje vrednosti podjetij, 
3.     
da ima visoko raven aktivnega znanja slovenščine, 
4.     
da ni bil pravnomočno obsojen za kaznivo dejanje zoper premoženje
oziroma gospodarstvo in kazen še ni bila izbrisana iz kazenske evidence.
3. člen
(1) Strokovni izpit za pridobitev potrdila o strokovnih
znanjih za opravljanje nalog pooblaščenega ocenjevalca vrednosti podjetij je
sestavljen iz dveh delov. V prvem delu kandidat opravlja teoretični in
praktični izpit iz posameznih predmetov, v drugem pa predstavi in zagovarja
zaključno delo. 
(2) V prvem delu se preizkusijo kandidatova znanja iz
-       
celovite analize poslovnega okolja, dejavnosti in podjetij,
-       
finančnega modeliranja,
-       
gospodarskega prava, prava družb in upravljanja podjetij,
-       
izdelava ocene vrednosti podjetja na izbranem primeru,
-       
izbranih tem iz sodobnih poslovnih financ,
-       
metod ocenjevanja vrednosti podjetij,
-       
obdavčitve pravnih oseb in davčnega vidika poslovnih združitev,
-       
poklicne etike in poslovnega komuniciranja,
-       
posebnih poglavji pri ocenjevanju vrednosti podjetij,
-       
pregleda slovenskih računovodskih standardov ter osnov revidiranja,
-       
standardov ocenjevanja vrednosti.
(3) Naziv in vsebina posameznega predmeta ter nosilec predmeta
so določeni v predmetniku, ki je priloga tega pravilnika.
4. člen
(1) Kandidat je lahko oproščen opravljanja izpita iz (dela)
predmeta na podlagi izpita, ki ga je opravil na izobraževanju pri Inštitutu ali
pri Ameriškem združenju ocenjevalcev (American Society of Appraisers), če
njegova vsebina ustreza predmetniku iz tega pravilnika. 
(2) Strokovni svet določi, kateri izpiti iz izobraževalnih
programov v okviru Inštituta ustrezajo posameznemu predmetu oziroma delu
predmeta iz prejšnjega člena tega pravilnika. 
(3) Strokovni svet odloči, ali izpit, ki ga je kandidat
opravil pri Ameriškem združenju ocenjevalcev, ustreza posameznemu predmetu
oziroma delu predmeta iz prejšnjega člena tega pravilnika. 
(4) Kandidat je lahko oproščen izpita iz (dela) predmeta na
podlagi izpitov iz prvega odstavka tega člena, če ob vpisu v izobraževanje
vloži pisno zahtevo za oprostitev. Inštitut kandidata o oprostitvi pisno
obvesti. 
(5) Kandidat ne more biti oproščen izdelave in zagovora
zaključnega dela.
5. člen
(1) Za opravljanje izpitov ima kandidat na voljo vsaj dva
izpitna roka na leto, in sicer spomladi (praviloma maja in junija) in jeseni
(praviloma oktobra in novembra). 
(2) Kandidat se mora prijaviti k izpitu najmanj mesec dni
pred dnevom izpita. 
(3) Kandidatu se za vsako ponavljanje izpita zaračuna
pristojbina za opravljanje izpita po veljavnem ceniku. 
(4) Kandidatu, ki na določen dan ne opravlja izpita in
svojega izostanka ne opraviči pisno vsaj tri dni pred tem dnevom, se zaračuna
pristojbina za opravljanje izpita.
6. člen
Strokovni svet imenuje najmanj za štiri leta člane izpitne
komisije. Izmed članov izpitne komisije imenuje Strokovni svet tričlansko
komisijo za preverjanje izpolnjevanja pogojev za vpis v izobraževanje. Izmed
članov izpitne komisije se sproti imenujejo tudi predsednik in dva člana
komisije za zagovor zaključnega dela.
7. člen
(1) Kandidat lahko na izpitu iz posameznega predmeta dobi
oceno: 
-       
uspešno ali 
-       
neuspešno. 
(2) Kandidat opravi izpit, če dobi oceno uspešno. 
(3) Kandidat dobi pri izpitu oceno uspešno, če zbere vsaj 51 %
možnih točk. 
(4) Kandidat mora izpite iz prvega dela opraviti najkasneje v
treh letih po vpisu v izobraževanje. 
(5) Po opravljenih izpitih mora kandidat izdelati zaključno
delo v in opraviti zagovor, in sicer najkasneje v dveh letih po opravljenem
zadnjem izpitu. 
(6) Zaključno delo za pridobitev potrdila o strokovnih
znanjih za opravljanje nalog pooblaščenega ocenjevalca vrednosti podjetij mora
predstavljati poročilo o ocenjevanju vrednosti konkretne družbe, pripravljeno v
skladu z veljavnimi mednarodnimi standardi ocenjevanja vrednosti in Hierarhijo
pravil ocenjevanja vrednosti. Kandidat zagovarja zaključno delo, ko je dobil
oceno uspešno pri vseh izpitih v okviru prvega dela izobraževanja. Zagovarja ga
pred tričlansko komisijo. 
(7) Zagovor zaključnega dela traja do 60 minut. V njem
kandidat najprej na kratko predstavi ugotovitve zaključnega dela, nato pa
odgovarja na vprašanja članov izpitne komisije. Ti mu lahko postavljajo
vprašanja iz vseh predmetov izobraževalnega programa in v zvezi z njegovim
zaključnim delom. 
(8) Če kandidat zagovora zaključnega dela ne opravi uspešno,
lahko zaključno delo popravi in ga najkasneje v 6 mesecih po neuspešnem
zagovoru še enkrat zagovarja. Ponovni zagovor zaključnega dela se kandidatu zaračuna
po veljavnem ceniku. 
(9) Če kandidat zaključnega dela trikrat ne opravi uspešno,
mora izbrati novo temo zaključnega dela, zaključno delo na novo izdelati in ga
zagovarjati po enem letu od neuspešnega zagovora.
8. člen
Inštitut izda kandidatu, ki uspešno opravi izpite iz prvega
dela izobraževanja in zagovor zaključnega dela, potrdilo o pridobitvi
strokovnih znanj za opravljanje nalog pooblaščenega ocenjevalca vrednosti
podjetij.
9. člen
(1) Inštitut organizira izobraževanje za pridobitev
strokovnih znanj za opravljanje nalog pooblaščenega ocenjevalca vrednosti
podjetij, če je v izobraževanje vpisanih najmanj 15 kandidatov. 
(2) Ne glede na določbo prejšnjega odstavka mora biti
izobraževanje organizirano vsako drugo leto.

Pravilnik o pridobitvi potrdila o strokovnih
znanjih za opravljanje nalog pooblaščenega ocenjevalca vrednosti podjetij
(Uradni list RS, št. 93/11) vsebuje naslednjo prehodno in
končno določbo:
»10. člen
Kandidati, vpisani v izobraževanje na podlagi Pravilnika o
pridobitvi strokovnih znanj za opravljanje nalog pooblaščenih ocenjevalcev,
sprejetega 5. novembra 2002, morajo izpite iz prvega dela izobraževanja po
starem pravilniku uspešno opraviti najkasneje do konca leta 2014.
11. člen
Z dnem uveljavitve tega pravilnika preneha veljati Pravilnik
o pridobitvi strokovnih znanj za opravljanje nalog pooblaščenih ocenjevalcev
vrednosti, ki ga je sprejel Strokovni svet Inštituta za revizijo na svoji seji
5. novembra 2002. 
Ta pravilnik začne veljati naslednji dan po sprejetju.«.

Pravilnik o spremembi Pravilnika o pridobitvi
potrdila o strokovnih znanjih za opravljanje nalog pooblaščenega ocenjevalca
vrednosti podjetij (Uradni list RS, št. 56/13) določa:
»2. člen
Predmetnik, ki je priloga pravilnika, se dopolni z nazivom,
vsebino in nosilcem predmeta iz prejšnjega člena.«;
ter vsebuje naslednjo končno
določbo:
»3. člen
Ta pravilnik začne veljati osmi dan po objavi v Uradnem listu
Republike Slovenije.«.

Pravilnik o spremembah Pravilnika o pridobitvi
potrdila o strokovnih znanjih za opravljanje nalog pooblaščenega ocenjevalca
vrednosti podjetij (Uradni list RS, št. 43/19) vsebuje naslednjo končno določbo:
»2. člen
Ta Pravilnik začne veljati osmi dan po objavi v Uradnem listu
Republike Slovenije.«.