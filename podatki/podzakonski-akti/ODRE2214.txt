1. člen
Ta odredba določa obveznosti gospodarskih
družb, samostojnih podjetnikov posameznikov in režijskih obratov, ki
proizvajajo in dobavljajo blago in storitve, navedene v 3. členu te odredbe (v
nadaljnjem besedilu: podjetja), da ministrstvu, pristojnemu za gospodarstvo (v
nadaljnjem besedilu: ministrstvo), pošiljajo obvestila o spremembi cen.
2. člen
(1) Podjetja morajo poslati na
ministrstvo obvestilo o spremembi cen pred uvedbo spremembe ali najpozneje
drugi delovni dan po spremembi cen.
(2) Proizvodna podjetja morajo
sporočiti proizvajalčeve prodajne cene brez davka na dodano vrednost (v
nadaljnjem besedilu: DDV). Če se proizvodna podjetja ukvarjajo tudi s prodajo
na debelo ali na drobno, morajo sporočiti tudi cene v prodaji na debelo z DDV
ali cene v prodaji na drobno z DDV. Storitvena podjetja morajo za vse storitve,
navedene v 3. členu te odredbe, sporočiti cene na drobno z DDV, razen za
storitve obveznih občinskih gospodarskih javnih služb varstva okolja, kjer
morajo podjetja sporočiti zaračunane cene brez DDV, v skladu z Uredbo o
metodologiji za oblikovanje cen storitev obveznih občinskih gospodarskih javnih
služb varstva okolja (Uradni list RS, št. 87/12, 109/12), (v nadaljnjem besedilu:
U-Medo). Če se storitvena podjetja ukvarjajo s prodajo posameznih izdelkov
izključno na debelo, morajo sporočiti cene v prodaji na debelo z DDV.
(3) Podjetjem ni treba pošiljati
obvestil o spremembi cen zaradi akcijskega ali drugega promocijskega znižanja.
3. člen
Podjetja morajo poslati obvestilo o
spremembi cen za naslednje blago in storitve:
1.     
OSKRBA S PLINOM IN PARO
1.a  povprečna cena zemeljskega plina iz prenosnega
omrežja,
1.b  uparjeni utekočinjeni naftni plin (odvzem prek
števca) iz distribucijskega omrežja za gospodinjske odjemalce po odjemnih
skupinah,
1.c  para in topla voda za daljinsko ogrevanje;
2.     
STORITVE OBVEZNIH OBČINSKIH GOSPODARSKIH JAVNIH SLUŽB VARSTVA OKOLJA
2.a  oskrba s pitno vodo,
2.b  odvajanje in čiščenje komunalne in padavinske odpadne
vode,
2.c  zbiranje določenih vrst komunalnih odpadkov,
2.d  obdelava določenih vrst komunalnih odpadkov,
2.e  odlaganje ostankov predelave ali odstranjevanja
komunalnih odpadkov;
3.     
PRODAJA GORIVA
3.a  neosvinčeni motorni bencini (NMB-95, 98 ali več
oktanski motorni bencin),
3.b  izelsko gorivo,
3.c  ekstra lahko kurilno olje (KOEL),
3.d  kurilno olje srednje (mazut),
3.e  letalsko gorivo,
3.f   utekočinjeni naftni plin v jeklenkah in plinohramih
za pogon in ogrevanje.
4. člen
Podjetjem ni treba pošiljati obvestil o
spremembi cen za blago in storitve iz prejšnjega člena, če so zajeta že z
drugim ukrepom kontrole cen na podlagi 8. in 9. člena Zakona o kontroli cen
(Uradni list RS, št. 51/06 – uradno prečiščeno besedilo).
5. člen
(1) Podjetja morajo pošiljati
obvestila o spremembi cen ministrstvu na obrazcih, določenih v Prilogi 1,
Prilogi 2, Prilogi 3 in Prilogi 4, ki so kot priloge sestavni del te
odredbe.
(2) Na obrazcu v Prilogi 1 te odredbe
podjetja pošiljajo obvestila o spremembi cen za vse blago in storitve, razen za
storitve, navedene v Prilogi 2 te odredbe, Prilogi 3 te odredbe ter Prilogi 4
te odredbe. Obvestilo o spremembi cene za storitev oskrbe s pitno vodo ter
storitvi odvajanja in čiščenja komunalne in padavinske odpadne vode podjetja
pošiljajo na obrazcu v Prilogi 2 te odredbe, na obrazcu v Prilogi 3 te odredbe
podjetja pošiljajo obvestilo o spremembi cene za storitve povezane z
nepretočnimi greznicami, obstoječimi greznicami in malimi komunalnimi
čistilnimi napravami, na obrazcu v Prilogi 4 te odredbe podjetja pošiljajo
obvestilo o spremembi cene za storitvi zbiranja in obdelave določenih vrst
komunalnih odpadkov ter storitev odlaganja ostankov predelave ali
odstranjevanja komunalnih odpadkov.
(3) Obrazci se objavijo tudi na
spletni strani ministrstva. Obvestila pošljejo podjetja po pošti na naslov:
Ministrstvo za gospodarski razvoj in tehnologijo, Sektor za storitve, Kotnikova
5, 1000 Ljubljana, ali po elektronski pošti na naslov: gp.mgrt@gov.si.
6. člen
Ta odredba začne veljati naslednji dan po
objavi v Uradnem listu Republike Slovenije in velja šest mesecev.
Št. 007-89/2013-15
Ljubljana, dne 15. maja 2013
EVA 2013-2130-0008
mag. Stanko Stepišnik l.r.
Minister
za gospodarski
razvoj in tehnologijo

Priloga 1: Obvestilo
o spremembi cen
Priloga 2: Obvestilo
o spremembi cene za storitev oskrbe s pitno vodo ter storitvi odvajanja in
čiščenja komunalne in padavinske odpadne vode
Priloga 3: Obvestilo
o spremembi cene za storitve povezane z nepretočnimi greznicami, obstoječimi
greznicami in malimi komunalnimi čistilnimi napravami
Priloga 4: Obvestilo
o spremembi cene za storitve zbiranja in obdelave določenih vrst komunalnih
odpadkov ter odlaganja ostankov predelave ali odstranjevanja komunalnih
odpadkov