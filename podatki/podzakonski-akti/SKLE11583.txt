Državna volilna komisija je v postopku ugotavljanja pravice do
opravljanja funkcije poslanke namesto poslanca, ki opravlja funkcijo
predsednika Vlade Republike Slovenije
sklenila:
V času, dokler poslanec Marjan Šarec opravlja funkcijo predsednika
Vlade Republike Slovenije, opravlja funkcijo poslanke Državnega zbora Republike
Slovenije: Karla Urh, roj. 7. 6. 1961, stanujoča Zgornje Stranje 31a,
Kamnik.
OBRAZLOŽITEV
A.
1. Državna volilna komisija (v nadaljevanju DVK) je
prejela obvestilo Državnega zbora RS št. 020-12/18-0016/3 z dne 17. 8.
2018, da je poslanec Marjan Šarec izvoljen za predsednika Vlade Republike
Slovenije (v nadaljevanju: predsednika vlade).
B.
2. Na podlagi 14. člena Zakona o poslancih (Uradni list
RS, št. 112/05 – UPB, 109/08, 39/11 in 48/12; v nadaljevanju: ZPos) poslanec,
ki je izvoljen za predsednika vlade, imenovan za ministra ali državnega
sekretarja, v času, dokler opravlja to funkcijo, ne more opravljati funkcije
poslanca. V tem času opravlja funkcijo poslanca tisti kandidat z iste liste
kandidatov, ki bi bil izvoljen, če ne bi bil izvoljen poslanec, ki ne more
opravljati funkcije poslanca.
3. Na predčasnih volitvah v državni zbor 3. junija
2018 bi bila, če ne bi bil izvoljen poslanec Marjan Šarec, v 1. volilni enoti
iz liste kandidatov: »Lista Marjana Šarca«, izvoljena Karla Urh, roj.
7. 6. 1961, stanujoča Zgornje Stranje 31a, Kamnik.
4. DVK je Karlo Urh pisno obvestila, da ima pravico
nadomeščati poslanca, ki je izvoljen za predsednika vlade, in sicer v času, ko
poslanec opravlja to funkcijo. Karla Urh je, v skladu s tretjim odstavkom 17.
člena Zakona o volitvah v državni zbor (Uradni list RS, št. 109/06 – ZVDZ-UPB1,
54/07 – odločba US in 23/17; v nadaljevanju: ZVDZ), pisno obvestila DVK, da je
pripravljena nadomeščati poslanca Marjana Šarca, v času ko opravlja funkcijo
predsednika vlade.
C.
DVK je sprejela sklep na podlagi 17. in 37. člena ZVDZ v
zvezi s 14. členom ZPos v sestavi: predsednik Anton Gašper Frantar in člani dr.
Franc Grad, mag. Milena Pečovnik, mag. Nina Brumen, Ksenija Vencelj, Drago
Zadergal. Sklep je sprejela soglasno.
Št. 001-3/2018-4
Ljubljana, dne 21. avgusta 2018
Anton Gašper Frantar l.r.
Predsednik