I. SPLOŠNE DOLOČBE
1. člen
(vsebina)
Ta pravilnik določa fitosanitarne zahteve
za lesen pakirni material, ki se uporablja v mednarodnem prometu; pogoje, ki
jih morajo izpolnjevati obrati za posebno dodelavo lesenega pakirnega
materiala, in postopek njihove registracije; pogoje glede tehnične, prostorske,
strokovne in organizacijske usposobljenosti organa za potrjevanje obratov za
posebno dodelavo lesenega pakirnega materiala; fitosanitarni in inšpekcijski
nadzor.
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.    
lesen pakirni material je les ali lesni proizvod, ki je narejen
iz neobdelanega lesa in se uporablja v mednarodnem prometu za zaščito,
pritrjevanje, podpiranje ali prevažanje blaga ter zajema zlasti palete, podporni
les, gajbe, pakirne bloke, kolute, zaboje, tovorne deske in paletne okvirje
oziroma les za izdelavo le-teh;
2.    
drug pakirni material je pakirni material, ki se uporablja v mednarodnem
prometu za zaščito, pritrjevanje, podpiranje ali prevažanje blaga in se ne
šteje kot lesen pakirni material. Drug pakirni material so zlasti:
-  
proizvodi iz papirja, 
-  
leseni proizvodi, tanjši od 6 mm, 
-  
sodi za vino in žganje, ki so bili med proizvodnjo izpostavljeni
segrevanju,
-  
darilne škatle za vino, cigare in drugo blago, izdelane iz lesa, ki je
obdelan na način, ki ga ohranja nenapadenega s škodljivimi organizmi, 
-  
žagovina, lesni skobljenci in lesna volna, 
-  
leseni sestavni deli, ki so trajno pritrjeni na tovorna vozila ali
kontejnerje,
-  
pakirni material, ki je v celoti izdelan iz predelanega lesa (npr. vezan
les, iverne plošče, plošče iz štren ali furnir) ali izdelan s pomočjo lepila,
toplote ali pritiska oziroma tretiran v skladu z uradno odobrenimi postopki za
uničevanje, odstranitev ali sterilizacijo škodljivih organizmov;
3.    
beljen les je hlodovina, ki ji je odstranjeno lubje;
4.    
posebna dodelava lesenega pakirnega materiala je postopek, s
katerim se lesen pakirni material ustrezno obdela s pomočjo toplote ali
zaplinjevanja oziroma na drug ustrezen način, ki zagotavlja uničenje škodljivih
organizmov, ter se ustrezno uradno označi v skladu s 4. členom tega pravilnika;
5.    
toplotna obdelava lesa je postopek segrevanja lesa, dokler ne
doseže predpisane najnižje temperature za predpisan najkrajši čas;
6.    
zaplinjevanje lesa je tretiranje lesa s kemičnim sredstvom
(fumigantom), ki les v celoti ali pretežno zajame v plinastem stanju;
7.    
uradna oznaka je žig ali enakovredna trajna oznaka, ki je
mednarodno priznana in se uporablja pri lesenem pakirnem materialu za potrditev
njegovega zdravstvenega stanja;
8.    
obrat je fizična ali pravna oseba, ki se ukvarja s posebno
dodelavo lesenega pakirnega materiala oziroma njegovo pripravo za trg;
9.    
organ za potrjevanje je pravna oseba, ki vodi postopek uradne potrditve
obratov v skladu s predpisi, mednarodnimi konvencijami in standardi, ki urejajo
zdravstveno varstvo rastlin;
10.  uradna
potrditev je postopek, v katerem organ za potrjevanje potrdi, da obrat
izpolnjuje fitosanitarne zahteve za posebno dodelavo lesenega pakirnega
materiala;
11.  potrdilo
o uradni potrditvi je listina, ki jo izda organ za potrjevanje po končanem
postopku uradne potrditve;
12.  sistem
kakovosti je notranji sistem obvladovanja organiziranosti in delovanja organa
za potrjevanje, ki zagotavlja stalno učinkovitost tega sistema;
13.  poslovnik
kakovosti je zbirka dokumentov v katerih organ za potrjevanje opredeljuje
sistem kakovosti, vključno s politiko kakovosti ter cilji in načinom
izvrševanja aktivnosti, povezanih s kakovostjo.
II. FITOSANITARNE ZAHTEVE ZA LESEN PAKIRNI MATERIAL
3. člen
(mednarodni standard)
Če država uvoznica zahteva izpolnjevanje
zahtev v skladu z mednarodnim standardom za fitosanitarne ukrepe ISPM 15 (FAO,
2002), ki ureja fitosanitarne zahteve za lesen pakirni material v mednarodnem
prometu (v nadaljnjem besedilu: standard ISPM 15), mora lesen pakirni material,
ki se izvaža, izpolnjevati zahteve iz 4. in 5. člena tega pravilnika.
4. člen
(posebna obdelava lesa in zahteve glede
beljenega lesa)
(1) Lesen pakirni
material mora biti pred uporabo obdelan in označen, in sicer:
-      
toplotno obdelan (npr. v toplotni komori) po postopku z mednarodno
oznako HT, ki zagotavlja, da se je les segrel po svojem celotnem preseku,
vključno s sredico lesa, na najmanj 56 °C za najmanj 30 minut,
-      
toplotno dielektrično obdelan (npr. v mikrovalovni komori) po postopku z
mednarodno oznako DH, ki zagotavlja, da se je les, katerega najmanjša dimenzija
ne presega 20 cm, segrel po svojem celotnem preseku, vključno s površino lesa,
na najmanj 60 °C za najmanj eno minuto, pri čemer se mora predpisana
temperatura doseči v 30 minutah od začetka tretiranja, ali 
-      
zaplinjen s fumigantom, katerega uporaba je v Evropski uniji dovoljena
ter katerega uporaba in oznaka sta določeni s standardom ISPM 15.
(2) Za ustrezno toplotno obdelan se šteje
tudi lesen pakirni material, sušen v komori po postopku z mednarodno oznako KD,
impregniran s kemičnim stiskanjem po postopku z mednarodno oznako CPI ali kako
drugače toplotno obdelan, če izpolnjuje zahteve HT toplotne obdelave iz prve
alinee prejšnjega odstavka.
(3) Za izdelavo lesenega pakirnega
materiala se lahko uporabi le beljen les. Dopustni so majhni, med seboj ločeni
koščki lubja, če so izpolnjeni naslednji pogoji:
-      
da niso širši od 3 cm, ne glede na dolžino,
-      
če so širši od 3 cm, površina posameznega koščka lubja ne sme presegati
50 cm2.
(4) Pri zaplinjevanju je treba lubje odstraniti
pred zaplinjevanjem, pri toplotni obdelavi pa se lahko lubje odstrani pred ali
po obdelavi.
(5) Za namene zagotavljanja pogojev
toplotne obdelave iz prvih
dveh alinej prvega odstavka tega člena je potrebno med obdelavo spremljati temperaturo lesa na točki, ki je
najverjetneje najhladnejša in
na kateri traja najdlje, da se doseže ciljna temperatura.
(6) Načini obdelave iz tega člena se lahko
uporabijo za že izdelan lesen
pakirni material ali za posamezne kose lesa, ki se uporabijo za izdelavo lesenega pakirnega materiala.
5. člen
(posebno označevanje lesa)
(1) Lesen pakirni material mora biti pred
uporabo označen z uradno oznako iz Priloge 2, ki je sestavni del tega
pravilnika. Na uradni oznaki ne sme biti nobene dodatne ali drugačne oznake.
Komercialne oznake obrata in druge mednarodne oznake, kot sta na primer DB za
beljen les in KD za sušen les, se lahko navajajo le izven uradne oznake, če
niso zavajajoče. 
(2) Uradna oznaka mora biti čitljiva,
obstojna in neprenosljiva. Nameščena mora biti na vidnem mestu, po možnosti na
dveh nasprotnih si straneh lesenega pakirnega materiala. Za uradno oznako
uporaba rdeče ali oranžne barve ni dovoljena. Uradna oznaka ne sme biti
narisana z roko.
(3) Uradno oznako je treba namestiti po
izvedeni posebni obdelavi lesa. Izjemoma se jo lahko namesti prej, če se
zagotovi, da je v procesu proizvodnje in označevanja še neobdelanega lesenega
pakirnega materiala zagotovljena in dokumentirana njegova sledljivost.
6. člen
(obnavljanje, popravljanje in
recikliranje)
Pri obnavljanju, popravljanju ali
recikliranju lesenega pakirnega materiala se morajo vsi njegovi sestavni deli
ponovno obdelati in označiti v skladu s 4. in 5. členom tega pravilnika. Vse predhodne oznake je treba trajno izbrisati (obrusiti ali prekriti z barvo).
7. člen
(izvajanje fitosanitarnih zahtev)
(1) Označevanje lesenega pakirnega
materiala v skladu s standardom ISPM 15 lahko izvaja samo pravna ali fizična
oseba, ki je za to dejavnost registrirana pri Upravi
Republike Slovenije za varno
hrano, veterinarstvo in varstvo rastlin (v nadaljnjem
besedilu: uprava) v skladu s postopkom po tem pravilniku.
(2) Zaplinjevanje v skladu s standardom
ISPM 15 lahko izvaja le pravna oseba, ki od uprave pridobi koncesijo za
opravljanje javne službe zdravstvenega varstva rastlin za dejavnost
dezinfekcije, dezinsekcije in deratizacije.
(3) Ne glede na določbe prvega odstavka
tega člena se pravnim in fizičnim osebam iz drugih držav članic Evropske unije,
ki nameravajo opravljati dejavnost posebne dodelave lesenega pakirnega materiala
v skladu s standardom ISPM-15 na ozemlju Republike Slovenije, ni treba
registrirati pri upravi, če so za posebno dodelavo lesenega pakirnega materiala
v skladu s standardom ISPM-15 registrirane v državi članici Evropske unije. Te
pravne in fizične osebe morajo pred začetkom opravljanja dejavnosti o tem
obvestiti upravo.
III. POSTOPEK REGISTRACIJE
8. člen
(splošni pogoji za vpis v register)
(1) Obrat, ki se želi registrirati za
posebno dodelavo lesenega pakirnega materiala v skladu s standardom ISPM 15,
mora izpolnjevati naslednje splošne pogoje:
-      
zagotoviti mora odgovorno osebo za zdravstveno varstvo rastlin, ki je
ustrezno strokovno usposobljena in ki je v rednem delovnem ali pogodbenem
razmerju z obratom in v njegovem imenu opravlja in izpolnjuje obveznosti iz 13.
člena tega pravilnika,
-      
izpolniti in podpisati mora izjavo na obrazcu 3: Izjava obrata, ki je
dostopen pri upravi in na njeni spletni strani, da bo izpolnjeval obveznosti,
ki izhajajo iz registracije po tem pravilniku,
-      
biti mora tehnično opremljen za namene posebne dodelave lesenega
pakirnega materiala ali imeti dostop do nje.
(2) Šteje se, da je odgovorna oseba za
zdravstveno varstvo rastlin ustrezno strokovno usposobljena in da je tehnična
opremljenost obrata ustrezna, če ju preveri in potrdi uradna oseba organa za
potrjevanje, ki je pooblaščen s strani uprave. Uradna oseba organa za
potrjevanje preverja izpolnjevanje zahtev, predpisanih s standardom ISPM 15,
še zlasti naslednje:
-      
tehnično primernost komor oziroma prostorov za izvajanje toplotne
obdelave, zaplinjevanja ali druge metode za dodelavo lesa, ki je določena s tem
pravilnikom,
-      
ustreznost merilne opreme za spremljanje pogojev okolja v komori
(temperatura, koncentracija, relativna vlaga in podobno), temperature na
najhladnejši točki lesa, ustrezno umerjenost opreme v skladu z navodili
proizvajalca in drugih za izvajanje dodelave lesa pomembnih parametrov,
-      
ustreznost opreme za registracijo zapisovanja in hranjenja izmerjenih
podatkov,
-      
sledljivost informacij in arhiviranje,
-      
skladnost vsebine in oblike uradne oznake z določbami 5. člena tega
pravilnika,
-      
strokovno usposobljenost odgovorne osebe in praktično izvajanje procesa
dodelave lesenega pakirnega materiala,
-      
ustreznost opreme, osebja in postopka dodelave lesenega pakirnega
materiala, v primeru da obratu ustrezno toplotno obdelavo zagotavlja druga
pravna ali fizična oseba.
(3) Če obratu les, obdelan v skladu s prvim
oziroma drugim odstavkom 4.
člena tega pravilnika, za izdelavo lesenega pakirnega materiala zagotavlja druga pravna ali fizična oseba (v nadaljnjem besedilu: podizvajalec) z
naslovom ali sedežem v drugi
državi, mora biti ta podizvajalec registriran v svoji državi pri pristojnem organu v skladu s
standardom ISPM 15.
9. člen
(vloga za vpis v register)
(1) Vloga za vpis v register se vloži pri
upravi na obrazcih 1 in 2 vloge za vpis v FITO register, ki sta določena v
predpisu, ki ureja registracijo imetnikov določenih rastlin, rastlinskih
proizvodov in nadzorovanih predmetov za namene zdravstvenega varstva rastlin.
(2) Vlogi je treba priložiti:
-      
kopijo pogodbe, če obratu ustrezno opremo za posebno obdelavo lesenega
pakirnega materiala ali ustrezno obdelan les za izdelavo lesenega pakirnega
materiala zagotavlja podizvajalec,
-      
podpisano izjavo iz druge alineje prvega odstavka prejšnjega člena in
-      
izpolnjen vprašalnik o tehnični opremljenosti obrata na obrazcu 4:
Vprašalnik o tehnični opremljenosti obrata, ki je dostopen pri upravi in na
njeni spletni strani.
10. člen
(uradna potrditev)
(1) Uprava vlogo evidentira in preveri v
vlogi navedene podatke. Ministrstvo, pristojno za kmetijstvo, obratu dodeli
neponovljivo registrsko številko v skladu s predpisi, ki urejajo zbirke
podatkov tega ministrstva.
(2) Uprava kopijo popolne vloge posreduje
organu za potrjevanje, kar se šteje kot prijava za uradno potrditev.
(3) Organ za potrjevanje najkasneje v roku
30 dni od prijave začne s postopkom uradne potrditve, v katerem preveri
izpolnjevanje pogojev v skladu z drugim odstavkom 8. člena tega pravilnika in o
ugotovitvah sestavi poročilo na obrazcu iz Priloge 5, ki je sestavni del tega
pravilnika. Organ za potrjevanje en izvod poročila izroči obratu, drugega
pošlje upravi, tretjega pa obdrži zase. Stroške uradne potrditve nosi obrat. Višina stroškov je
določena s predpisom, ki
ureja pristojbine na področju zdravstvenega varstva rastlin.
(4) Če organ za potrjevanje v postopku uradne
potrditve od obrata zahteva odpravo določenih pomanjkljivosti, mora obrat te
pomanjkljivosti odpraviti najkasneje v roku šestih mesecev, sicer uprava izda
odločbo o zavrnitvi vpisa v FITO register.
(5) Po končanem postopku uradne potrditve
organ za potrjevanje izda potrdilo o uradni potrditvi na obrazcu iz Priloge 6,
ki je sestavni del tega pravilnika. Organ za potrjevanje en izvod potrdila
izroči obratu, drugega pošlje upravi, tretjega pa obdrži zase.
11. člen
(registracija in dovoljenje za uporabo uradne
oznake)
(1) Če so izpolnjeni pogoji iz 8. člena
tega pravilnika, uprava najkasneje v roku 30 dni po prejemu potrdila o uradni
potrditvi izda odločbo o vpisu v register, s katero obratu dovoli uporabo
uradne oznake, ki vsebuje dodeljeno neponovljivo registrsko številko.
(2) Če se na podlagi pregleda uradne osebe
organa za potrjevanje ali fitosanitarnega inšpektorja oziroma
iz uradnih evidenc ugotovi,
da je obrat prenehal opravljati dejavnost, za katero
se je registriral, oziroma je
prenehal izpolnjevati pogoje
iz 8. člena tega pravilnika ali ne izpolnjuje obveznosti iz 13. člena tega
pravilnika, se obrat po uradni dolžnosti izbriše iz registra v skladu z
zakonom, ki ureja zdravstveno varstvo rastlin, in s tem odvzame dovoljenje za
uporabo uradne oznake. Za ponovni vpis v register mora obrat predložiti
dokazila o izpolnjevanju predpisanih pogojev in vložiti vlogo za vpis v
register iz 9. člena tega pravilnika.
(3) Obrat se lahko izbriše iz registra, če
sam to zahteva, ker je prenehal opravljati dejavnosti, za katere se je registriral.
V tem primeru mora pri upravi vložiti vlogo za izbris iz registra in odvzem
dovoljenja za uporabo uradne oznake.
(4) Obrat lahko dopolni ali spremeni
registracijo glede na
postopke obdelave lesenega pakirnega materiala iz prvega odstavka 4. člena tega pravilnika ali
zaradi novih podizvajalcev. V
tem primeru mora pri upravi vložiti vlogo za dopolnitev ali spremembo registracije, pri čemer se
smiselno uporabljajo določbe
9. člena tega pravilnika.
12. člen
(vsebina in način vodenja registra)
Registrirani obrati se vodijo v FITO
registru, katerega vzpostavitev, vsebina in način vodenja so določeni s
predpisom, ki ureja registracijo imetnikov določenih rastlin, rastlinskih
proizvodov in nadzorovanih predmetov za namene zdravstvenega varstva rastlin,
ter s predpisi, ki urejajo zbirke podatkov ministrstva, pristojnega za
kmetijstvo. V register se vpišejo zlasti podatki iz vloge za vpis v register iz
prvega odstavka 9. člena tega pravilnika
13. člen
(obveznosti registriranih obratov)
Registrirani obrat oziroma njegova
odgovorna oseba za zdravstveno varstvo rastlin mora izpolnjevati naslednje obveznosti:
-      
uporabljati uradno oznako le za lesen pakirni material, ki je bil izdelan
iz beljenega lesa in obdelan v skladu s tem pravilnikom,
-      
voditi natančne podatke oziroma zapise o postopkih posebne dodelave
(obdelave, označevanja), umerjanju opreme in prometu z označenim lesenim
pakirnim materialom ter te dokumente hraniti najmanj tri leta od njihove
izdaje,
-      
omogočiti uradni osebi organa za potrjevanje in fitosanitarnemu
inšpektorju dostop za opravljanje pregledov lesa, lesenega pakirnega materiala,
naprav, prostorov in listin in ga v času pregleda spremljati in nuditi potrebne
informacije,
-      
nemudoma obvestiti fitosanitarnega inšpektorja oziroma upravo o vseh
nenavadnih pojavih in izbruhih škodljivih organizmov, simptomih ali drugih
posebnosti na lesu ali lesenem pakirnem materialu,
-      
prijaviti upravi vse spremembe podatkov, ki se vodijo v registru, v
roku 30 dni od njihovega nastanka, predvsem glede odgovorne osebe za
zdravstveno varstvo rastlin,
-      
prijaviti organu za potrjevanje in upravi vse spremembe glede tehničnih
naprav in postopkov, vsebine uradne oznake, najmanj 14 dni pred nameravano
spremembo,
-      
sodelovati z upravo, organom za potrjevanje in fitosanitarnim
inšpektorjem pri zagotavljanju zdravstvenega varstva rastlin preko odgovorne
osebe za zdravstveno varstvo rastlin in se ravnati po njihovih navodilih,
-      
v primeru odsotnosti odgovorne osebe za zdravstveno varstvo rastlin
zagotoviti drugo odgovorno osebo za zdravstveno varstvo rastlin; če gre za
odsotnost, daljšo od enega tedna, mora odgovorna oseba za zdravstveno varstvo
rastlin pisno pooblastiti drugo osebo, ki bo opravljala naloge v njenem imenu;
za odsotnost, daljšo od enega meseca, pa mora upravičenec zagotoviti drugo
odgovorno osebo za zdravstveno varstvo rastlin, ki mora izpolnjevati vse
predpisane pogoje,
-      
umerjati opremo v skladu z navodili proizvajalca najmanj vsake tri leta.
IV. ORGAN ZA POTRJEVANJE
14. člen
(splošni pogoji)
Organ za potrjevanje mora izpolnjevati
naslednje pogoje:
1.    
da je registriran za opravljanje dejavnosti preizkušanja in analiziranja
oziroma podobnih dejavnosti v skladu s predpisi, ki urejajo standardno
klasifikacijo dejavnosti;
2.    
da je kadrovsko in strokovno usposobljen ter tehnično opremljen za
vodenje postopka uradne potrditve;
3.    
da ima izdelan poslovnik kakovosti v skladu s tem pravilnikom;
4.    
da je neodvisen in nepristranski v razmerju do obratov, za katere izvaja
postopek uradne potrditve;
5.    
da ima postopek uradne potrditve in dejavnosti, povezane s tem
postopkom, organizacijsko, kadrovsko in postopkovno ločene od ostalih
dejavnosti;
6.    
da se sam ne ukvarja z dejavnostjo posebne dodelave lesenega pakirnega
materiala, ki je glede na predpisane postopke dodelave enakovredna tisti, ki jo
uradno potrjuje;
7.    
da ima v delovnem razmerju najmanj enega strokovnega delavca, ki ima
univerzitetno ali visoko strokovno izobrazbo lesarske smeri in najmanj pet let
delovnih izkušenj s postopki posebne dodelave lesa;
8.    
da ima v delovnem razmerju zadostno število kadrov z ustrezno strokovno
izobrazbo ter tehničnim znanjem in izkušnjami, kot jih zahteva vsebina in obseg
nalog, predvidenih v postopku uradne potrditve;
9.    
da zagotavlja, da o uradni potrditvi obratov ne odloča strokovni
delavec, ki je izvajal posamezne naloge v postopku uradne potrditve;
10.  da
zagotavlja poslovno tajnost in zaupnost podatkov;
11.  če
organ za potrjevanje sam ne izpolnjuje pogojev iz 9. točke tega člena, lahko
uporabi storitve zunanjega strokovnega sodelavca, pod pogojem, da način sodelovanja
in vprašanje zaupnosti podatkov medsebojno uredita s pogodbo.
15. člen
(poslovnik kakovosti)
(1) Poslovnik
kakovosti mora vsebovati elemente, določene s standardom SIST EN ISO/IEC 17065:2012, ki določa splošne kriterije za organe, ki delujejo na področju
certificiranja proizvodov (ISO/IEC
Vodilo 17067:2013), ali s standardom SIST EN ISO/IEC 17025, ki ureja organiziranost in delovanje preskuševalnih in kalibracijskih laboratorijev, oziroma
najmanj:
-      
izjavo o politiki kakovosti;
-      
kratek opis pravnega statusa ter organizacijsko shemo organa za
potrjevanje, ki prikazuje razporeditev odgovornosti in dodelitev nalog ter
pooblastil za vse zaposlene, ki sodelujejo v postopku uradne potrditve, s
posebnim poudarkom na odgovornosti, nalogah in pooblastilih osebe, odgovorne za
vodenje postopka uradne potrditve;
-      
perativne in funkcionalne aktivnosti v zvezi s sistemom kakovosti, tako
da je vsak sodelujoči v teh aktivnostih seznanjen z obsegom in omejitvami svoje
odgovornosti in pooblastil;
-      
ime, izobrazbo, delovne izkušnje in dodatno strokovno usposobljenost
oseb odgovornih za vodenje postopka uradne potrditve;
-      
imena strokovnih delavcev organa za potrjevanje in zunanjih sodelavcev,
podatke o njihovi izobrazbi, dodatni strokovni usposobljenosti in delovnih
izkušnjah;
-      
postopke nadzora zunanjih laboratorijev ali zunanjih strokovnih
sodelavcev;
-      
navodila za izvajanje metod in postopkov potrjevanja; sestavni del
navodil morajo biti obrazci, ki se uporabljajo v postopku potrjevanja in so
predpisani s tem pravilnikom;
-      
navodila za izvajanje administrativnih postopkov, vključno s kontrolo
dokumentov;
-      
postopke za vodenje notranjih revizij, zlasti:
a)   postopke ravnanja,
kadar strokovni delavci iz kakršnegakoli razloga ravnajo v nasprotju s
poslovnikom kakovosti. Kadar tako ravnanje vpliva na rezultate potrjevanja,
mora poslovnik kakovosti določati, da se delo takoj prekine. Z delom se
nadaljuje po odpravi napak,
b)   ukrepe za odpravo
napak;
-       postopke ravnanja v primeru pritožb in sporov.
(2) Iz poslovnika kakovosti mora biti
razvidno, da:
-      
se organ za potrjevanje ne ukvarja z nobeno dejavnostjo, ki bi lahko
ogrozila zaupanje v neodvisnost njegove presoje in integriteto njegovih
aktivnosti,
-      
ima organ za potrjevanje zadostno število strokovno in tehnično
usposobljenih delavcev in da ti niso pod komercialnimi, finančnimi ali drugimi
pritiski, ki bi lahko vplivali na tehnično presojo,
-      
je zagotovljeno sistematično in periodično spremljanje izvajanja sistema
kakovosti, da se zagotovi stalna učinkovitost sistema in pravočasna odprava
pomanjkljivosti in napak v postopku,
-      
je zagotovljeno nenehno strokovno izpopolnjevanje strokovnih delavcev,
-      
se vsi izvedeni postopki dokumentirajo in je zagotovljena zaupnost
podatkov v skladu s predpisi, ki urejajo varstvo osebnih podatkov.
(3) Poslovnik kakovosti mora biti na
razpolago za uporabo strokovnim delavcem organa za potrjevanje in upravi.
(4) Organ za potrjevanje mora določiti
osebo, ki bo pristojna za:
-      
zagotavljanje vpeljevanja, izvrševanja in vzdrževanja sistema kakovosti
kot je določeno s poslovnikom kakovosti,
-      
poročanje upravnemu organu o izvajanju določil iz poslovnika kakovosti z
namenom pregledovanja in izboljševanja sistema kakovosti.
16. člen
(uradna potrditev)
(1) Organ za potrjevanje izvaja uradno
potrditev v skladu z zakonom, ki ureja zdravstveno varstvo rastlin, predpisi,
izdanimi na njegovi podlagi, ter v skladu s predpisi o splošnem upravnem
postopku.
(2) Poleg predpisov iz prejšnjega odstavka
organ za potrjevanje uporablja tudi metode in kriterije za potrjevanje lesenega
pakirnega materiala, ki jih določi uprava in pri kateri so tudi dosegljivi.
17. člen
(javno pooblastilo)
(1) Uprava dodeli v skladu z določbami
zakona, ki ureja zdravstveno varstvo rastlin, javno pooblastilo za opravljanje
uradne potrditve pravni osebi javnega ali zasebnega prava, če deluje na
področju lesarstva oziroma gozdarstva in izpolnjuje pogoje iz tega pravilnika.
(2) Na podlagi javnega pooblastila iz
prejšnjega odstavka ima organ za potrjevanje pravico zahtevati od obrata, da
le-ta:
-      
ravna v skladu s predpisi oziroma metodami in kriteriji iz prejšnjega
člena,
-      
omogoči nemoten potek uradne potrditve, vključno z dokumentiranjem
poteka uradne potrditve,
-      
se sklicuje na potrdilo o uradni potrditvi le za lesen pakirni material,
za katerega je bilo takšno potrdilo izdano,
-      
uporablja potrdilo o uradni potrditvi le kot dokazilo, da lesen pakirni
material ustreza zahtevam, določenim s predpisi iz prejšnjega člena,
-      
nikoli ne uporablja uradne potrditve za namene, ki bi lahko škodili
ugledu organa za potrjevanje,
-      
o uradno potrjenem lesenem pakirnem materialu ne daje izjav, ki bi jih
lahko organ za potrjevanje označil za zavajajoče,
-      
na zahtevo organa za potrjevanje takoj preneha z označevanjem lesenega
pakirnega materiala, če se ugotovi, da je bilo dovoljenje za uporabo uradnih
oznak izdano na podlagi neresničnih podatkov ali navedb obrata ali na podlagi
ponarejenih dokazil.
18. člen
(sklenitev pogodb)
Za uradno potrditev obratov uprava dodeli
javno pooblastilo enemu ali več organom za potrjevanje in z njimi sklene
pogodbe, s katerimi uredi medsebojna razmerja.
V. KONTROLNI PREGLED IN INŠPEKCIJSKI NADZOR
19. člen
(kontrolni pregled)
(1) Kontrolni pregled nad posebno dodelavo
lesenega pakirnega materiala izvaja organ za potrjevanje v skladu s tem
pravilnikom. Kontrolni pregled se pri vsakem registriranem obratu izvaja redno
in sicer se opravi na podlagi analize tveganja oziroma najmanj en pregled vsake
tri leta. Namen rednih kontrolnih pregledov je zlasti preverjanje, ali
tehnološki postopki obdelave in označevanja lesenega pakirnega materiala še izpolnjujejo
predpisane zahteve oziroma ali obrati izpolnjujejo predpisane obveznosti, ki
izhajajo iz registracije. 
(2) Organ za potrjevanje po končanem rednem
kontrolnem pregledu sestavi zapisnik, katerega po en izvod posreduje
pristojnemu inšpektorju in upravi v vednost. 
(3) Organ za potrjevanje upravo obvesti, če
kontrolnega pregleda zaradi nesodelovanja obrata ni mogel opraviti ali če po
opravljenem kontrolnem pregledu ugotovi, da zavezanec iz registra ne izpolnjuje
predpisanih obveznosti. 
(4) Stroške kontrolnih pregledov nosi
obrat. Višina stroškov je določena s predpisom, ki ureja pristojbine na
področju zdravstvenega varstva rastlin.
20. člen
(inšpekcijski nadzor)
(1) Nadzor nad postopkom uradne potrditve
in uporabe uradnih oznak izvaja fitosanitarna inšpekcija v skladu s tem
pravilnikom.
(2) Uradna oseba organa za potrjevanje mora
o ugotovitvah fitosanitarnega pregleda iz prejšnjega člena, ki zahtevajo
ukrepanje kot je uničenje ali drugačna odstranitev lesa ali lesenega pakirnega
materiala, obvestiti pristojnega fitosanitarnega inšpektorja, ki odredi ukrepe
v skladu z zakonom, ki ureja zdravstveno varstvo rastlin.

Priloga 1: (črtana)
Priloga
2: Uradna oznaka za lesen pakirni material
Priloga 3: (črtana)
Priloga 4: (črtana)
Priloga
5: Poročilo o uradni potrditvi
Priloga
6: Potrdilo o uradni potrditvi

Pravilnik o fitosanitarnih zahtevah za lesen
pakirni material v mednarodnem prometu (Uradni list RS, št. 108/04)
vsebuje naslednjo prehodno in končno določbo:
»VI. PREHODNA IN KONČNA DOLOČBA
21. člen
(prehodni
določbi)
(1) Do dodelitve koncesije za opravljanje
javne službe zdravstvenega varstva rastlin lahko zaplinjevanje z metilbromidom
opravlja pravna oseba, ki je registrirana za dejavnost dezinfekcije,
dezinsekcije in deratizacije ter izpolnjuje ostale pogoje iz drugega odstavka
7. člena tega pravilnika.
(2) Do dodelitve javnega pooblastila za
opravljanje uradne potrditve opravlja naloge organa za potrjevanje Biotehniška
fakulteta, Oddelek za lesarstvo, Rožna dolina, Cesta VIII/34, 1000 Ljubljana.
22. člen
(končna
določba)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o
fitosanitarnih zahtevah za lesen pakirni material v mednarodnem prometu (Uradni
list RS, št. 21/07) vsebuje naslednjo prehodno in
končno določbo:
»3. člen
Lesenega pakirnega materiala, ki je bil z
metilbromidom zaplinjen in označen pred uveljavitvijo tega pravilnika, ni
potrebno ponovno zapliniti v skladu s tem pravilnikom.
4. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o fitosanitarnih zahtevah za lesen pakirni material v mednarodnem
prometu (Uradni list RS, št. 101/10) spreminja 21. člen pravilnika
tako, da se glasi:
»21. člen
(prehodni
določbi)
(1) Do dodelitve koncesije za opravljanje
javne službe zdravstvenega varstva rastlin lahko zaplinjevanje opravlja pravna
oseba, ki je registrirana za dejavnost dezinfekcije, dezinsekcije in
deratizacije ter izpolnjuje ostale pogoje iz drugega odstavka 7. člena tega
pravilnika.
(2) Do dodelitve javnega pooblastila za
opravljanje uradne potrditve opravlja naloge organa za potrjevanje Biotehniška
fakulteta, Oddelek za lesarstvo, Rožna dolina, Cesta VIII/34, 1000 Ljubljana.«;
ter vsebuje naslednjo prehodno in končno
določbo:
»12. člen
(1) Lesenega pakirnega materiala, ki je bil
obdelan in označen pred uveljavitvijo tega pravilnika, ni treba ponovno
obdelati in označiti v skladu s tem pravilnikom.
(2) Zahteve glede označevanja iz spremenjenega
5. člena in spremenjene Priloge 2 pravilnika se začnejo uporabljati najpozneje
1. aprila 2011.
13. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o fitosanitarnih zahtevah za lesen pakirni material v mednarodnem
prometu (Uradni list RS, št. 62/14) vsebuje naslednjo prehodno in
končno določbo:
»PREHODNA IN KONČNA DOLOČBA
16. člen
Postopki uradne potrditve obratov, začeti
na podlagi Pravilnika o fitosanitarnih zahtevah za lesen pakirni material v
mednarodnem prometu (Uradni list RS, št. 108/04, 21/07 in 101/10), se končajo v
skladu s tem pravilnikom.
17. člen
Ta pravilnik začne veljati petnajsti dan po
objavi v Uradnem listu Republike Slovenije.«.