I. SPLOŠNE DOLOČBE
1. člen
(uvodna določba)
(1) Ta pravilnik določa minimalne zahteve za zagotavljanje
varnosti in zdravja delavcev pred tveganji, ki so posledica ali so lahko
posledica vpliva bioloških dejavnikov pri delu, kakor tudi ukrepe za
preprečevanje takšnih tveganj v skladu z Direktivo Evropskega parlamenta in
Sveta 2000/54/ES z dne 18. septembra 2000 o varovanju delavcev pred tveganji
zaradi izpostavljenosti biološkim dejavnikom pri delu (UL L št. 262 z dne 17.
10. 2000, str. 21), Direktivo Komisije (EU) 2019/1833 z dne 24. oktobra 2019 o
spremembi prilog I, III, V in VI k Direktivi Evropskega parlamenta in Sveta
2000/54/ES glede izključno tehničnih prilagoditev (UL L št. 279 z dne 31. 10.
2019, str. 54) in Direktivo Komisije (EU) 2020/739 z dne 3. junija 2020 o
spremembi Priloge III k Direktivi Evropskega parlamenta in Sveta 2000/54/ES
glede vključitve SARS-CoV-2 na seznam bioloških dejavnikov, za katere je znano,
da okužijo ljudi, in spremembi Direktive Komisije (EU) 2019/1833 (UL L št. 175
z dne 4. 6. 2020, str. 11).
(2) Ta pravilnik se ne uporablja za dela, pri katerih so
prisotni gensko spremenjeni organizmi, razen če določbe tega pravilnika
predpisujejo višjo raven varnosti in zdravja pri delu.
2. člen
(pomen izrazov)
Izrazi, uporabljeni v tem pravilniku, pomenijo:
1.     
»Biološki dejavnik« je mikroorganizem, vključno z gensko spremenjenim
organizmom, celična kultura in človeški endoparazit, ki lahko povzroči okužbo,
alergijo ali zastrupitev.
2.     
»Mikroorganizem« je mikrobiološka celična ali necelična enota, s
sposobnostjo razmnoževanja ali prenosa genskega materiala.
3.     
»Celična kultura« je in-vitro rast celic, pridobljenih iz
večceličnih organizmov.
4.     
»Biološki dejavniki« so, glede na tveganje za okužbo, razvrščeni v štiri
skupine:
- 
biološki dejavnik iz 1. skupine je dejavnik, za katerega je verjetnost,
da povzroči bolezni pri ljudeh minimalna; tveganje, da se razširi v okolico, je
zanemarljivo;
- 
biološki dejavnik iz 2. skupine je dejavnik, ki lahko povzroči bolezni
pri ljudeh in je lahko nevaren za delavce; tveganje, da se razširi v okolico,
je majhno; v večini primerov je na voljo učinkovita preventiva ali zdravljenje;
- 
biološki dejavnik iz 3. skupine je dejavnik, ki lahko povzroči težje
bolezni pri ljudeh in predstavlja veliko nevarnost za delavce; tveganje, da se
bo razširil v okolico, je zmerno; v večini primerov je na voljo učinkovita
preventiva ali zdravljenje;
- 
biološki dejavnik iz 4. skupine je dejavnik, ki povzroči težje bolezni
pri ljudeh in predstavlja veliko nevarnost za delavce; tveganje, da se bo
razširil v okolico, je veliko; običajno ni na voljo učinkovite preventive ali
zdravljenja.
5.     
»Pristojni organ« je organ pristojen za inšpekcijo dela.
II. OCENA TVEGANJA
3. člen
(ocena tveganja)
(1) Za vsako dejavnost, pri kateri obstaja tveganje za
izpostavljenost biološkim dejavnikom, je treba določiti vrsto, stopnjo in
trajanje izpostavljenosti delavcev z namenom, da se oceni tveganje za zdravje
ali varnost delavcev in določi ukrepe, ki jih je treba sprejeti. Če delavec
opravlja dejavnost, pri kateri je izpostavljen več skupinam bioloških
dejavnikov, se tveganje oceni na podlagi nevarnosti, ki jo predstavljajo vsi
prisotni nevarni biološki dejavniki. Delodajalec obnavlja oceno tveganja redno
in pri vsaki spremembi razmer, ki lahko vplivajo na izpostavljenost delavcev
biološkim dejavnikom. Delodajalec pristojnemu organu na njegovo zahtevo
zagotovi podatke, ki so bili uporabljeni pri oceni tveganja.
(2) Delodajalec izdela oceno tveganja iz prejšnjega odstavka
na podlagi vseh razpoložljivih podatkov, upoštevajoč:
1.     
razvrstitev bioloških dejavnikov, ki so ali so lahko nevarni za zdravje
ljudi, v skladu s 17. členom tega pravilnika;
2.     
priporočila pristojnega organa, v katerih je navedeno, da je potrebno
določen biološki dejavnik nadzorovati, da bi se zavarovalo zdravje delavcev,
kadar so ali so lahko le-ti, zaradi svojega dela, izpostavljeni takemu
biološkemu dejavniku;
3.     
bolezni, ki jih delavci lahko dobijo zaradi svojega dela;
4.     
bolezni, ki se ugotovijo pri delavcu, njihov pojav pa je neposredno
povezan z delom tega delavca;
5.     
možne alergogene ali toksične vplive ter mutagene oziroma karcinogene
vplive, zaradi dela delavcev z biološkimi dejavniki.
4. člen
(upoštevanje posameznih členov glede na oceno tveganja)
(1) Če ocena tveganja iz 3. člena tega pravilnika pokaže, da
gre za izpostavljenost ali potencialno izpostavljenost biološkemu dejavniku iz
1. skupine, za katerega ni dokazano, da predstavlja tveganje za zdravje
delavcev, se 5. do 16. člen tega pravilnika ne uporabljajo, upoštevati pa je
treba točko 1 iz Priloge VI, ki je sestavni del tega pravilnika.
(2) Če ocena tveganja iz 3. člena tega pravilnika pokaže, da
dejavnost ne vključuje dela z biološkim dejavnikom ali njegove uporabe, vendar
kljub temu obstaja tveganje za izpostavljenost delavcev biološkim dejavnikom,
zaradi opravljanja del, kjer lahko pride do nenamerne izpostavljenosti
biološkim dejavnikom, kot na primer pri izvajanju del iz Priloge I, ki je
sestavni del tega pravilnika, se uporabljajo 5., 7., 8., 10., 11., 12., 13. in
14. člen tega pravilnika, razen če ocena tveganja iz prejšnjega člena pokaže,
da je to nepotrebno.
III. OBVEZNOSTI DELODAJALCA
5. člen
(nadomestitev)
Delodajalec škodljiv biološki dejavnik nadomesti z biološkim
dejavnikom, ki pod zahtevanimi pogoji uporabe ni nevaren ali je manj nevaren za
zdravje delavcev, če je to tehnično možno.
6. člen
(zmanjševanje tveganja)
(1) Delodajalec prepreči izpostavljenost delavcev biološkim
dejavnikom v vseh primerih, ko rezultati ocene tveganja iz 3. člena tega
pravilnika pokažejo, da obstaja tveganje za zdravje ali varnost delavcev.
(2) Če to tehnično ni možno, delodajalec tveganje zaradi
izpostavljenosti biološkim dejavnikom zmanjša do tako nizke ravni, kot je treba
za zagotavljanje varnosti in zdravja izpostavljenih delavcev z upoštevanjem
rezultatov ocene tveganja iz 3. člena tega pravilnika in z naslednjimi ukrepi:
1.     
zagotavljanje čim manjšega števila in čim krajšega časa izpostavljenosti
delavcev, ki so ali so lahko izpostavljeni biološkim dejavnikom;
2.     
načrtovanje delovnega procesa in tehničnih kontrolnih ukrepov tako, da
ne pride do sproščanja bioloških dejavnikov v prostor, kjer poteka delo, ali da
je sproščanje čim manjše;
3.     
uporaba kolektivnih varnostnih ukrepov ali, če se izpostavljenosti ni
mogoče drugače izogniti, individualnih varnostnih ukrepov;
4.     
uporaba higienskih ukrepov, katerih cilj je preprečevanje ali
zmanjševanje nenamernega prenosa ali sproščanja biološkega dejavnika iz
delovnega mesta;
5.     
uporaba znaka za biološko nevarnost, ki je slikovno prikazan v Prilogi
II, ki je sestavni del tega pravilnika, in drugih opozorilnih znakov;
6.     
priprava načrta, za ravnanje ob nezgodah, pri katerih lahko pride do
sproščanja biološkega dejavnika;
7.     
preverjanje, če so biološki dejavniki, uporabljani pri delu, prisotni
zunaj primarnega, fizično omejenega prostora, kadar je to potrebno in tehnično
izvedljivo;
8.     
zagotovitev sredstev za varno zbiranje, shranjevanje in odlaganje
odpadkov, vključno z uporabo varnih in razpoznavnih vsebnikov in z ustrezno
obdelavo odpadkov, če je to primerno;
9.     
varno ravnanje z biološkimi dejavniki in ureditev njihovega prevoza
znotraj delovnega mesta;
10.  
cepljenje in zaščita z zdravili.
7. člen
(podatki za pristojni organ)
(1) Kadar rezultati ocene tveganja iz 3. člena tega
pravilnika pokažejo, da obstaja tveganje za zdravje ali varnost delavcev,
delodajalec pristojnemu organu na njegovo zahtevo omogoči dostop do podatkov o:
1.     
rezultatih ocene tveganja iz 3. člena tega pravilnika;
2.     
dejavnostih, pri katerih delavci so ali bi lahko izpostavljeni biološkim
dejavnikom;
3.     
številu izpostavljenih delavcev;
4.     
imenih in usposobljenosti oseb, odgovornih za varnost in zdravje pri
delu;
5.     
sprejetih varnostnih in preventivnih ukrepih, vključno z delovnimi
postopki in metodami;
6.     
načrtu za ravnanje v primeru nezgode ali nevarnega pojava, predvsem
načrt za varovanje delavcev pred izpostavljenostjo biološkim dejavnikom iz 3.
ali 4. skupine, do katere lahko pride zaradi izgube fizične zapore.
(2) V primeru nezgode ali nevarnega pojava, zaradi katerega
lahko pride do sproščanja kateregakoli biološkega dejavnika, ki lahko povzroči
težjo okužbo oziroma bolezen pri ljudeh, delodajalec takoj obvesti pristojni
organ.
(3) Če delodajalec preneha z dejavnostjo, pristojnemu organu
preda seznam iz 11. člena tega pravilnika.
(4) Če delodajalec preneha z dejavnostjo, se pristojnemu
organu omogoči dostop do zdravstvene dokumentacije iz 14. člena tega
pravilnika.
8. člen
(higienski in individualni ukrepi)
(1) Delodajalec za vsa dela, pri katerih obstaja tveganje za
varnost ali zdravje delavcev zaradi dela z biološkimi dejavniki, sprejeme
ustrezne ukrepe, s katerimi zagotovi, da:
1.     
delavci ne uživajo hrane ali pijače na delovnih območjih, kjer obstaja
tveganje, da bo prišlo do kontaminacije z biološkimi dejavniki;
2.     
so delavci preskrbljeni z ustrezno varovalno obleko ali drugimi
posebnimi oblačili;
3.     
imajo delavci na voljo umivalnice, toaletne prostore, tekočino za
spiranje oči oziroma razkužila za kožo;
4.     
se točno določi postopke za vzorčenje, ravnanje in obdelovanje vzorcev
človeškega ali živalskega izvora (dobra laboratorijska praksa);
5.     
je potrebna varovalna oprema:
- 
pravilno shranjena na točno določenem mestu,
- 
pregledana in očiščena, če je mogoče pred in vsekakor po vsaki uporabi,
- 
popravljena, če ima kakšne pomanjkljivosti, ali zamenjana pred nadaljnjo
uporabo.
(2) Delovna oblačila in varovalno opremo, vključno z varovalno
obleko iz prejšnjega odstavka, ki so lahko kontaminirani z biološkimi
dejavniki, je treba ob odhodu iz delovnega območja odstraniti. Delodajalec mora
zagotoviti, da se taka oblačila in varovalna oprema hrani ločeno od drugih
oblačil, dokler ne zagotovi dekontaminacije in čiščenja ali če je treba,
uničenja takšnih oblačil in varovalne opreme.
(3) Stroški za ukrepe iz tega člena bremenijo delodajalca.
9. člen
(seznanjanje in usposabljanje)
(1) Delodajalec s pisnimi navodili in obvestili zagotovi, da
so delavci in njihovi predstavniki seznanjeni o:
1.     
morebitnem tveganju za zdravje;
2.     
varnostnih ukrepih, ki jih je treba izvajati, da se prepreči
izpostavljenost;
3.     
higienskih ukrepih;
4.     
uporabi in nošenju delovne ali varovalne obleke in osebne varovalne
opreme;
5.     
ravnanju v primeru nevarnih pojavov ter preprečitvi nevarnih pojavov.
(2) Delodajalec zagotovi, da so delavci usposobljeni za delo,
ki ga opravljajo. Delodajalec usposabljanje:
1.     
izvede pred nastopom dela, ki vključuje stik z biološkimi dejavniki,
2.     
prilagodi tako, da so upoštevana nova ali spremenjena tveganja in
3.     
periodično ponavlja v skladu s predpisi o varnosti in zdravju pri delu
in oceno tveganja.
10. člen
(obveščanje)
(1) Delodajalec za vsa delovna mesta zagotovi pisna navodila
za delo in na ustrezen način izobesi obvestila, ki so enostavna in dobro vidna,
na katerih je vsaj opis postopka, ki ga je treba izvesti v primeru:
a)    
nezgode ali nevarnega pojava, vključno za ravnanje z biološkim
dejavnikom v takih primerih;
b)    
ravnanja z biološkim dejavnikom iz 4. skupine.
(2) Delavec o vsaki nezgodi ali nevarnem pojavu, ob katerem
je potrebno posebno ravnanje z biološkim dejavnikom, takoj obvesti odgovornega
vodjo ali osebo, odgovorno za varnost in zdravje pri delu.
(3) Delodajalec o nezgodi ali nevarnem pojavu, zaradi katerega
lahko pride do sproščanja kakšnega biološkega dejavnika, ki lahko povzroči
težjo okužbo oziroma bolezen pri ljudeh, takoj obvesti delavce oziroma
predstavnike delavcev. Delodajalec v primeru nezgode ali nevarnega pojava čim
prej obvesti delavce oziroma njihove predstavnike o vzrokih in o ukrepih, ki so
bili ali jih je treba sprejeti za izboljšanje stanja.
(4) Vsakemu delavcu je omogočen dostop do tistih podatkov iz
seznama iz 11. člena tega pravilnika, ki se nanašajo nanj osebno.
(5) Delavcem oziroma njihovim predstavnikom je omogočen
dostop do depersonaliziranih skupinskih podatkov.
(6) Delodajalec delavcem oziroma njihovim predstavnikom na
njihovo zahtevo omogoči dostop do podatkov iz prvega odstavka 7. člena tega
pravilnika.
11. člen 
(seznam izpostavljenih delavcev)
(1) Delodajalec vodi seznam delavcev, izpostavljenih
biološkim dejavnikom iz 3. ali 4. skupine, v katerem je navedena tudi vrsta
dela, ki ga opravljajo in biološki dejavnik, kateremu so bili izpostavljeni.
Delodajalec vodi tudi evidenco o izpostavljenostih, nesrečah in izrednih
dogodkih.
(2) Delodajalec hrani seznam iz prejšnjega odstavka še
najmanj 10 let po koncu izpostavljenosti.
(3) Delodajalec hrani seznam iz prvega odstavka tega člena 40
let po koncu zadnje znane izpostavljenosti, kadar gre za izpostavljenost,
katere posledica je lahko okužba:
1.     
z biološkim dejavnikom, za katere je znano, da lahko povzročijo
dolgotrajno ali latentno okužbo;
2.     
ki je glede na spoznanja ni mogoče diagnosticirati, dokler se več let
pozneje ne razvije bolezen;
3.     
ki ima posebej dolgo inkubacijsko dobo, preden se razvije bolezen;
4.     
ki ima za posledico bolezen, ki se kljub zdravljenju občasno ponovi po
dolgem času;
5.     
ki lahko kot posledico bolezni povzroči težje dolgotrajne zdravstvene
težave.
(4) Delodajalec omogoči dostop do seznama iz prvega odstavka
tega člena izvajalcu medicine dela, pristojnemu organu in strokovnim delavcem
ter vsem drugim osebam, odgovornim za varnost in zdravje pri delu.
12. člen
(posvetovanje in sodelovanje z delavci)
Delodajalec o zadevah, ki jih ureja ta pravilnik, zagotovi
posvetovanje in sodelovanje z delavci oziroma njihovimi predstavniki v skladu z
zakonom, ki ureja varnost in zdravje pri delu.
13. člen
(obvestilo pristojnemu organu)
(1) Delodajalec 30 dni pred začetkom prve uporabe bioloških
dejavnikov iz 2., 3. ali 4. skupine o tem pisno obvesti pristojni organ. Če
delodajalec sam začasno razvrsti biološki dejavnik, pisno obvesti pristojni
organ tudi o prvi uporabi vsakega nadaljnjega biološkega dejavnika iz 4. skupine
in nadaljnjega novega biološkega dejavnika iz 3. skupine.
(2) Od laboratorijev, ki opravljajo diagnostične storitve v
zvezi z biološkimi dejavniki iz 4. skupine, se zahteva le začetno pisno
obvestilo pristojnemu organu.
(3) Vsakokrat, ko pride v delovnih procesih oziroma postopkih
do bistvenih sprememb, pomembnih za varnost ali zdravje pri delu, zaradi
katerih je postalo pisno obvestilo zastarelo, delodajalec pristojnemu organu
posreduje novo pisno obvestilo.
(4) Delodajalec v obvestilu navede naslednje podatke:
1.     
ime in naslov podjetja ali ustanove;
2.     
ime in usposobljenost osebe, odgovorne za varnost in zdravje pri delu;
3.     
rezultate ocene iz 3. člena tega pravilnika;
4.     
vrsto biološkega dejavnika;
5.     
predvidene varnostne in preventivne ukrepe.
IV. ZDRAVSTVENI NADZOR
14. člen
(zdravstveni nadzor)
(1) Delodajalec mora izvajati zdravstveni nadzor delavcev,
pri katerih so rezultati ocene tveganja iz 3. člena tega pravilnika pokazali,
da obstaja tveganje za zdravje in varnost.
(2) Zdravstveni nadzor delavcev se izvaja pred
izpostavljenostjo in v rednih časovnih obdobjih po izpostavljenosti, da se
omogoča neposredno izvajanje higienskih in individualnih ukrepov.
(3) V oceni tveganja iz 3. člena tega pravilnika se določi,
za katere delavce so potrebni posebni varnostni ukrepi. Kadar je treba, se
zagotovi učinkovito cepivo za tiste delavce, ki še niso odporni za biološki
dejavnik, ki so mu ali so mu lahko izpostavljeni. Kadar delodajalec zagotovi
cepivo, upošteva kodeks ravnanja iz Priloge VII, ki je sestavni del tega
pravilnika.
(4) Če se ugotovi, da je eden od delavcev okužen ali je
zbolel in se sumi, da je to posledica izpostavljenosti biološkim dejavnikom pri
delu, izvajalec medicine dela, ki izvaja naloge zdravstvenega varstva delavcev,
priporoči izreden zdravstveni nadzor tudi za druge delavce, ki so bili podobno
izpostavljeni. V tem primeru se ponovno oceni tveganje zaradi izpostavljenosti
v skladu s 3. členom tega pravilnika. V posebnih primerih iz tretjega odstavka
11. člena tega pravilnika se zdravstvena dokumentacija hrani 40 let po koncu
zadnje znane izpostavljenosti.
(5) Izvajalec medicine dela predlaga preventivne in varnostne
ukrepe, ki jih je treba sprejeti za posameznega delavca.
(6) Izvajalec medicine dela delavce obvesti in jim svetuje o
za njih primernem zdravstvenem nadzoru po koncu izpostavljenosti.
(7) Delavci imajo dostop do rezultatov zdravstvenega nadzora,
ki jih zadeva. Delavci ali delodajalci, ki jih to zadeva, lahko zahtevajo
ponoven pregled rezultatov zdravstvenega nadzora.
(8) Izvajalec medicine dela hrani zdravstveno dokumentacijo
še najmanj 10 let po koncu izpostavljenosti.
(9) Praktična priporočila za zdravstveni nadzor delavcev so
podana v Prilogi IV, ki je sestavni del tega pravilnika.
(10) Delodajalec o vseh primerih bolezni ali smrti, za katere
je ugotovljeno, da so posledica izpostavljenosti biološkim dejavnikom pri delu,
uradno obvesti pristojni organ.
15. člen
(izvajalci zdravstvene in veterinarske dejavnosti, razen
diagnostičnih laboratorijev)
(1) Pri pripravi ocene tveganja iz 3. člena tega pravilnika
je treba nameniti posebno pozornost:
1.     
ugotavljanju prisotnosti bioloških dejavnikov pri bolnih ljudeh in
živalih ter v materialih in vzorcih, ki so jim bili odvzeti;
2.     
nevarnosti, ki jo predstavljajo biološki dejavniki, za katere je znano
ali se sumi, da so prisotni v bolnih ljudeh ali živalih ter v materialih in
vzorcih, ki so jim bili odvzeti;
3.     
tveganjem, ki jih predstavlja vrsta dela.
(2) V prostorih, kjer se izvaja zdravstvena ali veterinarska
dejavnost, je treba sprejeti ustrezne ukrepe za varovanje zdravja in varnost
delavcev. Ti ukrepi so:
1.     
izrecna določitev ustreznih postopkov za dekontaminacijo in dezinfekcijo
in
2.     
izvajanje postopkov, ki omogočajo ravnanje s kontaminiranimi odpadki in
njihovo odlaganje brez tveganja.
(3) V prostorih za izolacijo, kjer so bolni ljudje ali
živali, ki so okuženi ali za katere obstaja sum, da so okuženi z biološkimi
dejavniki iz 3. ali 4. skupine, je treba izbrati zadrževalne ukrepe iz stolpca
A Priloge V, ki je sestavni del tega pravilnika, tako da je tveganje za širitev
okužbe čim manjše.
16. člen
(posebni ukrepi za industrijske procese in laboratorije)
(1) Laboratoriji, vključno z diagnostičnimi laboratoriji, ter
prostori za laboratorijske poskuse na živalih, ki so bile namerno okužene z
biološkimi dejavniki iz 2., 3. ali 4. skupine, ali za katere obstaja sum, da so
prenašalke takih dejavnikov, izvajajo naslednje ukrepe:
1.     
laboratoriji, ki opravljajo delo, ki vključuje ravnanje z biološkimi
dejavniki iz 2., 3. ali 4. skupine za potrebe raziskav, razvoja, poučevanja ali
diagnosticiranja, določijo zadrževalne ukrepe v skladu s Prilogo V tega
pravilnika, da čim bolj zmanjšajo tveganje za okužbe;
2.     
po opravljeni oceni tveganja iz 3. člena tega pravilnika in po določitvi
ustrezne zadrževalne stopnje za biološke dejavnike, določene glede na raven
tveganja, se v skladu s Prilogo V tega pravilnika določi potrebne ukrepe.
3.     
dejavnosti, ki vključujejo ravnanje z biološkim dejavnikom, je treba
opravljati:
- 
le na delovnih območjih, ki ustrezajo najmanj 2. zadrževalni stopnji za
biološki dejavnik iz 2. skupine,
- 
le na delovnih območjih, ki ustrezajo najmanj 3. zadrževalni stopnji za
biološki dejavnik iz 3. skupine,
- 
le na delovnih območjih, ki ustrezajo najmanj 4. zadrževalni stopnji za
biološki dejavnik iz 4. skupine;
4.     
za delo v laboratorijih, kjer ravnajo z materiali, za katere obstaja
negotovost o prisotnosti bioloških dejavnikov, ki lahko povzročijo bolezen pri
ljudeh, njihov namen pa ni delati z biološkimi dejavniki kot takimi (da bi jih
gojili ali koncentrirali), je treba sprejeti vsaj 2. zadrževalno stopnjo.
Tretjo ali 4. zadrževalno stopnjo je treba uporabiti, kadar je znano ali
obstaja sum, da je takšna zadrževalna stopnja potrebna, razen če praktične
smernice pokažejo, da je v določenih primerih ustrezna nižja zadrževalna
stopnja.
(2) Pri industrijskih procesih, ki uporabljajo biološke
dejavnike iz 2., 3. ali 4. skupine, delodajalec sprejme naslednje ukrepe:
1.     
pri industrijskih procesih se na podlagi praktičnih ukrepov in
postopkov, navedenih v Prilogi VI tega pravilnika, uporablja zadrževalne ukrepe
iz 2. točke prejšnjega odstavka;
2.     
v skladu z oceno tveganja iz 3. člena tega pravilnika, ki je povezana z
uporabo bioloških dejavnikov iz 2., 3. ali 4. skupine, lahko pristojni organ
odloči o ustreznih ukrepih, ki jih je treba uporabljati pri industrijski
uporabi takšnih dejavnikov.
(3) V primerih, ko pri dejavnostih, na katere se nanašata
prvi in drugi odstavek tega člena, ni mogoče opraviti dokončne ocene tveganja
za določen biološki dejavnik, ki bi ob predvideni uporabi lahko pomenil veliko
tveganje za zdravje delavcev, se sme dejavnosti izvajati le na delovnih mestih,
ki ustrezajo najmanj 3. zadrževalni stopnji.
17. člen
(razvrstitev bioloških dejavnikov)
(1) Biološki dejavniki se glede na tveganje za okužbo
razvrščajo v posamezne skupine na podlagi definicij iz druge, tretje in četrte
alineje 4. točke 2. člena tega pravilnika (skupine 2, 3 in 4).
(2) Razvrstitev bioloških dejavnikov na podlagi definicij iz
druge, tretje in četrte alineje 4. točke 2. člena tega pravilnika je podana v
Prilogi III, ki je sestavni del tega pravilnika.
(3) Če biološki dejavnik, ki je nevaren ali bi lahko bil
nevaren za zdravje ljudi, ni naveden v Prilogi III tega pravilnika, se razvrsti
v posamezno skupino na podlagi definicij iz druge, tretje in četrte alineje 4.
točke 2. člena tega pravilnika (skupine 2, 3 in 4).
(4) Če biološkega dejavnika, ki se ocenjuje, ni mogoče z
gotovostjo razvrstiti v eno od skupin, definiranih v 4. točki 2. člena tega
pravilnika, se biološki dejavnik razvrsti v najvišjo skupino tveganja.
PREHODNI IN KONČNA DOLOČBA
18. člen
(prenehanje veljavnosti in uporaba)
Z dnem uveljavitve tega pravilnika preneha veljati Pravilnik
o varovanju delavcev pred tveganji zaradi izpostavljenosti biološkim dejavnikom
pri delu (Uradni list RS, št. 4/02, 39/05 in 43/11 – ZVZD-1), ki se uporablja
do začetka uporabe tega pravilnika.
Ne glede na prejšnji odstavek se razvrstitev biološkega
dejavnika Koronavirus 2 hudega akutnega respiratornega sindroma (SARS-CoV-2) iz
Priloge III tega pravilnika, Prilogi V in Prilogi VI iz tega pravilnika, v
delu, ki se nanaša na biološki dejavnik SARS-CoV-2, začnejo uporabljati 24.
novembra 2020.
19. člen
(začetek veljavnosti in uporabe)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 20. novembra 2021.
Št. 0072-16/2020
Ljubljana, dne 29. oktobra 2020
EVA 2020-2611-0054
Janez Cigler Kralj
minister
za delo, družino, socialne zadeve
in enake možnosti

Priloga
I: Odprt seznam dejavnosti, pri katerih lahko delavci pridejo v stik z
biološkimi dejavniki
Priloga
II: Simbol za biološko nevarnost
Priloga
III: Razvrstitev bioloških dejavnikov za katere je znano, da okužijo ljudi
Priloga
IV: Praktična priporočila za zdravstveni nadzor delavcev
Priloga
V: Zadrževalni ukrepi in zadrževalne stopnje
Priloga
VI: Zadrževalni ukrepi in zadrževalne stopnje pri industrijskih procesih
Priloga
VII: Kodeks ravnanja pri cepljenju