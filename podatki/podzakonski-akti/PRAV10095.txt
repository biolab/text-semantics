I. SPLOŠNE DOLOČBE
1. člen
(namen pravilnika)
Ta pravilnik ureja pogoje in način
izvajanja nujnih reševalnih prevozov pacientov in medicinsko utemeljenih
nenujnih reševalnih prevozov pacientov.
2. člen
(pomen izrazov)
Izrazi, ki se uporabljajo v tem pravilniku,
imajo enak pomen kot izrazi iz Pravilnika o službi nujne medicinske pomoči
(Uradni list RS, št. 106/08 in 118/08 – popr.). Poleg njih se v tem pravilniku
uporabljajo naslednji izrazi:
1.    
Diplomirani zdravstvenik je zdravstveni delavec, ki ima končano višjo
ali visoko strokovno zdravstveno šolo ter je pridobil naziv višji zdravstveni
tehnik/višja medicinska sestra, diplomirani zdravstvenik/diplomirana medicinska
sestra, diplomirana babica/diplomirani babičar.
2.    
Izvajalec reševalnih prevozov pacientov (v nadaljnjem besedilu:
izvajalec prevozov) je javni zdravstveni zavod ali druga pravna ali fizična
oseba s koncesijo za izvajanje zdravstvene dejavnosti, ki izpolnjuje pogoje iz
tega pravilnika in je vključen v mrežo izvajalcev prevozov pacientov.
3.    
Nenujni reševalni prevoz pacienta je nenujni prevoz z reševalnim vozilom
(v nadaljnjem besedilu: nenujni prevoz) in sanitetni prevoz s sanitetnim
vozilom (v nadaljnjem besedilu: sanitetni prevoz).
4.    
Nenujni prevoz je prevoz pacienta, ki zaradi svojega zdravstvenega
stanja potrebuje spremstvo ali zdravstveno oskrbo zdravstvenega delavca.
5.    
Nenujno reševalno vozilo je vozilo, ki je namenjeno nenujnim prevozom in
izpolnjuje tehnične zahteve v skladu s standardom EN 1789:2007 ter ima dodatno
opremo, ki je določena v Prilogi 3 tega pravilnika.
6.    
Nujna vožnja je vožnja vozila za prevoz pacienta, zdravstvenega osebja,
tkiva ali organa, pri kateri se na vozilu uporabljajo svetlobni in zvočni
signali.
7.    
Nujno reševalno vozilo je vozilo, ki je namenjeno nujnim prevozom in
izpolnjuje tehnične zahteve v skladu s standardom EN 1789:2007 ter ima opremo,
ki je določena s pravilnikom, ki ureja službo nujne medicinske pomoči.
8.    
Pogodbeni prevoz je prevoz pacienta, tkiva ali organa, ki se izvede na
podlagi sklenjene pogodbe med izvajalci zdravstvene dejavnosti.
9.    
Reanimobil je vozilo, ki je namenjeno nujnim prevozom in izpolnjuje
tehnične zahteve v skladu s standardom EN 1789:2007 ter ima opremo, ki je
določena s pravilnikom, ki ureja službo nujne medicinske pomoči.
10.  Sanitetni
prevoz je prevoz pacienta, ki med prevozom ne potrebuje spremstva ali
zdravstvene oskrbe zdravstvenega delavca, prevoz z javnim prevoznim sredstvom
ali osebnim vozilom pa bi lahko bil za njegovo zdravje škodljiv.
11.  Sanitetno
vozilo je vozilo, ki je namenjeno za sanitetni prevoz in je opremljeno v skladu
s Prilogo 3 tega pravilnika.
12.  Sekundarni
prevoz pacienta je nujni ali nenujni prevoz pacienta po zdravljenju v
zdravstveni ustanovi na zdravljenje v drugo zdravstveno ustanovo.
13.  Specialna
vozila za izvajanje nujne medicinske pomoči so vozilo urgentnega zdavnika,
motorno kolo, vozilo za vodenje podporo in komunikacije ter vozilo za prevoz
osebja, in so opremljena v skladu s Prilogo 3 tega pravilnika.
II. IZVAJANJE PREVOZOV PACIENTOV
3. člen
(izvajanje nujnih prevozov)
Izvajanje nujnih prevozov je organizirano
kot javna zdravstvena služba v okviru enot nujne medicinske pomoč (v nadaljnjem
besedilu: NMV), določenih s pravilnikom, ki ureja službo nujne medicinske
pomoči.
Število dodatnih ekip za nujne prevoze po
območnih enotah Zavoda za zdravstveno zavarovanje Slovenije (v nadaljnjem
besedilu: ZZZS) glede na obseg dodatnih potreb po nujnih prevozih je določeno v
Prilogi 1 tega pravilnika.
4. člen
(izvajanje nenujnih prevozov)
Izvajanje nenujnih prevozov je organizirano
kot javna zdravstvena služba v okviru mreže ekip izvajalcev nenujnih prevozov,
ki je določena v Prilogi 1 tega pravilnika. Izvajajo jo izvajalci prevozov, ki
izpolnjujejo pogoje za opravljanje dejavnosti nenujnih prevozov v skladu s tem
pravilnikom.
Nenujni prevozi se izvajajo z reševalnim
vozilom.
Pravne in fizične osebe morajo za izvajanje
nenujnih prevozov pridobiti dovoljenje Ministrstva za zdravje (v nadaljnjem
besedilu: ministrstvo). Za izdajo dovoljenja morajo izpolnjevati naslednja
pogoja:
-      
v rednem delovnem razmerju morajo imeti zaposleni najmanj dve ekipi, ki
izpolnjujeta pogoje iz 9. člena tega pravilnika in
-      
imeti morajo najmanj dve reševalni vozili, ki izpolnjujeta pogoje glede
tehnične opremljenosti iz Priloge 3 tega pravilnika.
Evidenco vseh izdanih dovoljenj za
izvajanje prevozov vodi ministrstvo v registru izvajalcev prevozov pacientov in
vozil (v nadaljnjem besedilu: register izvajalcev in vozil).
5. člen
(izvajanje sanitetnih prevozov)
Izvajanje sanitetnih prevozov je
organizirano kot javna zdravstvena služba v okviru mreže izvajalcev, ki je v
Prilogi 2 tega pravilnika. Izvajajo jo izvajalci prevozov, ki izpolnjujejo
pogoje za opravljanje dejavnosti sanitetnih prevozov v skladu s tem
pravilnikom.
Sanitetni prevozi se izvajajo s sanitetnim
vozilom.
Pravne in fizične osebe morajo za izvajanje
sanitetnih prevozov pridobiti dovoljenje ministrstva. Za izdajo dovoljenja
morajo izpolnjevati naslednja pogoja:
-      
v rednem delovnem razmerju morajo imeti zaposlenega najmanj enega
voznika, ki izpolnjujejo pogoje iz 9. člena tega pravilnika in
-      
imeti morajo najmanj eno sanitetno vozilo, ki izpolnjujejo pogoje glede
tehnične opremljenosti iz Priloge 3 tega pravilnika.
6. člen
(sekundarni prevozi)
Izvajalci sekundarnih prevozov morajo
izpolnjevati pogoje iz 9. člena in Priloge 3 tega pravilnika.
Način prevoza, sestavo dodatne ekipe in
opreme določi lečeči zdravnik v napotni zdravstveni ustanovi.
7. člen
(pogodbeni prevozi)
Izvajalci pogodbenih prevozov morajo
izpolnjevati pogoje iz 9. člena in Priloge 3 tega pravilnika.
8. člen
(mreža izvajalcev prevozov)
Merila za oblikovanje mreže izvajalcev
prevozov in mreža izvajalcev prevozov so določeni v Prilogi 1 in Prilogi 2 tega pravilnika.
III. KADROVSKE ZAHTEVE ZA IZVAJALCE PREVOZOV
9. člen
(sestava ekip)
Nujne prevoze opravlja ekipa v sestavi
zdravstveni reševalec-voznik, diplomirani zdravstvenik in po potrebi zdravnik.
Nenujne prevoze opravlja ekipa v sestavi
zdravstveni reševalec-spremljevalec in zdravstveni reševalec-voznik.
Sanitetne prevoze opravlja voznik z
opravljenim izpitom iz vsebin NMP, ki so določene v Prilogi 4 tega pravilnika.
10. člen
(izpit iz vsebin NMP)
Izpit iz vsebin NMP se izvaja pred
tričlansko komisijo, ki jo imenuje minister, pristojen za zdravje (v nadaljnjem
besedilu: minister). Komisijo sestavljajo zdravnik, diplomirani zdravstvenik in
zdravstveni reševalec, ki poklicno delujejo v službi NMP. Način opravljanja
izpita iz vsebin NMP določi minister.
Veljavnost izpita iz vsebin NMP je 3 leta,
po tem obdobju ga mora voznik sanitetnih prevozov ponovno opraviti.
IV. DOKUMENTACIJA PREVOZA PACIENTA
11. člen
(podatki o prevozu)
Vrsto prevoza pacienta opredeli zdravnik na
obrazcu, ki mora vsebovati tudi podatke iz Priloge 5 tega pravilnika.
12. člen
(evidence o prevozu)
Izvajalec prevozov je dolžan voditi
evidenco naročenih in izvedenih prevozov ter seznam vseh prepeljanih oseb v
knjigi prevozov ali na računalniškem mediju, ki mora vsebovati podatke iz
Priloge 6 tega pravilnika.
Izvajalec prevozov je dolžan za vsak
opravljeni nujni prevoz brez navzočnosti zdravnika izpolniti obrazec Poročilo o
nujnem prevozu pacienta iz Priloge 7 tega pravilnika. (prenehal
veljati)
Podatki iz tega člena morajo biti dostopni
nadzornim organom ministrstva in ZZZS.
V. PREVOZI PACIENTOV IN NMP
13. člen
(vključevanje izvajalcev prevozov v službo
NMP)
Izvajalec nenujnih prevozov se je v primeru
potreb službe NMP dolžan odzvati na poziv dispečerja in se vključiti v sistem
NMP. Pri tem mora upoštevati navodila dispečerja in ekipe NMP ter ravnati v
skladu z načinom dela v NMP.
14. člen
(zaplet med nenujnim ali sanitetnim
prevozom)
V primeru nenadnega poslabšanja
zdravstvenega stanja pacienta med prevozom mora ekipa izvajalca nenujnih ali
sanitetnih prevozov javiti pristojnemu dispečerju NMP stanje pacienta in
ravnati v skladu z navodili dispečerja.
15. člen
(oznake)
Izvajalci prevozov pacientov, ki so
vključeni v sistem NMP, uporabljajo na vozilih, opremi in oblačilih oznake NMP,
določene v pravilniku, ki ureja službo nujne medicinske pomoči.
Izvajalci prevozov, ki niso vključeni v
sistem NMP, oznak sistema NMP ne smejo uporabljati. Na vozilih, opremi in
oblačilih uporabljajo oznako »PREVOZ PACIENTOV«, ki označuje izvajalca in tudi
dejavnost prevozov pacientov.
16. člen
(zvočni in svetlobni signali)
Na vozilih NMP nujnih prevozov in nenujnih
prevozov je namestitev in uporaba zvočnih in svetlobnih signalov mogoča po
vpisu v register izvajalcev in vozil.
Vpis vozil v register izvajalcev in vozil
izvajalcu dovoljuje namestitev in uporabo zvočnih in svetlobnih signalov.
Vozila za sanitetne prevoze ne smejo imeti
nameščenih zvočnih in svetlobnih signalov.
VI. REGISTER IZVAJALCEV IN VOZIL
17. člen
(register)
Register izvajalcev in vozil je javen in ga
vodi ministrstvo. V register se morajo vpisati vsi izvajalci prevozov in vsa
vozila, ki so v lasti izvajalcev nujnih, nenujnih in sanitetnih prevozov in
NMP.
Vpis izvajalcev prevozov v register
izvajalcev in vozil se izvede na podlagi izdanega dovoljenja za opravljanje
dejavnosti prevozov pacientov in priloženega dokazila izvajalca prevozov o
skladnosti vozila s standardom opremljenosti vozil in zahtevami tega
pravilnika.
Uradna oseba, ki odloča v postopku, ugotovi
ali:
-      
izvajalec prevozov izpolnjuje pogoje, določene za izvajanje dejavnosti
prevozov pacientov,
-      
vozilo ustreza vsem tehničnim pogojem, ki jih določa ta pravilnik
oziroma pravilnik, ki ureja službo nujne medicinske pomoči.
Po zaključenem postopku preverjanja
ministrstvo izda odločbo o vpisu oziroma zavrnitvi vpisa izvajalca prevozov v
register izvajalcev in vozil.
18. člen
(izpis iz registra izvajalcev in vozil)
Če izvajalec prevozov preneha obstajati
zaradi prenehanja opravljanja dejavnosti prevozov pacientov ali pa mu je bilo
na podlagi pravnomočne odločbe začasno ali trajno odvzeto dovoljenje za
opravljanje te dejavnosti, mora ministrstvo po uradni dolžnosti izvajalca
prevozov in njegova vozila izbrisati iz registra izvajalcev in vozil.
Uradna oseba ministrstva, ki odloča v
postopku, izda odločbo o izbrisu iz registra izvajalcev in vozil v 30 dneh po
tem, ko izve za razlog za izbris, oziroma po prejemu predloga za izbris.
19. člen
(sprememba vpisa v register izvajalcev in
vozil)
V register izvajalcev in vozil se vpisujejo
spremembe podatkov na zahtevo izvajalca prevozov ali zaradi začasnega ali
trajnega odvzema dovoljenja za opravljanje dejavnosti prevozov pacientov.
Izvajalec prevozov mora sporočiti spremembe podatkov v 15 dneh od njihovega
nastanka.
20. člen
(ugotavljanje pogojev za vpis v register
izvajalcev in vozil)
Pogoji za vpis vozil v register izvajalcev
in vozil se ugotavljajo v skladu s postopkom iz 17. in 18. člena tega pravilnika. Če je potrebno za ugotovitev ali presojo kakšnega dejstva posebno
znanje, ki ga uradna oseba ministrstva nima, minister imenuje komisijo, ki
ugotovi, ali izvajalec izpolnjuje predpisane pogoje. Komisija ima predsednika
in dva člana.
Komisija na podlagi dokumentacije in ogleda
vozila ugotovi izpolnjevanje predpisanih pogojev in o tem sestavi zapisnik.
Zapisnik mora vsebovati:
-      
podatke o tem, za kakšno vrsto prevozov je vozilo namenjeno;
-      
podatke o izvajalcu prevozov;
-      
dokazila o izpolnjevanju pogojev;
-      
morebitne ugotovljene pomanjkljivosti in rok za njihovo odpravo.
Komisija zaključi postopek z izdajo
dokončnega mnenja ter predloži zapisnik in dokumentacijo uradni osebi ministrstva,
ki vodi postopek.
Vpis vozil v register izvajalcev in vozil
se opravi, ko je odločba o vpisu v register izvajalcev in vozil dokončna.
21. člen
(vodenje registra izvajalcev in vozil)
Register izvajalcev in vozil se vodi kot
centralna informatizirana baza ministrstva tako, da se vanjo vpisujejo in v
njej vzdržujejo vsi podatki, ki se vpisujejo v ta register.
S podatki iz registra izvajalcev in vozil razpolaga
ministrstvo oziroma javni zdravstveni zavod, če pridobi pooblastilo
ministrstva.
22. člen
(podatki v registru izvajalcev in vozil)
Register izvajalcev in vozil vsebuje
podatke o:
-      
predmetu vpisa,
-      
izvajalcu prevozov pacientov,
-      
standardu opremljenosti vozila za posamezno vrsto prevozov pacientov.
V rubriki o predmetu vpisa se vodijo:
-      
podatki iz prometnega dovoljenja,
-      
številka in datum vpisa in izbrisa iz registra,
-      
razlogi za začasen odvzem dovoljenja za opravljanje dejavnosti prevozov
pacientov,
-      
razlogi za izbris iz registra.
V rubriki o izvajalcu prevozov se vodijo:
-      
firma izvajalca prevozov in
-      
sedež izvajalca prevozov.
V rubriki o standardu opremljenosti vozil
za prevoze pacientov se vodijo:
-      
številka standarda,
-      
sedež opravljanja preverjanja standarda,
-      
pogoji za izvajanje.
V rubriko »razno« se vpišejo podatki, ki se
ne vpisujejo v druge rubrike.
V registru izvajalcev in vozil se vodi
zbirka listin za vsak subjekt vpisa v skladu s pravili o ravnanju z
dokumentarnim gradivom.
VII. NADZOR
23. člen
(spremljanje in nadzor izvajalcev
prevozov)
Ministrstvo spremlja in nadzira
organiziranost in delovanje izvajalcev prevozov, usposobljenost članov ekip in
ustreznost opreme.
24. člen
(nadzorna komisija)
Nadzor nad delovanjem izvajalcev prevozov
opravljajo nadzorne komisije, ki jih s sklepom imenuje minister.
Nadzorno komisijo sestavljajo najmanj trije
člani.
25. člen
(vsebina nadzora)
Nadzorna komisija pri opravljanju nadzora:
-      
preverja organizacijo in način delovanja izvajalcev prevozov v skladu s
tem pravilnikom in sprejeto mrežo izvajalcev prevozov;
-      
pregleduje skladnost dokumentacije, ki jo vodijo izvajalci prevozov s
tem pravilnikom;
-      
preverja obseg opravljenega dela;
-      
preverja izpolnjevanje normativov glede kadrov in njihove
usposobljenosti;
-      
preverja izpolnjevanje pogojev glede vozil in opreme;
-      
preverja skladnost finančne dokumentacije z zaračunanimi storitvami;
-      
opravlja druge naloge po navodilu ministra.
26. člen
(dolžnost nadzorovanca)
Izvajalec prevozov, pri katerem se opravlja
nadzor (v nadaljnjem besedilu: nadzorovanec), mora zagotoviti nadzorni komisiji
vse potrebne informacije in pogoje za nemoteno delo. Pri nadzoru mora biti navzoča
pooblaščena oseba nadzorovanca.
27. člen
(nadzorna dejanja)
Člani nadzorne komisije se ob nadzoru
izkažejo s sklepom o imenovanju.
O opravljenem nadzoru nadzorna komisija
izdela zapisnik. Zapisnik o nadzoru vsebuje ugotovitve nadzorne komisije in
morebitne pripombe nadzorovanca nad ugotovitvami ter delom nadzorne komisije.
Zapisnik podpišejo člani nadzorne komisije in pooblaščena oseba nadzorovanca.
Zapisnik predsednik nadzorne komisije v
osmih dneh po opravljenem nadzoru pošlje ministrstvu.

Priloga
1: Mreža izvajalcev nujnih in nenujnih prevozov pacientov
Priloga
2: Mreža sanitetnih prevozov pacientov
Priloga
3: Standard opremljenosti vozil za prevoze pacientov in izvajanje NMP
Priloga
4: Vsebine izpita iz vsebin nujne medicinske pomoči
Priloga
5: Nabor podatkov na obrazcu za prevoz pacientov
Priloga
6: Nabor podatkov o opravljenih prevozih bolnikov
Priloga 7: (prenehala
veljati)

Pravilnik o prevozih pacienta (Uradni list RS,
št. 107/09)
vsebuje naslednje prehodne in končne določbe:
»VIII. PREHODNE IN KONČNE DOLOČBE
28. člen
(uskladitev
kadrovskih zahtev)
Ne glede na določbo 9. člena tega
pravilnika lahko do leta 2016 opravlja delo voznika nenujnega prevoza voznik,
ki ima na dan 1. januar 2010 sklenjeno delovno razmerje pri izvajalcu prevozov
in ki v šestih mesecih od dneva uveljavitve tega pravilnika opravi izpit iz 10.
člena tega pravilnika.
Ne glede na določbo 9. člena tega
pravilnika lahko do leta 2012 opravljajo delo voznika nujnega in nenujnega prevoza
ter spremljevalca na nenujnih prevozih zdravstveni tehniki, ki nimajo
nacionalne poklicne kvalifikacije zdravstveni reševalec/zdravstvena reševalka.
29. člen
(uskladitev
dejavnosti)
Izvajalci, ki so pridobili dovoljenje za
opravljanje dejavnosti prevozov pacientov pred dnem uveljavitve tega pravilnika,
morajo uskladiti svojo dejavnost z določbami tega pravilnika najpozneje v dveh
letih od dneva uveljavitve tega pravilnika.
30. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o prevozih pacientov (Uradni list RS, št. 31/10) vsebuje naslednjo končno določbo:
»4. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o službi nujne medicinske pomoči
(Uradni list RS, št. 81/15)
določa:
»50. člen
(prenehanje
veljavnosti)
Z dnem uveljavitve tega pravilnika
prenehajo veljati Pravilnik o službi nujne medicinske pomoči (Uradni list RS,
št. 106/08, 118/08 – popr., 31/10 in 94/10) ter drugi odstavek
12. člena in Priloga 7 Pravilnika o prevozih pacientov (Uradni list RS,
št. 107/09 in 31/10).«;
ter vsebuje naslednjo končno določbo:
»51. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.