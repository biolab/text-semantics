1. člen
Za namene zbiranja, evidentiranja, obdelovanja, analiziranja,
posredovanja in izkazovanja statističnih podatkov po teritorialni razdelitvi
Republike Slovenije ta uredba dopolnjuje statistično klasifikacijo
teritorialnih enot, kot jo določa Uredba (ES) št. 1059/2003 Evropskega
parlamenta in Sveta z dne 26. maja 2003 o oblikovanju skupne klasifikacije
statističnih teritorialnih enot (NUTS; »Nomenclature des Unités Territoriales
Statistiques«) (UL L št. 154 z dne 21. 6. 2003, str. 1, z vsemi spremembami; v
nadaljnjem besedilu: Uredba 1059/2003/ES) tako, da določa podrobnejše teritorialne
ravni, ki nadalje razčlenjujejo raven NUTS 3.
2. člen
Standardna klasifikacija teritorialnih enot (v nadaljnjem
besedilu: SKTE) se uporablja v podporo razvoju, pri strokovnem načrtovanju in
merjenju učinkov politike, za socioekonomske analize, izobraževanje ter
informiranje širše javnosti.
3. člen
SKTE do tretje ravni temelji na klasifikaciji NUTS, ki jo
določa Uredba 1059/2003/ES, od četrte ravni naprej pa se za potrebe statistike
teritorij Republike Slovenije razdeli na pet nižjih ravni, in sicer: 
SKTE 4 Upravne enote 
SKTE 5 Občine 
SKTE 6 Krajevne skupnosti, vaške skupnosti in
četrtne skupnosti 
SKTE 7 Naselja 
SKTE 8 Prostorski okoliši.
4. člen
Statistični urad Republike Slovenije je zadolžen za izvajanje
te uredbe ter za tekoče vzdrževanje SKTE na osnovi teritorialnih sprememb,
povzetih iz uradnih registrov in evidenc.
5. člen
Z dnem uveljavitve te uredbe preneha veljati Uredba o
standardni klasifikaciji teritorialnih enot (Uradni list RS, št. 28/00).
6. člen
Ta uredba začne veljati naslednji dan po objavi v Uradnem
listu Republike Slovenije.
Št. 00701-1/2007/8
Ljubljana, dne 25. januarja 2007
EVA 2006-1522-0002
Vlada Republike Slovenije
Janez Janša l.r. 
Predsednik