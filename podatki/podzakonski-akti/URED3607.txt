I. SPLOŠNE DOLOČBE
1. člen
(namen)
(1) Ta uredba določa v zvezi z zmanjševanjem onesnaževanja
okolja zaradi odvajanja padavinske vode, ki nastaja na območju javnih cest: 
-       
ukrepe zmanjševanja emisije snovi z odvajanjem padavinske odpadne vode, 
-       
mejne vrednosti emisije snovi v vode in v javno kanalizacijo za padavinsko
odpadno vodo, ki se odvaja s cestišča javne ceste, in 
-       
vrednotenje in merjenje emisije snovi. 
(2) Za posamezna vprašanja v zvezi z odvajanjem padavinske
vode, ki niso urejena s to uredbo, se uporabljajo določbe predpisa, ki ureja
emisijo snovi in toplote pri odvajanju odpadnih vod v vode in javno
kanalizacijo.
2. člen
(pojmi)
V tej uredbi uporabljeni izrazi imajo naslednji pomen: 
1.     
zaledne vode so vode, ki kot posledica meteorskih padavin odtekajo s
površin javne ceste, ki niso površine cestišča v skladu s predpisi, ki urejajo
javne ceste, kot so brežine vkopov in nasipov; 
2.     
dnevno povprečje pretoka motornih vozil je pretok vozil, ki se izračuna
iz letnih podatkov o prometu cestnih motornih vozil na način iz priloge 1, ki
je sestavni del te uredbe, in se izraža v enotah osebnih vozil na dan (v
nadaljnjem besedilu: EOV/dan); 
3.     
medzrnski, razpoklinski in kraški vodonosnik je vodonosnik v skladu s
predpisom, ki ureja kriterije za določitev vodovarstvenega območja; 
4.     
točkovno odvajanje je odvajanje padavinske odpadne vode preko iztoka
usedalnika, lovilca olj, zadrževalnika padavinske odpadne vode ali čistilne
naprave odpadne padavinske odpadne vode; 
5.     
razpršeno odvajanje je razpršeno odvajanje padavinske vode v skladu s
predpisom, ki ureja emisijo snovi in toplote pri odvajanju odpadnih vod v vode
in javno kanalizacijo.
3. člen
(izjeme)
Določbe te uredbe se ne uporabljajo za odvajanje padavinske
odpadne vode z javnih cest na območju: 
-       
postaj za preskrbo motornih vozil z gorivi, 
-       
objektov za vzdrževanje in popravilo motornih vozil, 
-       
pralnic za motorna vozila in 
-       
cestnih predorov.
II. UKREPI ZMANJŠEVANJA EMISIJE SNOVI
4. člen
(točkovno odvajanje padavinske odpadne vode)
(1) Pred odvajanjem v vode ali v javno kanalizacijo je treba
zagotoviti za padavinsko odpadno vodo, ki odteka s cestišča: 
-       
javne ceste, ki prečka medzrnske in razpoklinske vodonosnike, če je
dnevno povprečje pretoka vozil večje od 12.000 EOV/dan, 
-       
javne ceste, ki prečka kraške vodonosnike, če je dnevno povprečje
pretoka vozil večje od 6.000 EOV/dan, 
-       
javne ceste, ki prečka območja kamnin s povprečno propustnostjo za vodo
manj kot 10(na –6) m/s, če je dnevno povprečje pretoka vozil večje od 40.000
EOV/dan, ali 
-       
javne ceste, s katere se padavinska odpadna voda odvaja neposredno v
vodotok ali v morje, če je dnevno povprečje pretoka vozil večje od 12.000
EOV/dan, 
zajetje v zadrževalniku padavinske odpadne
vode ločeno od zalednih vod, ki nastajajo na območju javne ceste. 
(2) Če na iztoku zadrževalnika padavinske odpadne vode
parametri padavinske odpadne vode presegajo mejne vrednosti iz priloge 2, ki je
sestavni del te uredbe, je treba padavinsko odpadno vodo očistiti v čistilni
napravi padavinske odpadne vode, pri čemer je treba zagotoviti čiščenje samo za
količine odpadne vode kritičnega naliva. Za izračun količine odpadne vode
kritičnega naliva se upošteva čas trajanja padavin 15 minut in intenzivnost
padavin 15 l/s.ha. 
(3) Če iz okoljevarstvenega soglasja ali iz pogojev
upravljavca javne kanalizacije za priključitev na sistem javne kanalizacije
izhaja zahteva po zadrževanju poplavnega vala iz sistema odvajanja padavinske
odpadne vode s cestišča javnih cest, mora upravljavec javne ceste zagotoviti
pri načrtovanju in gradnji zadrževalnika tudi prostornino za zadrževanje odpadne vode,
ki nastaja ob interventnih ukrepih zaradi nesreč na javni cesti. 
(4) Ne glede na določbe prvega, drugega in tretjega odstavka
tega člena je treba zagotoviti zajetje in čiščenje padavinske odpadne vode tudi
za padavinsko odpadno vodo, ki odteka s cestišča javne ceste, ki prečka
vodovarstveno območje, če tako določa predpis s področja urejanja voda, ki
ureja za to območje vodovarstveni režim. 
(5) Padavinska odpadna voda, ki odteka iz zadrževalnika ali
čistilne naprave padavinske odpadne vode ali lovilca olj, se ne sme odvajati: 
-       
neposredno v podzemne vode, 
-       
neposredno v celinske vode, ki v skladu s predpisom, ki ureja emisijo
snovi in toplote pri odvajanju odpadnih vod v javno kanalizacijo in vode, niso
vodotoki, 
-       
v vode na najožjem in ožjem vodovarstvenem območju zajetja pitne vode iz
površinskih voda, določenih v skladu s predpisi s področja urejanja voda, ki
urejajo za ta območja vodovarstveni režim, 
-       
posredno v podzemne vode na najožjih vodovarstvenih območjih zajetja
pitne vode iz podzemne vode, določenih v skladu s predpisi s področja urejanja
voda, ki urejajo za ta območja vodovarstveni režim. 
(6) Pri načrtovanju, projektiranju, gradnji ali
rekonstrukciji zadrževalnikov in čistilnih naprav padavinske odpadne vode ter
lovilcev olj mora investitor javne ceste izbrati takšno zasnovo in tehnične
rešitve, ki ob sprejemljivih stroških zagotavljajo čim manjši vpliv na
onesnaženost tal in kemijsko ter ekološko stanje voda.
5. člen
(razpršeno odvajanje padavinske vode)
(1) Za zaledne vode in padavinsko vodo, ki odteka s cestišča
javnih cest, ki niso ceste iz prvega odstavka prejšnjega člena, je treba pri
načrtovanju zagotoviti razpršeno odvajanje padavinske vode, če je to tehnično
izvedljivo ob upoštevanju ekonomsko upravičenih stroškov. 
(2) Razpršeno odvajanje zalednih voda ter padavinske vode s
cestišča javnih cest ima prednost pred odvajanjem v javno kanalizacijo tudi na
območjih poselitve, ki so opremljena z javno kanalizacijo. 
(3) Odvajanje padavinske vode, ki nastaja na območju javnih
cest, v vode preko ločenega sistema kanalizacije za
padavinsko vodo ima prednost pred odvajanjem v javno kanalizacijo.
6. člen
(posredno odvajanje v podzemne vode)
(1) Pri posrednem odvajanju padavinske vode s cestišča javne
ceste v podzemne vode se mora med gladino podzemne vode in koto tal nahajati
plast neomočenih sedimentov ali kamnin, debeline najmanj 1 m, pri čemer se za
gladino podzemne vode upošteva srednje visoka višina podzemne vode, ki se ji
prišteje višina najmanj 50% kapilarnega dviga, katerega višina pa ne more biti
manjša od 1 m. 
(2) Posredno odvajanje padavinske vode s cestišča javne ceste
v podzemne vode na poplavnem območju, pri katerem niso izpolnjeni pogoji iz
prejšnjega odstavka, lahko dovoli ministrstvo, pristojno za okolje, v
okoljevarstvenem dovoljenju za obratovanje zadrževalnika ali čistilne naprave
padavinske odpadne vode, če gre za pojave poplavnih stanj, ki so višja od
poplavnega stanja z enoletno povratno dobo.
7. člen
(drugi ukrepi)
(1) Zaledne vode in padavinske vode s cestišč javnih cest se
lahko odvajajo v javno kanalizacijo, če so zadrževalniki padavinske odpadne
vode prilagojeni na sposobnost zadrževanja zalednih voda ali padavinske vode s
cestišč javnih cest na dopusten iztok v komunalno ali skupno čistilno napravo
in je investitor oziroma upravljavec javne ceste pridobil za tako odvajanje
privolitev upravljavca javne kanalizacije. 
(2) Upravljavec zadrževalnika, čistilne naprave padavinske
odpadne vode ali lovilca olj, ki odvaja padavinske odpadne vode s cestišča
javne ceste, mora ob okvari teh naprav ali ob stanju v usedalnikih teh naprav,
ki povzroči ali lahko povzroči čezmerno onesnaženost padavinske odpadne vode na
iztoku, sam takoj začeti z izvajanjem ukrepov za odpravo okvare in zmanjšanje
čezmernega onesnaževanja. 
(3) Upravljavec javne ceste mora inšpektorju, pristojnemu za
varstvo okolja, prijaviti vsak izpad zadrževalnika ali čistilne naprave
padavinske odpadne vode ali lovilca olj, ki povzroči čezmerno onesnaženost
padavinske odpadne vode na iztoku. 
(4) Če se odvaja padavinska odpadna voda v javno kanalizacijo,
mora upravljavec javne ceste v primerih iz prejšnjega odstavka obvestiti tudi upravljavca javne kanalizacije.
III. MEJNE VREDNOSTI
8. člen
(mejne vrednosti parametrov padavinske odpadne vode)
Mejne vrednosti parametrov za neposredno in posredno
odvajanje padavinske vode ter za odvajanje padavinske odpadne vode v javno
kanalizacijo so določene v prilogi 2 te uredbe.
IV. VREDNOTENJE EMISIJE
9. člen
(vrednotenje emisije)
Emisija snovi v posamezni meritvi presega predpisane mejne
vrednosti padavinske odpadne vode, če so izmerjene ali izračunane vrednosti
veličin, s katerimi se izraža emisija snovi, večje od mejnih vrednosti iz
priloge 2 te uredbe.
10. člen
(ugotavljanje čezmerne obremenitve)
(1) Padavinska odpadna voda iz zadrževalnika ali čistilne
naprave padavinske odpadne vode, za katero je v okviru občasnih meritev v
prilogi 3, ki je sestavni del te uredbe, določena letna pogostost meritev, je čezmerno
onesnažena, če: 
-       
v primeru več kot treh meritev letno več kot ena izmerjena vrednost
kateregakoli parametra iz priloge 2 te uredbe presega mejno vrednost, ali 
-       
ena od izmerjenih vrednosti kateregakoli parametra za več kot 100%
presega mejno vrednost iz priloge 2 te uredbe. 
(2) Meritev se lahko ponovi, če v okviru meritve iz
prejšnjega odstavka, ki presega mejne vrednosti, nobena od izmerjenih vrednosti
parametra ne presega predpisane mejne vrednosti za več kot 100%. Če ponovljena
meritev presega predpisane mejne vrednosti odpadnih vod, naprava čezmerno obremenjuje
okolje.
V. MERJENJE EMISIJ SNOVI
11. člen
(obratovalni monitoring)
(1) Upravljavec javnih cest mora zagotavljati meritve
onesnaženosti padavinske odpadne vode na iztoku zadrževalnika in čistilne
naprave padavinske odpadne vode v obsegu iz priloge 3 te uredbe. 
(2) Meritve iz prejšnjega odstavka se izvajajo za vse javne
ceste v Republiki Sloveniji v skladu z letnim programom obratovalnega
monitoringa, ki ga pripravi in predlaga v potrditev za prihodnje leto
ministrstvo, pristojno za promet, najkasneje do 30. septembra v tekočem letu,
potrdi pa ga ministrstvo, pristojno za okolje, najkasneje do 31. oktobra v
tekočem letu. 
(3) Z letnim programom obratovalnega monitoringa se določijo
merilna mesta, način vzorčenja, pogostost vzorčenja, obseg kemijskih analiz in
izvajalci vzorčenj, meritev pretokov in analiz onesnaženosti padavinske odpadne
vode. 
(4) Z letnim programom obratovalnega monitoringa se določita tudi obseg in način letnega pregleda stanja
obratovanja zadrževalnikov in čistilnih naprav padavinske odpadne vode. 
(5) O izvedbi meritev in pregledih stanja obratovanja
zadrževalnikov in čistilnih naprav padavinske odpadne vode v okviru letnega
programa obratovalnega monitoringa morajo upravljavci javnih cest zagotoviti
izdelavo letnega poročila o izvedbi obratovalnega monitoringa, ki ga morajo
posredovati ministrstvu, pristojnemu za okolje, najkasneje do 31. marca v
tekočem letu za preteklo leto. 
(6) Meritve iz prvega odstavka tega člena se izvajajo po
metodah iz predpisa, ki ureja obratovalni monitoring odpadnih vod, izvajajo pa
ga osebe, ki so pridobile v skladu s tem predpisom pooblastilo za izvajanje
monitoringa odpadnih vod.
VI. NADZOR
12. člen
(inšpekcijski nadzor)
Nadzor nad izvajanjem te uredbe opravlja inšpekcija,
pristojna za varstvo okolja.
VII. KAZENSKA DOLOČBA
13. člen
(prekrški)
(1) Z globo od 1,000.000 tolarjev do 10,000.000 tolarjev se
za prekršek kaznuje samostojnega podjetnika posameznika ali gospodarsko družbo,
če stori prekršek kot upravljavec zadrževalnika ali čistilne naprave padavinske
odpadne vode, če ravna v nasprotju: 
-       
z določbami 4. člena, 
-       
z določbami prvega odstavka 6. člena, 
-       
z določbami prvega, drugega in tretjega odstavka 7. člena in 
-       
z določbami prvega odstavka 11. člena te uredbe. 
(2) Z globo od 30.000 tolarjev do 150.000 tolarjev se za
prekršek iz prejšnjega odstavka kaznuje tudi odgovorno
osebo samostojnega podjetnika posameznika ali gospodarske družbe.
VIII. PREHODNA IN KONČNA DOLOČBA
14. člen
(prilagoditev zahtevam te uredbe)
(1) Upravljavec avtoceste in glavne ceste, ki je bila
zgrajena ali je bila v uporabi na dan uveljavitve te uredbe ali je bilo zanjo
pred uveljavitvijo te uredbe pridobljeno okoljevarstveno dovoljenje ali
gradbeno dovoljenje, se mora prilagoditi zahtevam iz te uredbe najkasneje do
31. decembra 2009, lastnik drugih kategorij javne ceste pa najkasneje do 31.
decembra 2012. 
(2) Roke in način izvedbe ukrepov za prilagoditev zahtevam iz
te uredbe se podrobneje določi v operativnem programu odvajanja in čiščenja
padavinske odpadne vode z javnih cest, ki ga ministrstvo, pristojno za okolje,
v sodelovanju z ministrstvom, pristojnim za promet, predloži Vladi Republike
Slovenije v obravnavo in sprejem najkasneje do 31. decembra 2006. 
(3) Ne glede na drugi in peti odstavek 11. člena te uredbe
mora biti prvi letni program obratovalnega monitoringa biti pripravljen za leto
2007 do 30. junija 2006, ministrstvo, pristojno za okolje, pa ga mora potrditi
do 31. oktobra 2006. Prvo letno poročilo o izvedbi obratovalnega monitoringa
morajo upravljavci javnih cest posredovati ministrstvu, pristojnemu za okolje,
do 31. marca 2008 za leto 2007.
15. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-28/2005/6
Ljubljana, dne 21. aprila 2005.
EVA 2004-2511-0373
Vlada Republike Slovenije
Janez Janša l. r.
Predsednik

PRILOGA
1 Izračun dnevnega povprečja pretoka motornih vozil
PRILOGA
2 Mejne vrednosti parametrov za padavinsko odpadno vodo
PRILOGA
3 Obratovalni monitoring za iztoke iz zadrževalnikov in čistilnih naprav
padavinske odpadne vode