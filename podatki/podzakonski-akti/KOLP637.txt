Preambula
Stranki kolektivne pogodbe kot legitimna
predstavnika delodajalcev in delavcev v obrti in malem gospodarstvu, se
izhajajoč iz razumevanja pomembnosti razvoja obrti in podjetništva ter
posledic, ki jih dejavnosti obrti in malega gospodarstva imajo za socialno
varnost delavcev, državo in naše skupno dobro, zavezujeta pogajati v duhu
konstruktivnih in korektnih partnerskih odnosov v dobro razvoja obrti in
podjetništva ter interesov vseh, ki jih zastopata.
1. Splošne določbe
1. člen
(uvodna določba)
(1) Pogodbeni stranki s Kolektivno pogodbo
za obrt in podjetništvo (v nadaljevanju: KPOP ali kolektivna pogodba) avtonomno
urejata medsebojne pravice, obveznosti in odgovornosti ter pravice, obveznosti
in odgovornosti delavcev in delodajalcev skladno z zakoni.
(2) KPOP je sestavljena iz obligacijskega
in normativnega dela, s katerimi se urejajo pravice in obveznosti delavcev in
delodajalcev pri sklepanju pogodb o zaposlitvi, pravice in obveznosti v času
trajanja delovnega razmerja in v zvezi s prenehanjem pogodbe o zaposlitvi,
plačilo za delo ter drugi osebni prejemki in povračila v zvezi z delom.
2. člen
(stranki KPOP)
Pogodbeni stranki KPOP sta Združenje
delodajalcev obrti in podjetnikov Slovenije – GIZ (v nadaljevanju ZDOPS) in
Sindikat obrti in podjetništva Slovenije (v nadaljevanju SOPS), kot predstavnik
delavcev (v nadaljevanju: pogodbeni stranki) in drugi, ki pristopijo k podpisu
te kolektivne pogodbe v skladu z zakonom na stran delodajalcev ali sindikata.
1.1. Obligacijski del
SPLOŠNO
3. člen
(krajevna veljavnost kolektivne pogodbe)
KPOP velja za območje Republike Slovenije.
4. člen
(stvarna veljavnost kolektivne pogodbe)
KPOP velja za delodajalce, ki so člani
pogodbene stranke in ki kot glavno dejavnost opravljajo obrtno dejavnost po
Uredbi o obrtnih dejavnostih in Listi dejavnosti, ki se po Obrtnem zakonu
običajno opravljajo na obrtni način.
5. člen
(osebna veljavnost kolektivne pogodbe)
(1) Kolektivna pogodba velja za vse
delavce, zaposlene pri delodajalcih, ki jih zajema stvarna veljavnost te
kolektivne pogodbe in za agencijske delavce.
(2) Za poslovodne osebe ta kolektivna
pogodba ne velja.
(3) Kolektivna pogodba se glede pravic in
obveznosti, ki jih izrecno navaja zakon ali ta kolektivna pogodba, uporablja
tudi za dijake in študente na obveznem praktičnem usposabljanju.
6. člen
(časovna veljavnost)
(1) Ta
kolektivna pogodba začne veljati osmi dan po objavi v Uradnem listu Republike
Slovenije, uporabljati pa se začne 1. 5. 2023.
(2) Pogodba je sklenjena za nedoločen čas.
(3) Vsaka
stranka jo lahko odpove s šest mesečnim odpovednim rokom, vendar ne prej kot po
poteku treh let od začetka veljavnosti te kolektivne pogodbe. Odpoved mora biti
obrazložena. Po odpovedi te kolektivne pogodbe lahko vsaka stranka predlaga
sklenitev nove kolektivne pogodbe.
(4) Po
prenehanju veljavnosti kolektivne pogodbe se določbe normativnega dela
uporabljajo še dvanajst mesecev, v kolikor ni sklenjena nova kolektivna
pogodba.
7. člen
(skupni razgovori)
Stranki kolektivne pogodbe lahko praviloma
enkrat letno opravita skupne razgovore z delavci in delodajalci posamezne
regije oziroma območja, ki jih ta kolektivna pogodba veže.
8. člen
(pomen izrazov v tej kolektivni pogodbi)
(1) V kolektivni pogodbi uporabljena izraza
»delodajalec« in »delavec«, zapisana v moški spolni slovnični obliki, sta
uporabljena kot nevtralna za ženske in moške.
(2) Pogodbena stranka je podpisnik te
kolektivne pogodbe.
(3) Uporabniki te kolektivne pogodbe so
delodajalci, ki opravljajo dejavnost skladno s 4. členom te kolektivne pogodbe
in pri njih zaposleni delavci.
(4) Manjši delodajalec po tej kolektivni
pogodbi je delodajalec, ki zaposluje deset ali manj delavcev in ga tako
opredeljuje zakon, ki ureja delovna razmerja.
(5) Splošni akt je akt delodajalca, ki na
splošen način ureja posamezna vprašanja v zvezi z delovnimi razmerji z
vsakokrat veljavnim zakonom, ki ureja delovna razmerja, drugimi zakoni in
vsakokrat veljavno kolektivno pogodbo.
(6) Akt o sistemizaciji in organizaciji je
splošni akt delodajalca, ki določa delovna mesta ali skupek sorodnih delovnih mest,
ki tvorijo vrsto dela, določa pogoje za opravljanje dela na posameznem delovnem
mestu in/ali vrste del ter opis del in nalog posameznega delovnega mesta.
(7) Vrsta del je skupek sorodnih delovnih
mest, za katera se zahtevata enaka stopnja in vrsta izobrazbe.
(8) Delovno mesto je najmanjša
organizacijska enota v strukturi delodajalca, v okviru katere se izvajajo
posamezne naloge.
(9) Formalno izobraževanje pomeni
vključitev v javno veljavni program za pridobitev javno veljavne izobrazbe.
(10) Usposabljanje pomeni pridobitev novih
znanj in kompetenc s pomočjo izvajalcev usposabljanja. Usposabljanje na
delovnem mestu poteka pri delodajalcih s pretežnim obsegom praktičnega
usposabljanja.
(11) Izpopolnjevanje je dejavnost, s katero
se širi in poglablja že obstoječe znanje, spretnosti oziroma kompetence
delavca.
(12) Ožji družinski člani so zakonec ali
zunajzakonski partner, otrok ali posvojenec, starši in posvojitelji.
(13) Starejši delavec je oseba, starejša od
55 let.
1.2. Pravice in obveznosti pogodbenih strank
9. člen
(pozitivna izvedbena dolžnost)
(1) Stranki te kolektivne pogodbe si morata
z vsemi sredstvi, ki so jima na voljo, prizadevati za pravilno izvrševanje te
kolektivne pogodbe in spoštovanje njenih določb.
(2) Stranki sta dolžni opustiti vsako dejanje,
ki bi nasprotovalo izvrševanju te kolektivne pogodbe.
10. člen
(spremembe oziroma dopolnitve kolektivne
pogodbe)
(1) Vsaka pogodbena stranka lahko kadarkoli
predlaga spremembo oziroma dopolnitev kolektivne pogodbe.
(2) Pogodbena stranka, ki želi spremembo
oziroma dopolnitev kolektivne pogodbe, predloži drugi stranki pisni predlog
sprememb in dopolnitev z obrazložitvijo.
(3) Druga stranka se je dolžna do predloga
opredeliti v roku 30 dni.
11. člen
(sklenitev nove kolektivne pogodbe)
(1) Postopek za sklenitev nove kolektivne
pogodbe se začne na obrazloženo pobudo katerekoli od pogodbenih strank.
(2) Do pisne pobude za sklenitev nove
kolektivne pogodbe se je druga stranka dolžna opredeliti v 30 dneh od prejema
pobude.
(3) Stranki te kolektivne pogodbe se
zavežeta, da bosta v primeru bistvenih sprememb vsakokrat veljavnega zakona, ki
ureja delovna razmerja ali trg dela, ter v primeru drugih bistvenih sprememb,
na katere nimata vpliva, najkasneje v roku 3 mesecev pričeli s pogajanji za
uskladitev oziroma spremembo določb te kolektivne pogodbe in jih končali
najkasneje v nadaljnjih 6 mesecih.
12. člen
(komisija za razlago kolektivne pogodbe)
(1) Stranki kolektivne pogodbe imenujeta
tričlansko komisijo za razlago kolektivne pogodbe v enem mesecu po uveljavitvi
te kolektivne pogodbe. V komisijo imenuje vsaka stranka po enega člana,
tretjega člana, ki je tudi njen predsednik, pa imenujeta sporazumno iz vrst
priznanih strokovnjakov za delovno pravo.
(2) Komisija za razlago sprejema razlage,
mnenja in priporočila. Razlage stranki kolektivne pogodbe objavita na enak
način, kot je bila objavljena kolektivna pogodba.
(3) Mnenja komisije pomenijo strokoven
predlog uporabnikom kolektivne pogodbe za uporabo posamezne določbe kolektivne
pogodbe v praksi.
(4) Priporočilo komisije je strokovni
predlog strankama za ureditev določenega vprašanja.
13. člen
(reševanje kolektivnih sporov)
Kolektivni delovni spor se rešuje skladno z
določili zakona o kolektivnih pogodbah.
14. člen
(reševanje sporov med pogodbenima
strankama ter sporov med uporabniki KPOP)
(1) Pogodbeni stranki in uporabniki te
kolektivne pogodbe lahko medsebojne individualne in kolektivne spore, ki
izhajajo iz te kolektivne pogodbe in jih ni bilo mogoče rešiti dogovorno,
rešujeta na miren način s posredovanjem ali arbitražo.
(2) Pogodbeni stranki se zavezujeta odzvati
na poziv uporabnika te kolektivne pogodbe (delavca ali delodajalca) in začeti
postopek hitrega reševanja spora s pogajanjem na sedežu delodajalca ali drugem,
medsebojno dogovorjenem kraju, najkasneje v roku 3 delovnih dni od poziva. Če
poskus hitrega reševanja spora v nadaljnjem roku 5 delovnih dni ni uspešno
zaključen, se postopek lahko nadaljuje s posredovanjem ali arbitražo. Poziv
uporabnika se šteje kot predlog za posredovanje oziroma arbitražo.
(3) Mirno reševanje sporov, dogovorjeno s
to kolektivno pogodbo v obligacijskem ali normativnem delu, ni procesna
predpostavka.
(4) Za spore iz prvega odstavka tega člena
se štejeta spor o pravicah in interesni spor, ki izvirata iz te kolektivne
pogodbe.
(5) Spori se rešujejo ob smiselni uporabi
zakonov, ki urejajo kolektivne pogodbe, arbitražo in mediacijo v civilnih in
gospodarskih sporih.
(6) Pogodbeni stranki sta sporazumni, da se
vprašanja plačila stroškov, povezanih s pogajanji, kot jih določa drugi odstavek
tega člena, in stroškov, povezanih z mirnim reševanjem sporov s posredovanjem –
mediacijo, kot to določata 15. člen in 16. člen kolektivne pogodbe, uredijo v
pravilniku, ki ga sprejmeta pogodbeni stranki.
15. člen
(mirno reševanje sporov s posredovanjem)
(1) Postopek mirnega reševanja sporov s
posredovanjem (v nadaljevanju: posredovanje) se začne na podlagi pisnega
predloga ene od pogodbenih strank ali uporabnika te kolektivne pogodbe (v
nadaljevanju: predlagatelj), v katerem je navedeno sporno vprašanje ali
razmerje ter sočasno predlagan priznan delovno pravni strokovnjak za
posredovanje.
(2) Nasprotni udeleženec se mora o predlogu
izjasniti v roku 10 delovnih dni, tako da nedvoumno izjavi, da sprejema
postopek posredovanja. Obenem nasprotni udeleženec sprejme predlaganega
strokovnjaka za posredovanje ali posreduje svoj predlog. Udeleženca spora o
strokovnjaku za posredovanje dosežeta soglasje v roku 5 delovnih dni od začetka
postopka posredovanja. Če tak sporazum ni dosežen, se šteje, da postopek posredovanja
ni uspel in se ustavi.
(3) Med postopkom posredovanja lahko
katerakoli stranka kadarkoli izjavi, da ne želi nadaljevati s postopkom.
Postopek se ustavi.
16. člen
(postopek posredovanja)
(1) V postopku posredovanja se uporabljajo
načela zakona, ki ureja mediacijo v civilnih in gospodarskih sporih.
(2) V primeru uspešnega zaključka
posredovanja pogodbeni stranki skladno s svojimi pooblastili skleneta zavezujoč
pisni sporazum.
(3) Pisni sporazum strank, ki dopolnjuje
ali spreminja vsebino kolektivne pogodbe, se objavi na enak način kot ta
kolektivna pogodba.
17. člen
(arbitraža)
Pogodbeni stranki ali uporabnika te
kolektivne pogodbe se lahko dogovorita za arbitražno reševanje spora po tem, ko
je spor že nastal. Postopek se praviloma vodi pred tričlanskim arbitražnim
senatom, v katerega vsaka stranka predlaga enega člana, tretjega, ki je
predsednik senata, pa imenujeta soglasno. Sedež arbitraže je v Ljubljani in
deluje v skladu s pravilnikom, ki ga sprejmeta pogodbeni stranki.
18. člen
(arbitražni postopek)
(1) Arbitražni postopek se začne na podlagi
pisnega predloga ene od strank spora, v katerem je navedeno sporno vprašanje
ali razmerje in podan predlog za člana arbitražnega senata in predsednika
arbitraže.
(2) Nasprotna stranka se mora o predlogu
izjasniti v roku 10 delovnih dni od prejema predloga, tako da nedvoumno izjavi,
da sprejema postopek arbitraže. Obenem nasprotna stranka imenuje svojega
arbitra in sprejme predlaganega predsednika arbitraže oziroma posreduje svoj
predlog za predsednika arbitraže. Stranki spora o predsedniku arbitražnega
senata dosežeta soglasje v roku 5 delovnih dni od sprejema izjave o začetku
arbitražnega postopka in skleneta arbitražni sporazum. Če tak sporazum ni
dosežen, se arbitražni postopek ustavi.
(3) Za postopek pred arbitražnim senatom se
smiselno uporabljajo določbe zakona, ki ureja arbitražo.
(4) Odločitev arbitražnega senata je v
individualnem in kolektivnem delovnem sporu dokončna. Odločitev arbitražnega
senata, ki dopolnjuje vsebino kolektivne pogodbe, se objavi na enak način kot
ta kolektivna pogodba.
2. Normativni del
19. člen
(uporaba določb kolektivne pogodbe)
Določila te kolektivne pogodbe
predstavljajo enotne minimalne standarde, razen v posameznih primerih, ko je
odstopanje dogovorjeno s to kolektivno pogodbo.
2.1. Sklenitev in prenehanje pogodbe o zaposlitvi
20. člen
(predhodni preizkus)
(1) Delodajalec lahko pred izbiro preizkusi
usposobljenost prijavljenih kandidatov za delo, pri čemer sam določi ustrezen
način preizkusa.
(2) Delodajalec lahko preizkusi le strokovno
usposobljenost, znanje, veščine in spretnosti ter psihofizične sposobnosti, ki
so potrebne pri delu.
(3) Predhodni preizkus usposobljenosti je
praviloma izvedba posamezne naloge ali skupine nalog, na podlagi katerih lahko
delodajalec oceni psihofizične sposobnosti. Predhodni preizkus usposobljenosti
praviloma ne traja dalj kot en dan in poteka pod stalnim nadzorom delodajalca
ali od njega pooblaščenega delavca.
21. člen
(vročitev predloga pogodbe o zaposlitvi)
Delodajalec je dolžan vročiti predlog
pogodbe o zaposlitvi delavcu, ki se zaposluje pri delodajalcu, najmanj 3 dni
pred predvidenim dnem sklenitve oziroma nastopom dela.
22. člen
(pogodba o zaposlitvi)
(1) Pogodba o zaposlitvi poleg sestavin, ki
jih določa vsakokrat veljavni zakon, ki ureja delovna razmerja, vsebuje:
-       
tarifni in/ali plačilni razred, v katerega je razvrščeno delovno mesto;
-       
poskusno delo, če je dogovorjeno;
-       
pripravništvo, če je dogovorjeno;
-       
jasen in konkreten opis del in nalog, ki jih mora delavec po pogodbi o
zaposlitvi opravljati ali mora biti k pogodbi o zaposlitvi priložena kopija
opisa del iz splošnega akta, v kolikor obstaja.
(2) Delodajalec mora delavcu pred podpisom
pogodbe o zaposlitvi omogočiti seznanitev z vsebino kolektivne pogodbe in
splošnih aktov, ki določajo njegove pravice in obveznosti, in po potrebi
odgovoriti na vprašanja v zvezi s tem.
(3) Delodajalec mora omogočiti dostopnost
aktov in predpisov iz drugega odstavka tega člena, vsem delavcem, delavec pa
lahko kadarkoli zahteva vpogled v njihovo vsebino, česar mu delodajalec ne more
odreči.
(4) Pravice in obveznosti, ki jih ne ureja
ta kolektivna pogodba, delodajalec in delavec urejata neposredno v pogodbi o
zaposlitvi na podlagi določb vsakokrat veljavnega zakona, ki ureja delovna
razmerja in drugih relevantnih predpisov oziroma so urejena v internih aktih
delodajalca.
23. člen
(opravičeni razlogi, zaradi katerih
delavec ne začne delati)
(1) Opravičeni razlogi, zaradi katerih
delavec ne prične delati v skladu s pogodbo o zaposlitvi, so praviloma:
-       
bolezensko stanje, ki se izkaže z zdravniškim potrdilom,
-       
vabilo k upravnim ali sodnim organom, brez krivde delavca,
-       
smrt ožjih družinskih članov.
(2) V primeru, da delavec ne nastopi dela
na dogovorjeni datum iz drugih razlogov, se šteje, da delovno razmerje ni
nastalo, razen če se delavec in delodajalec ne dogovorita drugače.
24. člen
(sklepanje pogodbe o zaposlitvi za določen
čas)
Poleg primerov, ki jih določa vsakokrat
veljavni zakon, ki ureja delovna razmerja, se lahko pogodba o zaposlitvi za
določen čas sklene tudi v naslednjih primerih:
-       
v prvih treh letih, ko delodajalec prvič začne opravljati dejavnost,
-       
če gre za izvedbo posla, pridobljenega z javnim natečajem ali naročilom,
in sicer za čas izvedbe tega posla,
-       
v primeru, ko delodajalec sklepa novo pogodbo o zaposlitvi z delavcem,
ki izpolni pogoje za pridobitev pravice do starostne pokojnine skladno z
določili zakona, ki ureja pokojninsko zavarovanje, za uvajanje drugega delavca
v delo, ali ga potrebuje zaradi delavčevih specifičnih strokovnih znanj in
delovnih izkušenj ali drugih posebnih razlogov,
-       
za čas pripravništva, ko se prvič začne opravljati delo,
-       
za manjše delodajalce pa tudi v drugih primerih, ne glede na omejitve
zakona in te kolektivne pogodbe.
25. člen
(časovna omejitev sklepanja pogodb o
zaposlitvi za določen čas pri projektnem delu)
(1) Pogodba o zaposlitvi za določen čas se
lahko sklene tudi za obdobje daljše od dveh let, če gre za projektno delo in se
sklene za ves čas trajanja projekta.
(2) Za projektno delo se šteje delo, ki se
opravlja na podlagi posebne pogodbe in gre za ciljno usmerjen proces, ki ima
terminsko opredeljen začetek in konec ter se izvaja in zaključi skladno s
projektnim programom.
26. člen
(poskusno delo)
(1) Delavec in delodajalec, ki se v pogodbi
o zaposlitvi dogovorita o poskusnem delu, opredelita tudi njegovo trajanje in
način spremljanja.
(2) Poskusno delo traja največ:
-       
za delovna mesta, razvrščena v I. do II. tarifni razred 1 mesec,
-       
za delovna mesta, razvrščena v III. in IV. tarifni razred 2 meseca,
-       
za delovna mesta, razvrščena v V. in VI. tarifni razred 3 mesece,
-       
za delovna mesta, razvrščena v VII. in VIII. tarifni razred 6 mesecev.
(3) V času poskusnega dela lahko
delodajalec delavca uvaja v delo. Uvajanje v delo sestavlja:
-       
seznanitev delavca z dejavnostjo delodajalca, njegovo organizacijo in s
poslovanjem,
-       
seznanitev z vsebino dela, delovnimi in drugimi postopki na delovnem
mestu ali z vrsto dela, za katero je delavec sklenil pogodbo o zaposlitvi,
-       
seznanitev s sodelavci, s katerimi bo delavec redno sodeloval pri
izvajanju svojih delovnih nalog,
-       
seznanitev z oceno tveganja, vključno z ukrepi za zagotavljanje varnosti
in zdravja pri delu,
-       
seznanitev s podatki, ki so poslovna skrivnost in s postopki ravnanja s
temi podatki,
-       
seznanitev z varstvom osebnih podatkov, če so mu dostopni,
-       
seznanitev z drugimi obveznostmi delavca, ki izhajajo iz vsakokrat
veljavnega zakona, ki ureja delovna razmerja, vsakokrat veljavne kolektivne
pogodbe, splošnih aktov delodajalca in pogodbe o zaposlitvi,
-       
izvajanje delovnih nalog na delovnem mestu ali vrsti dela pod občasnim
nadzorom pooblaščenega delavca.
(4) V primeru uvajanja v delo lahko
delodajalec ob pričetku uvajanja v delo imenuje tudi enega ali več pooblaščenih
delavcev ali zunanjih sodelavcev, ki delavca uvedejo v delo.
27. člen
(pripravništvo)
(1) Pripravništvo se lahko dogovori v pogodbi
o zaposlitvi le v primeru, ko delavec začne prvič opravljati delo, ustrezno
vrsti in ravni njegove strokovne izobrazbe, in sicer z namenom, da se usposobi
za samostojno opravljanje dela.
(2) Pripravništvo lahko traja:
-       
za dela III. tarifnega razreda največ 3 mesece,
-       
za dela IV. in V. tarifnega razreda največ 6 mesecev,
-       
za dela VI. tarifnega razreda največ 9 mesecev,
-       
za dela VII. in VIII. tarifnega razreda največ 12 mesecev.
(3) Delodajalec mora pripravniku določiti
mentorja, ki mora imeti ustrezna znanja in najmanj dve leti delovnih izkušenj v
stroki, za katero se pripravnik usposablja.
(4) Pripravništvo poteka po programu, ki ga
pripravi mentor in ga ob nastopu pripravništva izroči pripravniku. Program mora
vsebovati tudi način spremljanja in ocenjevanja pripravništva.
(5) Mentor je dolžan skrbeti za izvajanje
programa pripravništva, uvajati pripravnika v delo, mu dajati strokovne
nasvete, navodila in pomoč pri praktičnem delu, ter napisati poročilo o delu
pripravnika.
(6) Pripravništvo se zaključi z izpitom
najkasneje do izteka pripravniške dobe.
(7) O opravljanju strokovnega izpita se
piše zapisnik ter se izda potrdilo o opravljenem pripravništvu, ki vsebuje:
-       
ime in priimek ter rojstne podatke pripravnika,
-       
dan opravljanja strokovnega izpita,
-       
dan, mesec in leto izdaje potrdila,
-       
delovno mesto oziroma vrsto del, za katere je pripravnik opravil
strokovni izpit,
-       
podpis delodajalca in mentorja.
28. člen
(medsebojno izključevanje)
Poskusno delo, uvajanje v delo in
pripravništvo se med seboj izključujejo.
29. člen
(obveznost opravljanja drugega dela)
(1) Delavec mora začasno opravljati tudi
drugo delo, ki ni predmet pogodbe o zaposlitvi, v naslednjih primerih:
-       
zmanjšanja ali povečanja obsega dela pri delodajalcu ali v posamezni
organizacijski enoti,
-       
nadomeščanja drugega delavca,
-       
nenadne okvare strojev (postrojenj) in drugih sredstev za delo na
delovnem mestu,
-       
nadomeščanja delavca, ki iz objektivnih razlogov ne sme zapustiti
delovnega mesta, zaradi zagotovitve odmora med delom,
-       
izvajanja ukrepov za varnost in zdravje pri delu,
-       
v času odpovednega roka v primeru odpovedi pogodbe o zaposlitvi iz
razloga nesposobnosti,
-       
uvajanja novih tehnologij, nove organizacije dela in novih proizvodnih
programov, delovnih procesov, predlogov izboljšav ipd.,
-       
ko opravljanje drugega dela pomeni edini ekonomski izhod za ohranitev
delovnega mesta,
-       
izjemnih vremenskih pogojev ali elementarnih nesreč,
-       
ko je potrebno delo nujno opraviti oziroma je potrebno zagotoviti
neprekinjenost delovnega procesa, da se prepreči nastanek škode,
-       
neizpolnjevanja zdravstvenih zahtev za opravljanje dela po pogodbi o
zaposlitvi.
(2) Delavec mora pred začetkom opravljanja
drugega dela oziroma najkasneje v roku 3 delovnih dni po začetku dela prejeti
pisni nalog za drugo delo. Kot pisni nalog se šteje tudi pisna odreditev na
elektronski naslov, za katerega se dogovorita delavec in delodajalec.
(3) Delodajalec lahko delavcu odredi
opravljanje drugega primernega dela. Primerno delo je delo, za katerega se
zahteva enaka vrsta in največ ena raven nižja izobrazba kot se zahteva za
opravljanje dela, za katerega ima delavec sklenjeno pogodbo o zaposlitvi, in za
delovni čas, kot je dogovorjen za delo, za katerega ima delavec sklenjeno
pogodbo o zaposlitvi, ter kraj opravljanja dela ni oddaljen več kot tri ure
vožnje v obe smeri z javnim prevoznim sredstvom ali z organiziranim prevozom
delodajalca od kraja bivanja delavca.
(4) Delo po določbah prvega odstavka tega
člena lahko nepretrgoma traja največ 3 mesece v koledarskem letu.
(5) Delavec mora biti usposobljen za varno
in zdravo opravljanje drugega dela.
(6) Za čas opravljanja drugega dela delavcu
pripada plača, ki je zanj ugodnejša.
30. člen
(napotitev na delo v drug kraj)
(1) V primeru, ko je kraj opravljanja dela
v pogodbi o zaposlitvi širše določen, delodajalec lahko napoti delavca na
opravljanje dela v drug kraj, če traja skupna vožnja z javnimi prevoznimi
sredstvi največ 3 ure v obe smeri, razen če se delodajalec in delavec ne
dogovorita drugače.
(2) Matere z otroki do treh let se lahko
napoti na delo v drug kraj, če traja skupna vožnja na delo in z dela z javnimi
prevoznimi sredstvi največ 2 uri v obe smeri.
(3) Na delo v drug kraj ni mogoče napotiti
delovnega invalida in delavca z zmanjšano delovno zmožnostjo, če bi mu taka
napotitev bistveno poslabšala njegovo zdravstveno stanje.
2.2. Pravice, obveznosti in odgovornosti delavcev
2.2.1. Delovni čas
31. člen
(splošno)
(1) Polni delovni čas znaša najmanj 36 ur
in največ 40 ur tedensko.
(2) V delovni čas šteje tudi čas priprave
na delo in zaključek dela.
32. člen
(razporejanje delovnega časa)
O razporeditvi delovnega časa odloča
delodajalec, ki mora letno razporeditev delovnega časa določiti z letnim
delovnim koledarjem najkasneje do začetka koledarskega oziroma poslovnega leta.
Pri tem upošteva zakonske omejitve, potrebe delovnega procesa in z zakoni
zagotovljene odmore in počitke delavcev.
33. člen
(posvetovanje s sindikatom)
Delodajalec se je dolžan pred uvedbo
nočnega dela, v primeru že organiziranega rednega nočnega dela pa najmanj
enkrat letno, posvetovati s sindikatom pri delodajalcu o oblikah
organiziranosti nočnega dela, ukrepih varnosti in zdravja pri delu ter
socialnih ukrepih.
34. člen
(evidentiranje delovnega časa – prisotnost
na delu)
(1) Delodajalec vodi evidence v skladu z
vsakokrat veljavnim zakonom, ki ureja evidence na področju dela in socialne
varnosti.
(2) Delavec se lahko kadarkoli seznani s
svojimi podatki, ki jih v okviru prvega odstavka delodajalec vodi zanj.
Delodajalec je dolžan delavcu omogočiti vpogled v evidence iz prvega odstavka.
35. člen
(počitek med zaporednima delovnima
dnevoma)
(1) Delavec ima v obdobju 24 ur pravico do
počitka, ki traja nepretrgoma najmanj 12 ur.
(2) Delavec, ki mu je delovni čas
neenakomerno razporejen ali začasno prerazporejen, ima v obdobju 24 ur pravico
do počitka, ki traja nepretrgoma najmanj 11 ur.
36. člen
(tedenski počitek)
V dejavnostih:
-       
kjer narava dela zahteva stalno prisotnost ali
-       
kjer narava dejavnosti zahteva kontinuirano zagotavljanje dela ali
storitev ali
-       
v primeru neenakomernega ali povečanega obsega dela, se minimalno
trajanje tedenskega počitka, kot je določeno z zakonom, zagotavlja v obdobju 14
dni.
37. člen
(pravice staršev)
(1) Delodajalec je delavcu z družinskimi
obveznostmi, če to omogočajo potrebe delovnega procesa, dolžan omogočiti,
zaradi lažjega usklajevanja poklicnih in družinskih obveznosti, delo v
razporedu delovnega časa, ki je za delavca najugodnejši.
(2) Delodajalec je, če to omogočajo potrebe
delovnega procesa, praviloma dolžan delavcem – staršem otrok do dopolnjenega
15. leta – zagotoviti lažje usklajevanje družinskih in poklicnih obveznosti,
predvsem pri koriščenju letnega dopusta v času šolskih počitnic, pri odrejanju
in opravljanju nadurnega ali nočnega dela ter pri prerazporejanju delovnega
časa.
38. člen
(deljen delovni čas)
V primeru deljenega delovnega časa mora
trajati prekinitev dela med obema deloma delovnega časa najmanj eno uro. Ta čas
se ne šteje za delovni čas.
39. člen
(delovni čas mobilnih delavcev)
Za mobilne delavce v cestnem prometu, ki
opravljajo prevoze blaga in potnikov se pri določanju delovnega časa in
obveznih počitkov in ostalih posebnosti pri opravljanju prevozov neposredno
uporabljajo določila vsakokrat veljavnih ratificiranih mednarodnih sporazumov,
Uredb in Direktiv EU, ki urejajo delovne in vozne čase mobilnih delavcev,
določila vsakokrat veljavnega zakona, ki ureja delovna razmerja, določila
vsakokrat veljavnega zakona, ki ureja delovni čas in obvezne počitke mobilnih
delavcev ter določila vsakokrat veljavnega zakona, ki ureja varnost v cestnem
prometu.
40. člen
(začasna prerazporeditev delovnega časa)
(1) Delovni čas lahko delodajalec začasno
prerazporedi iz razlogov, ki so določeni z zakonom za uvedbo nadurnega dela,
-       
v primeru višje sile ali v izjemnih okoliščinah, to je: v primeru
potresa, požara, poplave oziroma druge nesreče, ki zadene poslovne prostore
delodajalca ali se taka nesreča neposredno pričakuje,
-       
v izjemnih okoliščinah, ko je taka prerazporeditev nujna zaradi
prekinitve dobave energetskih virov, okvare na strojnih napravah, ovire pri
dobavi materiala, ovire v prometu, rekonstrukciji ali remontu, kar ima lahko za
posledico zmanjšanje ali povečanje obsega dela ali prekinitve dela,
-       
izjemoma povečanega obsega dela (večja naročila kupcev, povečane dobave
blaga dobaviteljev in podobno) ali nepredvidenega zmanjšanja dela,
-       
sezonske narave dela,
-       
zaradi začasnega pomanjkanja surovin (kot npr.: reprodukcijskih
materialov, sestavnih delov) in energije (kot npr.: elektrika, para, plin),
-       
zaradi nepredvidene začasno povečane odsotnosti delavcev z dela,
-       
zaradi neugodnih vremenskih pogojev,
-       
zaradi drugih razlogov iz naslova narave ali organizacije dela ali
potreb uporabnikov.
(2) V primerih, ko to narekujejo
objektivni, tehnični razlogi ali razlogi organizacije dela ali potreb
uporabnikov, se pri neenakomerni razporeditvi ter začasni prerazporeditvi
delovnega časa upošteva polni delovni čas kot povprečna delovna obveznost v
obdobju 12 mesecev.
(3) V primeru, da ima delavec ob koncu
dogovorjenega referenčnega obdobja presežek ur zaradi začasne neenakomerne
razporeditve ali začasne prerazporeditve delovnega časa, se presežene ure
izplačajo delavcu ob izplačilu prve plače po zaključku referenčnega obdobja v
višini urne postavke povečane za dodatek za nadurno delo.
41. člen
(dnevna, tedenska in mesečna časovna
omejitev nadurnega dela)
Dnevna, tedenska in mesečna časovna
omejitev nadurnega dela, določena z vsakokrat veljavnim zakonom, ki ureja
delovna razmerja, se lahko upošteva kot povprečna omejitev v obdobju 6 mesecev.
42. člen
(dodatni primeri za nadurno delo)
Poleg primerov, določenih v vsakokrat
veljavnemu zakonu, ki ureja delovna razmerja, je dolžan delavec na zahtevo
delodajalca opravljati nadurno delo tudi v naslednjih primerih:
-       
v primeru nenadne odsotnosti delavca,
-       
če je nujno potrebno, da se opravi delo, ki ni bilo opravljeno iz
razloga izpada energije, okvare strojev ali podobnih objektivnih razlogov,
-       
če je prišlo do nepredvidene zamude pri dobavi materialov brez krivde
delodajalca in je delo nujno potrebno opraviti,
-       
v drugih primerih določenih v podjetniški kolektivni pogodbi.
2.2.2. Letni dopust in plačana odsotnost z
dela
43. člen
(trajanje letnega dopusta)
(1) V primeru organiziranega dela ob
nedeljah, 26 ali več nedelj na leto, pripada delavcu dodatno 1 dan letnega
dopusta.
(2) V primeru, da delavec večino delovnega
časa opravlja delo, ki je posebno težko, naporno ali zdravju škodljivo, ter kot
tako opredeljeno v Izjavi o varnosti, mu pripada dodatno najmanj 1 dan letnega
dopusta.
(3) V primeru, da je delavec delal več kot
polovico delovnega časa v preteklem letu v deljenem delovnem času in prekinitev
traja dve uri ali več, mu pripada dodatno 1 dan letnega dopusta.
(4) Na osnovi zahtevnosti dela delavcu pripada
1 dodatni dan dopusta za delo od I. do IV. stopnje zahtevnosti.
(5) Delavcu pripadajo dodatni dnevi letnega
dopusta za delo pri zadnjem delodajalcu:

-       
  nad 3 do 10 let

1 dan


-       
  nad 10 do 15 let

2 dni


-       
  nad 15 do 20 let

3 dni


-       
  nad 20 let

4 dni

(6) Delavcu, ki je član sindikata,
podpisnika te kolektivne pogodbe, pripada 1 dodatni dan dopusta.
(7) V podjetniški kolektivni pogodbi in/ali
v splošnem aktu delodajalca se lahko določijo dodatni kriteriji za odmero
višjega letnega dopusta, kot so na primer za zahtevnost dela, izobrazbo, težje
delovne pogoje, delovno uspešnost in podobno.
(8) Delavcu, ki izpolni zakonske in s to
kolektivno pogodbo določene kriterije za povečanje ali zmanjšanje letnega
dopusta, se povečanje ali zmanjšanje upošteva pri odmeri v tekočem koledarskem
letu.
(9) Delodajalec mora ob izdaji obvestila o
odmeri letnega dopusta za tekoče leto že upoštevati vse okoliščine, o katerih
ga obvesti delavec in za katere ve, da bodo nastopile do izteka tekočega
koledarskega leta in vplivajo na višino odmere.
(10) V kolikor nova okoliščina nastopi po
izdaji odmere letnega dopusta, mora delodajalec najkasneje ob začetku novega
meseca na novo odmeriti letni dopust in izročiti novo pisno obvestilo z
ustrezno odmero letnega dopusta.
44. člen
(izraba letnega dopusta)
(1) Delavec praviloma izrabi letni dopust v
letu, za katerega se odmerja, v skladu s svojimi možnostmi in potrebami
delovnega procesa.
(2) Delavec in delodajalec se dogovorita o
izrabi letnega dopusta v trajanju najmanj dveh tednov.
(3) Delodajalec lahko na podlagi namer
delavcev, v kolikor je to potrebno za organizacijo delovnega procesa, pripravi
plan izrabe letnega dopusta in z njim seznani delavce.
(4) Pri planu izrabe letnega dopusta se
praviloma upoštevajo želje in potrebe zaposlenih oziroma njihove družinske
obveznosti, v kolikor to omogočajo potrebe delovnega procesa.
(5) V kolikor delodajalec, na podlagi namer
delavcev, pripravi plan izrabe letnega dopusta, je delavec dolžan izrabiti
letni dopust v skladu s planom izrabe, v kolikor se z delodajalcem ne dogovori
drugače.
(6) Delavec ima pravico izrabiti tri dni
letnega dopusta na dni, ki jih sam določi, delodajalec pa izrabe ne sme odreči,
razen če bi ta resneje ogrožala delovni proces. O izrabi mora delavec obvestiti
delodajalca najkasneje tri dni pred izrabo.
45. člen
(plačana odsotnost zaradi osebnih
okoliščin)
(1) Delavec ima pravico do plačane
odsotnosti z dela do skupaj največ 7 delovnih dni v posameznem koledarskem letu
v primerih, določenih z vsakokrat veljavnim zakonom, ki ureja delovna razmerja.
Delavec se o izrabi odsotnosti dogovori z delodajalcem.
(2) Plačana odsotnost znaša za posamezni
primer:
-       
lastne poroke 1 dan,
-       
rojstva otroka 2 dni,
-       
smrti zakonca ali zunajzakonskega partnerja ali smrti otroka, posvojenca
ali otroka zakonca 2 dni,
-       
smrti staršev (očeta, matere, očima, mačehe, posvojiteljev) 1 dan,
-       
hujše nesreče, ki je zadela delavca in njegovo družino 2–7 dni.
(3) Sindikalnemu zaupniku in predsedniku
sindikata (v podjetju), ki je član sindikata, podpisnika te kolektivne pogodbe,
pripada 1 dodatni dan na leto za udeležbo na sindikalnem izobraževanju Žužkovi
dnevi.
(4) Zahtevo za dodatni dan dopusta iz
prejšnjega odstavka uveljavlja delavec pri delodajalcu, z letnim potrdilom o
članstvu podpisnika te kolektivne pogodbe, izdanim s strani Glavnega odbora
sindikata, ter s potrdilom o udeležbi na izobraževanju.
(5) Delavec ima pravico do odsotnosti z
dela zaradi darovanja krvi na dan, ko prostovoljno daruje kri. V tem primeru
izplača delodajalec nadomestilo plače delavcu v breme zdravstvenega
zavarovanja.
(6) Odsotnosti iz tega člena je možno
izrabiti samo ob nastopu dogodka.
2.2.3. Disciplinska in odškodninska
odgovornost
46. člen
(disciplinska odgovornost, sankcije)
(1) Delavcu, ki krši pogodbene ali druge
obveznosti iz delovnega razmerja, lahko delodajalec v primeru ugotovljene
disciplinske odgovornosti izreče opomin, denarno kazen ali odvzem bonitet.
(2) Osnovo za obračun denarne kazni
predstavlja osnovna plača delavca, ki jo je prejel ali bi jo prejel, če bi
delal, v zadnjih 3 mesecih pred storitvijo kršitve.
(3) Odmerjena denarna kazen mesečno ne sme
presegati 8 % osnovne plače delavca, pri čemer se lahko ukrep izreče v trajanju
največ 5 mesecev.
47. člen
(odškodninska odgovornost delavca)
(1) Med strankama pogodbe o zaposlitvi
veljajo glede uveljavljanja in ugotavljanja odškodninske odgovornosti splošna
pravila civilnega prava.
(2) Če bi ugotavljanje višine dejanske
škode povzročilo nesorazmerne stroške, se odškodnina lahko odmeri v pavšalnem
znesku, ki ne sme presegati 50 % obračunane bruto plače, ki jo je delavec
prejel v mesecu pred nastankom dogodka.
2.2.4. Odpovedni roki in odpravnine
48. člen
(trajanje odpovednega roka pri odpovedi
delavca)
(1) Če redno odpoveduje pogodbo o
zaposlitvi delavec, je odpovedni rok:
-       
do enega leta zaposlitve pri delodajalcu 15 dni,
-       
od enega leta zaposlitve pri delodajalcu 30 dni.
(2) S pogodbo o zaposlitvi ali kolektivno
pogodbo je lahko dogovorjen daljši odpovedni rok, vendar ne daljši kot 60 dni.
49. člen
(minimalni odpovedni roki pri odpovedi
delodajalca)
(1) V primeru delodajalčeve odpovedi
pogodbe o zaposlitvi v času poskusnega dela, zaradi neuspešno opravljenega poskusnega
dela, je odpovedni rok 7 dni.
(2) V primeru redne odpovedi pogodbe o
zaposlitvi s strani delodajalca iz poslovnega razloga ali iz razloga
nesposobnosti je odpovedni rok:
-       
do enega leta zaposlitve pri delodajalcu 15 dni,
-       
od enega do dveh let zaposlitve pri delodajalcu 30 dni.
Nad dve leti zaposlitve pri delodajalcu
odpovedni rok v trajanju 30 dni narašča za vsako izpolnjeno leto zaposlitve pri
delodajalcu za dva dni, največ pa do 60 dni.
(3) Nad 25 let zaposlitve pri delodajalcu
je odpovedni rok 80 dni. Če redno odpoveduje pogodbo o zaposlitvi manjši
delodajalec, je odpovedni rok 60 dni, tudi za delavce, ki imajo več kot 25 let
zaposlitve pri delodajalcu.
(4) V primeru odpovedi pogodbe o zaposlitvi
s strani delodajalca iz krivdnega razloga, je odpovedni rok 15 dni.
2.2.5. Izobraževanje delavcev
50. člen
(splošno)
(1) Delavec ima pravico in dolžnost do
stalnega izobraževanja, izpopolnjevanja in usposabljanja v skladu s potrebami
delovnega procesa in z namenom ohranitve zaposlitve oziroma napredovanja pri
zaposlitvi, pri čemer se navedeno izobraževanje, izpopolnjevanje in
usposabljanje šteje v njegov delovni čas, če je v interesu delodajalca.
(2) Izobraževanje se izvaja kot neformalno
in formalno izobraževanje. Namen neformalnega izobraževanja je večanje
zaposlitvenih možnosti s pridobitvijo novih znanj in kompetenc ter uspešen
razvoj kariere. Namen formalnega izobraževanja je večanje zaposlitvenih
možnosti s pridobitvijo višje ravni izobrazbe.
(3) Neformalno izobraževanje kot
usposabljanje in izpopolnjevanje predstavlja obliko izobraževanja odraslih, ki
se lahko izvaja na različne načine, tudi kot usposabljanje na delovnem mestu.
(4) Usposabljanje pomeni pridobitev novih
znanj in kompetenc s pomočjo izvajalcev usposabljanja. Usposabljanje na
delovnem mestu poteka pri delodajalcih s pretežnim obsegom praktičnega
usposabljanja.
(5) Izpopolnjevanje je dejavnost, s katero
se širi in poglablja že obstoječe znanje, spretnosti oziroma kompetenc delavca.
(6) Formalno izobraževanje pomeni
vključitev v javno veljavni program za pridobitev javno veljavne izobrazbe.
(7) Delodajalci, ki jih zavezuje ta
kolektivna pogodba lahko, na predlog sindikata, podpisnika te kolektivne
pogodbe, izvedejo skupaj vsaj eno izobraževanje letno na temo obveznosti in
pravic, ki izhajajo iz kolektivne pogodbe in delovnopravne zakonodaje, pomena
varnosti in zdravja pri delu, reševanja konfliktov na delovnem mestu ipd. in se
všteva v delovni čas delavca.
(8) Delodajalci, ki jih zavezuje ta
kolektivna pogodba, lahko sindikatu, podpisniku te kolektivne pogodbe, v
predhodnem dogovoru, dovolijo izvesti eno izobraževanje pri njem zaposlenih, na
temo, ki jo bodo predlagali zaposleni. Stroške predavanja bo kril sindikat,
podpisnik te KP. Predavanje lahko traja maksimalno eno uro med delovnim časom in
se všteva v delovni čas.
51. člen
(izobraževanje)
(1) Delavci se imajo pravico izobraževati v
interesu delodajalca, delodajalec pa ima pravico delavce napotiti na
izobraževanje.
(2) Delavec se je dolžan izobraževati, če
ga delodajalec napoti na izobraževanje in sklene z njim v primeru formalnega
izobraževanja ustrezno pogodbo oziroma v primeru neformalnega izobraževanja
ustrezno pogodbo ali dogovor.
(3) Če je izobraževanje, na katerega je
delavca napotil delodajalec, organizirano med delovnim časom, se čas
izobraževanja šteje v polni delovni čas, delavec pa ima enake pravice, kot če
bi delal.
(4) Če je izobraževanje organizirano izven
delovnega časa, se delavec in delodajalec dogovorita o pravicah, razen v
primeru, ko delodajalec napoti delavca na neformalno izobraževanje in to šteje
za obveznost delavca, se čas izobraževanja všteva v delovni čas.
(5) Za neformalno izobraževanje v interesu
delodajalca se šteje tudi izobraževanje sindikalnih zaupnikov o kolektivnem
dogovarjanju in delovnopravni zakonodaji, ko izobraževanje organizirata skupaj
delodajalec in sindikat, vendar ne več kot en delovni dan v koledarskem letu.
Ta določba ne velja za sindikalne zaupnike, ki niso zaposleni pri delodajalcu.
(6) Če gre za izobraževanje v interesu
delavca, se lahko delavec in delodajalec o medsebojnih pravicah in obveznostih
dogovorita v dogovoru ali s pogodbo o izobraževanju.
52. člen
(izpiti)
(1) Če je delavec napoten na izobraževanje
mu pripada najmanj en delovni dan odsotnosti za pripravo na izpit, če je ta
predviden s programom izobraževanja.
(2) Poleg odsotnosti iz prejšnjega odstavka
delavcu pripada tudi odsotnost na dan, ko opravlja izpit.
(3) Do odsotnosti iz prejšnjih dveh
odstavkov je delavec upravičen samo, ko prvič opravlja izpit.
(4) Obseg pravic in obveznosti v zvezi z
napotitvijo na izobraževanje lahko določita delodajalec in delavec s pogodbo
ali dogovorom, v katerem se opredeli trajanje izobraževanja, število prostih
dni ob opravljanju posameznih izpitov, obseg povrnitve stroškov izobraževanja
in drugih obveznosti ter obveznosti delavca med trajanjem in po prenehanju
izobraževanja.
53. člen
(povračilo stroškov povezanih z
izobraževanjem)
(1) Delavcu, ki se izobražuje v interesu
delodajalca in je napoten na izobraževanje delodajalec krije praviloma
naslednje stroške, povezane z izobraževanjem:
-       
prevoz,
-       
kotizacijo oziroma šolnino,
-       
stroške prehrane,
-       
stroške bivanja.
(2) Delavcu povračilo teh stroškov ne
pripada, če delodajalec sam krije stroške, povezane z izobraževanjem.
54. člen
(fundacija za izboljšanje zaposlitvenih
možnosti)
(1) Za izboljšanje konkurenčnosti, možnosti
ohranitve zaposlitve in zaposlitvenih možnosti ranljivih skupin delavcev se
stranki te kolektivne pogodbe lahko dogovorita o ustanovitvi fundacije.
(2) Ustanovitelji fundacije iz prejšnjega
odstavka tega člena se lahko dogovorijo o sodelovanju z izvajalci programov.
2.2.6. Varnost in zdravje pri delu
55. člen
(splošno)
(1) Stranki te kolektivne pogodbe si bosta
z namenom izboljšanja ravni varnosti in zdravja pri delu, skrbi za varstvo
dostojanstva delavcev in delodajalcev ter urejenih medsebojnih odnosov,
prizadevali za dvig ozaveščenosti pomena varnega in zdravega dela, pomena
spoštljivega medsebojnega dialoga med delodajalci in delavci, tako da bosta
skupaj in vsaka posebej pripravljali in izvajali aktivnosti z namenom
zmanjševanja tveganj iz tega naslova, in sicer z ozaveščanjem, usposabljanjem,
izobraževanjem ter razvijanjem ustreznih orodij in metod za dvig varnosti in
zdravja pri delu ter skrb za ohranjanje dostojanstva slehernega delavca.
(2) Za namene izvajanja, skrbi in nadzora
za ohranjanje dostojanstva delavca pri delu in pri opravljanju dela,
spoštovanja določb kolektivne pogodbe, spoštovanja delovno pravne zakonodaje,
se lahko pri sindikatu, podpisniku te kolektivne pogodbe, na stroške sindikata
ustanovi poseben organ, imenovan »Varuh delavčevih pravic v gospodarstvu«.
(3) Financiranje aktivnosti iz prejšnjih
odstavkov in način pridobivanja sredstev prek različnih državnih institucij in
različnih javnih razpisov podpisnika urejata z dogovorom in v sodelovanju z
državnimi organi, institucijami.
(4) Delodajalec in sindikat pri delodajalcu
se za doseganje učinkovitega varstva pred nasiljem, trpinčenjem, nadlegovanjem
in drugimi oblikami psihosocialnega tveganja na delovnih mestih medsebojno obveščata,
oblikujeta konstruktivne predloge in se dogovarjata o ukrepih za odpravo
oziroma zmanjšanje vseh tveganj, ki lahko ogrozijo zdravje delavcev ter
zmanjšajo možnost konfliktov na vertikalni in horizontalni ravni.
56. člen
(ročno premeščanje bremen)
Delodajalec bo glede ročnega premeščanja
bremen sprejel vse ukrepe v skladu z vsakokrat veljavnim pravilnikom, ki ureja
zagotavljanje varnosti in zdravja pri ročnem premeščanju bremen in sprejeto
izjavo o varnosti z oceno tveganja.
57. člen
(varnost in zdravje pri delu – naloge
delodajalca)
(1) Delodajalec mora, v skladu z vsakokrat
veljavnimi predpisi, izvajati ukrepe in zagotavljati pogoje za varno in zdravo
delo, vključno s pisnim obveščanjem in dajanjem navodil, preprečevanjem
nevarnosti pri delu, z ustrezno organiziranostjo delovnega procesa in delovnega
okolja ter s potrebnimi materialnimi sredstvi, zlasti na naslednje načine:
-       
pred nastopom dela in ves čas trajanja delovnega razmerja mora delavce
seznanjati z nevarnostmi pri delu, s pravicami in z obveznostmi v zvezi z
varstvom pri delu in delovnimi pogoji,
-       
delavcem je dolžan zagotavljati usposabljanje za varno in zdravju
neškodljivo opravljanje dela; pravilno uporabo predpisanih sredstev, osebne
varovalne in delovne opreme za osebno varnost pri delu; pravilne postopke
ravnanja in nudenja prve pomoči v primeru nesreče ali poškodbe pri delu,
-       
delodajalec mora načrtovati promocijo zdravja na delovnem mestu, zanjo
zagotoviti potrebna sredstva, ter določiti način spremljanja njenega izvajanja,
-       
delodajalec mora sprejeti ukrepe za zagotovitev prve pomoči delavcem in
drugim navzočim osebam ter ukrepe za sodelovanje s službo nujne medicinske
pomoči,
-       
zagotoviti mora predhodne in obdobne zdravniške preglede delavcev,
-       
priskrbeti mora osebno varovalno in delovno opremo delavcev ter jo redno
vzdrževati,
-       
razvijati mora usklajeno politiko varnosti in zdravja pri delu,
upoštevajoč organizacijo dela, socialne odnose in vplive delovnega okolja,
-       
omogočati mora sodelovanje reprezentativnega sindikata in sveta
delavcev, če je ta organiziran, pri vseh vprašanjih varnega in zdravega dela v
skladu z veljavnimi ZVZD,
-       
delodajalec sprejme in izvaja ukrepe za zmanjševanja tveganja nasilja s
strani tretjih oseb,
-       
delodajalec sprejme in izvaja ukrepe za zaščito delavcev pred nasiljem,
trpinčenjem in nadlegovanjem na delovnem mestu s strani delodajalca,
predpostavljenih ali sodelavcev.
(2) Ukrepi iz prejšnjega odstavka ter drugi
načini zagotavljanja varnosti in zdravja pri delu so strošek delodajalca in za
delavce brezplačni.
58. člen
(varnost in zdravje pri delu – naloge
delavca)
Delavci so dolžni spoštovati in izvajati
predpise o varnosti in zdravju pri delu ter pazljivo opravljati delo, da
zavarujejo svoje življenje in zdravje ter življenje in zdravje drugih oseb. V
ta namen morajo zlasti:
-       
uporabljati varnostne naprave ter predpisana sredstva in osebno
varovalno opremo skladno z njihovim namenom, pazljivo ravnati z njimi in
skrbeti, da so v brezhibnem stanju,
-       
odzivati se na zdravniške preglede v skladu z oceno tveganja in zakonom,
-       
takoj obvestiti delodajalca o vsaki pomanjkljivosti, škodljivosti,
okvari ali drugem pojavu, ki bi lahko ogrozil varnost in zdravje njih oziroma
drugih oseb,
-       
odkloniti delo, če niso bili predhodno seznanjeni z vsemi nevarnostmi
ali škodljivostmi pri delu; če njim ali drugim osebam grozi neposredna
nevarnost za življenje in zdravje; če niso bili izvedeni predpisani varnostni
ukrepi; če opazijo znake bolezni; če iz razlogov na strani delodajalca niso
opravili predpisanega zdravniškega pregleda.
2.3. Plača, povračilo stroškov in drugi prejemki
2.3.1. Plače
59. člen
(vrste osebnih prejemkov)
(1) Delavec ima pravico do osebnih
prejemkov, določenih z zakonom in s to kolektivno pogodbo.
(2) Osebni prejemki delavca v delovnem
razmerju po tej kolektivni pogodbi so:
-       
plača,
-       
nadomestilo plače,
-       
povračila stroškov v zvezi z delom,
-       
drugi osebni prejemki.
(3) Povračila stroškov v zvezi z delom so:
-       
prevoz na delo in z dela,
-       
prehrana med delom,
-       
povračilo stroškov za službena potovanja,
-       
terenski dodatek,
-       
nadomestilo za ločeno življenje.
(4) Drugi osebni prejemki so:
-       
regres za letni dopust,
-       
odpravnina,
-       
solidarnostna pomoč,
-       
jubilejne nagrade,
-       
nagrade dijakom in študentom na praktičnem usposabljanju.
60. člen
(splošne določbe)
(1) Vsi zneski v tej kolektivni pogodbi so
v bruto zneskih.
(2) Povračila stroškov v zvezi z delom in
drugi osebni prejemki se izplačujejo v višini, kot jih določa ta kolektivna
pogodba.
(3) Plače se izplačujejo enkrat mesečno v
polnem znesku, najkasneje do 18. dne v mesecu za pretekli mesec.
(4) Plače, nadomestila plač, drugi osebni
prejemki ter povračila stroškov v zvezi z delom se izplačujejo preko bančnega
računa delavca.
61. člen
(razvrstitev del)
(1) Glede na zahtevnost dela se delovna
mesta ali vrsta del praviloma razvrstijo:
I. tarifni razred (enostavna dela): Pomožna
in enostavna dela, za katera se praviloma ne zahteva posebnih znanj in zadošča
prva raven (nedokončana osnovna šola).
II. tarifni razred (manj zahtevna dela):
Manj zahtevna dela, za katera se praviloma pričakuje znanje, pridobljeno na
drugi ravni (osnovnošolska izobrazba), ustrezna Nacionalna poklicna
kvalifikacija (NPK) ali ustrezno znanje s pridobljenimi izkušnjami za
opravljanje dela (končana osnovna šola in druge kvalifikacije).
III. tarifni razred (srednje zahtevna
dela): Srednje zahtevna dela, za katera se praviloma pričakuje znanje,
pridobljeno na tretji ravni (nižja poklicna in podobna izobrazba) ali ustrezna
Nacionalna poklicna kvalifikacija (NPK) in ustrezne delovne izkušnje (1,5 do 2
letni skrajšani programi srednjega izobraževanja in izobraževanja za ozke
poklicne profile).
IV. tarifni razred (zahtevna dela): Dela,
ki jih delavci opravljajo samostojno in za katera se praviloma zahteva znanje,
pridobljeno na četrti ravni (srednja poklicna in podobna izobrazba, programi 3
letnega izobraževanja za široke poklicne profile, programi izobraževanja in
izpiti za KV delavce).
V. tarifni razred (bolj zahtevna dela):
Dela, ki jih delavci opravljajo samostojno, organizirajo in izvajajo proces
dela organizacijskih enot, ali dajejo navodila za delo in za katera se
praviloma zahteva znanje, pridobljeno na peti ravni (srednja strokovna in
splošna izobrazba) ali mojstrski, delovodski, poslovodski izpit (4 do 5 letni
programi izobraževanja za V. stopnjo, programi srednjega izobraževanja po
modelu 3+2, 4 do 5 letni programi za naziv tehnika, programi izobraževanja in
izpiti za VKV delavce, 4 letni gimnazijski programi).
VI. tarifni razred (zelo zahtevna dela):
Dela, ki jih delavci opravljajo popolnoma samostojno, organizirajo in izvajajo
proces dela organizacijskih enot, imajo pooblastilo za samostojno odločanje in
za katera se praviloma zahteva znanje, pridobljeno na šesti ravni, podraven 6/1
(višješolska in podobna izobrazba) ali podraven 6/2 (visokošolska izobrazba
prve stopnje, visokošolska strokovna izobrazba (prejšnja) in podobna izobrazba
– višješolski programi pred letom 1994, specializacija po višješolskih
programih, visokošolski strokovni program (po starem in 1. bolonjska stopnja),
univerzitetni programi za 1. bolonjsko stopnjo).
VII. tarifni razred (visoko zahtevna dela):
Dela, ki pomembno vplivajo na poslovanje podjetja in za katera se zahteva
znanje, praviloma pridobljeno na sedmi ravni (visokošolska izobrazba druge
stopnje in podobna izobrazba – specializacija po visokošolskih strokovnih
programih, univerzitetni programi (po starem), magisterij stroke (za imenom, 2.
bolonjska stopnja)) ali več (visokošolska izobrazba III. stopnje in podobna,
specializacija po prejšnjih univerzitetnih programih).
VIII. tarifni razred (izjemno zahtevna
dela): Dela, ki odločilno vplivajo na poslovanje in delovanje podjetja
(visokošolska izobrazba III. stopnje in podobna, specializacija po prejšnjih
univerzitetnih programih, magisterij znanosti (pred imenom), doktorat znanosti
(pred imenom, 3. bolonjska stopnja).
(2) V primeru delodajalca, ki zaposluje več
kot 10 delavcev se razvrstitev zahtevnosti del v tarifne razrede, kot izhaja iz
prvega odstavka tega člena, uporablja pri razvrščanju delovnih mest in/ali
vrste del, z aktom o sistemizaciji, ki ga sprejme delodajalec.
(3) V kolikor se za posamezno delovno mesto
zahteva alternativna raven izobrazbe, se pri razvrščanju v tarifni razred
upošteva višja zahtevana raven izobrazbe. V primeru dvoma pri razvrščanju
delovnih mest v tarifne razrede se uporabi veljavni šifrant poklicev.
62. člen
(plača)
Plača je sestavljena iz:
-       
osnovne plače,
-       
dela plače za delovno uspešnost,
-       
dela plače za poslovno uspešnost, ki je dogovorjena v podjetniški
kolektivni pogodbi, pogodbi o zaposlitvi delavca ali opredeljena v splošnem
aktu delodajalca
-       
dodatkov.
63. člen
(osnovna plača)
(1) V pogodbi o zaposlitvi se določi znesek
osnovne plače delavca v evrih za delovno mesto ali za vrsto dela.
(2) Osnovna plača se določi upoštevaje
zahtevnost dela, za katerega je delavec sklenil pogodbo o zaposlitvi. Osnovna
plača delavca je najmanj enaka najnižji osnovni plači, določeni za posamezni
tarifni razred te kolektivne pogodbe.
(3) Osnovna plača se določi v mesečnem
znesku. Dogovorjeni mesečni znesek velja za:
-       
zahtevnost dela, za katero je delavec sklenil pogodbo o zaposlitvi,
-       
povprečni mesečni delovni čas, preračunan iz letnega delovnega časa, ki
znaša 174 ur za polni delovni čas.
(4) Urna postavka ali vrednost delovne ure
se izračuna tako, da se dogovorjeni mesečni znesek osnovne plače delavca deli s
povprečnim mesečnim delovnim časom, ki znaša 174 ur za polni delovni čas. Urna
postavka oziroma vrednost delovne ure se izračunava na dve decimalni mesti.
64. člen
(zneski najnižjih osnovnih plač)
(1) Zneski
najnižjih osnovnih plač za posamezni tarifni razred, ki se uporabljajo od
začetka veljavnosti te kolektivne pogodbe, za 174 ur na mesec znašajo:


Tarifni razred

Najnižja osnovna plača


I.

754 EUR


II.

867 EUR


III.

915 EUR


IV.

969 EUR


V.

1.037 EUR


VI.

1.085 EUR


VII.

1.111 EUR


VIII.

1.243 EUR


(2) Najnižje osnovne plače po tej
kolektivni pogodbi se s 1. marcem tekočega leta povečajo na podlagi povprečne
letne inflacije preteklega leta in enkrat letno tj. s 1. marcem za 1/3 letne
pozitivne rasti BDP preteklega leta.
(3) Plače se usklajujejo za obdobje
leta 2024 in dalje na enak način kot je določeno v drugem odstavku tega člena.
65. člen
(dodatki za posebne pogoje dela)
(1) Delavcu pripadajo dodatki za posebne
pogoje dela, ki izhajajo iz posebnih obremenitev pri delu, neugodnih vplivov
okolja in nevarnosti pri delu, če so urejeni na ravni posameznega delodajalca.
(2) Dodatki se obračunavajo za čas, ko je
delavec delal v pogojih, zaradi katerih mu dodatek pripada.
(3) Dodatki za težje delovne pogoje niso
del osnovne plače (kot npr. prekomerne visoke temperature, prekomerni hrup,
prekomerni prah ipd.) in se delavcu za čas opravljanja tega dela priznavajo v
skladu z določili podjetniške kolektivne pogodbe, aktom delodajalca ali s
pogodbo o zaposlitvi, vendar najmanj v višini 5 % od osnove.
(4) Osnova za izračun dodatkov je osnovna
plača delavca za polni delovni čas oziroma ustrezna urna postavka, kot jo
določa ta kolektivna pogodba.
66. člen
(dodatki, ki izhajajo iz razporeditve
delovnega časa, ki je za delavce manj ugoden)
(1) Delavcu pripadajo dodatki zaradi
razporeditve delovnega časa v naslednjih odstotkih:
-       
30 % za nočno delo,
-       
30 % za nadurno delo,
-       
50 % za delo v nedeljo,
-       
50 % za delo na praznike, ki so dela prosti dnevi po zakonu,
-       
10 % za čas pripravljenosti na domu,
-       
50 % za delo na silvestrovo (od 20. ure dalje).
(2) Dodatek za delo v nedeljo in dodatek za
delo, ki so dela prosti dnevi po zakonu se med seboj izključujeta.
(3) Osnova za izračun dodatkov je osnovna
plača delavca za polni delovni čas oziroma iz tega izračunana ustrezna urna
postavka.
67. člen
(dodatek za delovno dobo)
Delavcu pripada dodatek za delovno dobo
najmanj v višini 0,75 % od osnovne plače za vsako izpolnjeno leto delovne dobe
pri zadnjem delodajalcu.
68. člen
(nadomestila plače)
Delavcu pripada nadomestilo plače za čas
upravičene odsotnosti z dela skladno z vsakokrat veljavnim zakonom, ki ureja
delovna razmerja, razen za izobraževanje v lastnem interesu.
69. člen
(del plače na podlagi delovne uspešnosti)
(1) Del plače na podlagi delovne uspešnosti
se določi upoštevaje gospodarnost, kvaliteto in obseg opravljanja dela, za
katero je delavec sklenil pogodbo o zaposlitvi.
(2) Delodajalec opredeli jasne in merljive
kriterije za izplačilo delovne uspešnosti ter se o merilih predhodno posvetuje
z reprezentativnim sindikatom v podjetju, ki je organizacijsko del sindikata,
podpisnika te kolektivne pogodbe.
(3) Z merili in kriteriji delodajalec
vnaprej seznani svoje zaposlene najkasneje ob sprejemu ali dopolnitvah teh
meril in kriterijev.
70. člen
(del plače na podlagi poslovne uspešnosti
delodajalca)
Izplačilo dela plače iz naslova poslovne
uspešnosti delodajalca lahko delavcu pripada v skladu z merili opredeljenimi v
podjetniški kolektivni pogodbi, pogodbi o zaposlitvi delavca ali v splošnem
aktu delodajalca.
71. člen
(obračun plače)
(1) Delavcu mora biti ob izplačilu plače
vročen pisni obračun, ki vsebuje zlasti naslednje podatke:
-       
podatki o delavcu in delodajalcu,
-       
osnovno plačo delavca (lahko tudi urno postavko),
-       
dodatke po posameznih vrstah,
-       
plačo iz naslova delovne uspešnosti,
-       
del plače iz poslovne uspešnosti,
-       
nadomestila plače po posameznih vrstah,
-       
bruto plačo,
-       
zneske prispevkov za socialno varnost,
-       
davčni odtegljaj (akontacija dohodnine),
-       
neto plačo,
-       
odtegljaji iz plače (na primer: administrativne in sodne prepovedi,
premije za dodatno prostovoljno zdravstveno in pokojninsko zavarovanje,
sindikalna članarina ipd.),
-       
neto izplačilo plače.
(2) Ob obračunu plače delodajalec na
obračunskem listu delavcu obračuna vse prejemke iz delovnega razmerja, in sicer
povračila stroškov v zvezi z delom in druge osebne prejemke.
2.3.2. Drugi osebni prejemki
72. člen
(regres za letni dopust)
(1) Regres za letni dopust se izplača
najmanj v višini vsakokratne minimalne plače povečane za 5 %.
(2) V primeru nelikvidnosti delodajalca se
lahko regres za letni dopust izplača v več obrokih, vendar najkasneje do 1.
novembra tekočega koledarskega leta.
73. člen
(solidarnostna pomoč)
(1) V primeru smrti delavca pripada
njegovim ožjim družinskim članom solidarnostna pomoč v višini 125 % zadnje
znane povprečne letne plače zaposlenih v RS po podatkih Statističnega urada RS,
preračunane na mesec. Če ožji družinski član najkasneje v roku 30 dni po
nastanku primera ne uveljavlja solidarnostne pomoči, pravica do solidarnostne
pomoči iz tega odstavka ugasne.
(2) Ožji družinski člani iz prejšnjega
odstavka so:
-       
zakonec, zunajzakonski partner,
-       
otroci, posvojenci in pastorki, če jih je delavec dolžan preživljati.
(3) Delodajalec na predlog sindikata,
podpisnika te kolektivne pogodbe delavcu izplača solidarnostno pomoč v višini
zadnje znane povprečne letne plače zaposlenih v RS po podatkih Statističnega
urada RS, preračunane na mesec, v primeru elementarne nesreče, ki je prizadela
delavca.
(4) Solidarnostno pomoč delodajalec izplača
ob nastanku primera iz prvega odstavka tega člena najkasneje v 30 dneh po
nastanku primera. V primeru iz tretjega odstavka tega člena pa najkasneje v 30
dneh od predloga sindikata.
74. člen
(jubilejna nagrada)
(1) Delavcu pripada jubilejna nagrada:
-       
za 10 let delovne dobe pri zadnjem delodajalcu v višini 20 % zadnje
znane povprečne letne plače zaposlenih v RS po podatkih Statističnega urada RS,
preračunane na mesec;
-       
za 20 let delovne dobe pri zadnjem delodajalcu v višini 40 % zadnje
znane povprečne letne plače zaposlenih v RS po podatkih Statističnega urada RS,
preračunane na mesec;
-       
za 30 let delovne dobe pri zadnjem delodajalcu v višini 60 % zadnje
znane povprečne letne plače zaposlenih v RS po podatkih Statističnega urada RS,
preračunane na mesec.
(2) Članu sindikata pripada za 10, 20 in 30
let delovne dobe pri zadnjem delodajalcu dodatnih 23 % zadnje znane povprečne
letne plače zaposlenih v RS po podatkih Statističnega urada RS, preračunane na
mesec.
(3) Zahtevo za izplačilo višje jubilejne
nagrade iz prejšnjega odstavka uveljavlja delavec pri delodajalcu z letnim
potrdilom sindikata, ki ga izda Glavni odbor sindikata, podpisnika te
kolektivne pogodbe.
75. člen
(nagrade dijakom in študentom na
praktičnem usposabljanju)
V času praktičnega usposabljanja z delom
oziroma v času obvezne prakse imajo dijaki in študenti pravico do mesečne
nagrade za polni delovni čas v zneskih:
-       
dijaki:
1.     
letnik – najmanj 90 EUR
2.     
letnik – najmanj 120 EUR
3.     
letnik – najmanj 150 EUR
4.     
letnik – najmanj 150 EUR
-       
študenti: najmanj 190 EUR.
76. člen
(vajeniška nagrada)
Vajeniška nagrada je določena v
vsakokratnem veljavnem zakonu o vajeništvu.
2.3.3. Povračila stroškov v zvezi z delom
77. člen
(prehrana med delom)
(1) Delavcem se zagotovi ustrezen topel
obrok. V kolikor ta ni zagotovljen, je delavec upravičen do povračila stroškov
za prehrano med delom, če dela vsaj 4 ure na dan.
(2) V primeru, da delavec dela 10 ur ali
več na dan, mu pripada pravica do sorazmerno višjega (za vsako dopolnjeno uro
nad 8 ur v višini 0,76 EUR) za prehrano med delom.
(3) Do povračila stroškov za prehrano je
upravičen delavec v višini 6 EUR na dan.
(4) V primeru, da delavec iz utemeljenih
zdravstvenih razlogov ne uživa prehrane, ki jo zagotovi delodajalec, je delavec
ob predložitvi zdravniškega potrdila, upravičen do povračila stroškov prehrane,
v višini kot ga določata drugi in tretji odstavek tega člena.
78. člen
(prevoz na delo in z dela)
(1) Delavec je upravičen do povračila
stroškov za prevoz na delo in z dela za dneve prisotnosti na delu, od kraja,
določenega v pogodbi o zaposlitvi, do sedeža delodajalca oziroma do mesta
opravljanja dela za vsak polni kilometer.
(2) Delavec je upravičen do povračila
stroškov prevoza na delo in z dela v višini 100 % cene najcenejšega javnega
prevoza ali do povračila stroškov prevoza na delo in z dela najmanj v višini
0,18 EUR za vsak polni kilometer razdalje med bivališčem, določenim v pogodbi o
zaposlitvi, do sedeža delodajalca oziroma do mesta opravljanja dela.
(3) V primeru bolniške odsotnosti, ki traja
manj kot 10 delovnih dni, je delavec upravičen do celotnega mesečnega povračila
najcenejše vozovnice javnega prevoza ob predložitvi dokazila o plačilu.
(4) Način povračila stroškov prevoza na
delo in z dela dogovorita delavec in delodajalec v pogodbi o zaposlitvi.
79. člen
(povračilo stroškov za službeno potovanje
v Sloveniji in v tujini)
(1) Za povračilo stroškov, ki so jih imeli
delavci na službenem potovanju, se šteje dnevnica (povračilo stroškov za
prehrano), povračilo stroškov za prenočevanje in povračilo stroškov za prevoz.
(2) Delavec je za službeno potovanje v
Sloveniji upravičen do dnevnice, in sicer za pot, ki traja:
-       
nad 6 do 8 ur – v višini 6,70 EUR,
-       
nad 8 do 12 ur – v višini 9,00 EUR,
-       
nad 12 ur do 24 ur – v višini 17,50 EUR.
(3) Povračila stroškov za prevoz na
službenem potovanju v Sloveniji in stroškov za prenočevanje na službenem
potovanju v Sloveniji se izplačujejo v skladu z zgornjimi zneski, ki se ne
vštevajo v davčno osnovo dohodka iz delovnega razmerja, kot to določa
vsakokratni podzakonski predpis.
(4) Delavec, ki ga je delodajalec napotil
na službeno pot v tujino, je upravičen do dnevnice (povračilo stroškov za
prehrano), povračila stroškov za prevoz in povračila stroškov za prenočevanje,
pod pogoji in v višini, ki ga določi podzakonski predpis, ki ureja povračilo
stroškov za službena potovanja v tujino.
(5) Delavec, ki ga je delodajalec napotil
na opravljanje dela v tujini, je upravičen do dnevnice (povračilo stroškov za
prehrano), povračila stroškov za prevoz in povračila stroškov za prenočevanje,
pod pogoji in v višini, ki ga določi vsakokrat veljavna zakonodaja.
80. člen
(terenski dodatek)
(1) Delavci so upravičeni do terenskega
dodatka, če delajo na terenu izven sedeža delodajalca ali poslovne enote in
izven kraja stalnega ali začasnega bivališča delavca, ter če sta na terenu
organizirana prehrana in prenočišče. Šteje se, da je delavec, če dela in biva
na terenu od 12 ur do 24 ur, upravičen do 3 obrokov prehrane.
(2) Če prehrano (3 obroki) in prenočišče
organizira delodajalec, je delavec upravičen do terenskega dodatka v višini
zgornjega zneska vsakokrat veljavne davčne uredbe, ki ureja povračila stroškov
in drugih dohodkov iz delovnega razmerja.
(3) Delavci so upravičeni do dodatka iz
prejšnjega odstavka za dneve, ko so dejansko opravljali delo v takšnih pogojih
in za dneve, ko se ne dela, če so dejansko bivali na terenu.
(4) V primeru, ko delodajalec ne zagotovi
prehrane in prenočevanja, je delavec upravičen do dnevnice v višini, določeni v
kolektivni pogodbi in povračila stroškov prenočevanja.
(5) V primeru, ko delodajalec delavcu iz
prvega odstavka tega člena ne zagotovi treh obrokov prehrane, mu pripada
povračilo stroškov za delo na terenu v višini znižane dnevnice, in sicer:
-       
če je zagotovljen en obrok prehrane v višini 60 % dnevnice,
-       
če sta zagotovljena dva obroka prehrane v višini 30 % dnevnice.
81. člen
(nadomestilo za ločeno življenje)
Nadomestilo za ločeno življenje se lahko
določi v pogodbi o zaposlitvi delavca pod pogoji in v znesku, ki se ne všteva v
davčno osnovo dohodka iz delovnega razmerja, kot to določa vsakokratni
podzakonski predpis.
82. člen
(posebnosti)
Terenski dodatek, dnevnice in nadomestilo
za ločeno življenje se med seboj izključujejo.
2.4. Pogoji za delovanje sindikata
83. člen
(splošno)
Delodajalec zagotavlja reprezentativnemu
sindikatu, podpisniku te kolektivne pogodbe ter reprezentativnemu sindikatu pri
delodajalcu, ki je organizacijsko del reprezentativnega sindikata, podpisnika
te kolektivne pogodbe:
-       
pogoje za delo v skladu z določbami te kolektivne pogodbe in podjetniške
kolektivne pogodbe oziroma sprejetih dogovorov med delodajalcem in sindikatom;
-       
pravico do vseh vrst sindikalnega obveščanja.
84. člen
(pogoji za delovanje sindikata)
(1) Delodajalec zagotavlja zunanjemu
predstavniku sindikata, podpisniku te kolektivne pogodbe, katerega člani so pri
delodajalcu zaposleni delavci, prost dostop do primernega mesta, ki ga določi
delodajalec po predhodni najavi in dogovoru o terminu dostopa.
(2) Delodajalec v skladu z aktom sindikata
podpisnika te kolektivne pogodbe, katerega član je delavec, zagotavlja tehnično
izvedbo obračuna in plačevanja sindikalne članarine za delavca.
(3) Strokovna služba Glavnega odbora
sindikata, podpisnika te kolektivne pogodbe in delodajalec se lahko v
podjetniški kolektivni pogodbi dogovorita o fondu ur odsotnosti z dela na letni
ravni za pri njem zaposlenega delavca, člana sindikata podpisnika te kolektivne
pogodbe, in sicer za čas, ko opravlja naloge sindikalnega zaupnika na lokalni
in republiški ravni.
85. člen
(obveščanje sindikata)
(1) Delodajalec je dolžan na podlagi pisne
zahteve reprezentativnega sindikata pri delodajalcu pisno obvestiti sindikat,
glede namer, ukrepov ali poslovanja delodajalca, ki lahko vplivajo na položaj
delavcev, v roku 30 dni od prejema zahtevka oziroma pred sprejemom poslovnih
odločitev, ki bistveno vplivajo na socialni položaj delavcev.
(2) Dolžnosti obveščanja ni, če gre za
poslovno skrivnost.
86. člen
(status sindikalnega zaupnika)
(1) Reprezentativni sindikat, podpisnik te
kolektivne pogodbe, imenuje ali izvoli sindikalne zaupnike pri delodajalcu, v
skladu s svojim statutom ali pravili oziroma reprezentativni sindikat pri
delodajalcu, ki deluje v okviru sindikata, podpisnika te kolektivne pogodbe, v
skladu s podjetniško kolektivno pogodbo, v kolikor obstaja.
(2) Sindikalni zaupniki, izvoljeni po
kriterijih iz prvega odstavka tega člena, uživajo delovno pravno zaščito, v
skladu z zakonom.
(3)
Reprezentativni sindikat mora o imenovanju oziroma izvolitvi sindikalnega
zaupnika oziroma sindikalnih zaupnikov pisno obvestiti delodajalca v 15 dneh po
imenovanju oziroma izvolitvi. Enak rok velja za pisno obvestilo po prenehanju
funkcije sindikalnega zaupnika.

Aneks
št. 1 h Kolektivni pogodbi za obrt in podjetništvo (Uradni list RS, št. 62/23)
vsebuje naslednje končne določbe:
»KONČNE DOLOČBE
3. člen
(1) V
ostalih določbah ta kolektivna pogodba ostane nespremenjena.
(2) Ta
aneks začne veljati osmi dan po objavi v Uradnem listu Republike Slovenije,
uporablja pa se od 1. 5. 2023 dalje.«.