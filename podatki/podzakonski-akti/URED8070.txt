1. člen
(vsebina uredbe)
Ta uredba ureja podrobnejša pravila v zvezi z omejitvami
poroštva, uveljavljanjem poroštvenih zahtevkov bank in hranilnic, ki imajo
sedež v Republiki Sloveniji, ali podružnic bank držav članic, ki imajo sedež v
Republiki Sloveniji in v skladu z zakonom, ki ureja bančništvo, lahko
opravljajo bančne storitve na območju Republike Slovenije, (v nadaljnjem besedilu:
banke) za izpolnitev obveznosti kreditojemalcev v primerih izdanega poroštva za
del zneska odloženih obrokov obveznosti iz kreditnih pogodb, ki zapadejo v
obdobju največ dvanajst mesecev, na podlagi 65. člena Zakona o interventnih
ukrepih za zajezitev epidemije COVID-19 in omilitev njenih posledic za
državljane in gospodarstvo (Uradni list RS, št. 49/20 in 61/20; v
nadaljnjem besedilu: ZIUZEOP), način preverjanja upravičenosti zahtevkov bank,
obseg in način izvajanja pooblastila družbe SID – Slovenske izvozne in razvojne
banke, d. d., Ljubljana, (v nadaljnjem besedilu: SID banka) ter nadomestilo za
njegovo izvajanje in poročanje.
2. člen
(omejitve poroštva Republike Slovenije)
(1) Republika Slovenija prevzema poroštveno obveznost po
ZIUZEOP najpozneje do 31. decembra 2020.
(2) Republika Slovenija prevzema poroštveno obveznost po
ZIUZEOP za kreditojemalca iz prve do tretje alineje drugega odstavka 2. člena
Zakona o interventnem ukrepu odloga plačila obveznosti kreditojemalcev (Uradni
list RS, št. 36/20 in 49/20 – ZIUZEOP; v nadaljnjem besedilu: ZIUOPOK),
če:
a)    
kreditojemalec 31. decembra 2019 ni štel za podjetje v težavah po
pogojih, kot so opredeljeni v 18. točki 2. člena Uredbe Komisije (EU) št.
651/2014 z dne 17. junija 2014 o razglasitvi nekaterih vrst pomoči za
združljive z notranjim trgom pri uporabi členov 107 in 108 Pogodbe (UL L št.
187 z dne 26. 6. 2014, str. 1), zadnjič spremenjene z Uredbo Komisije
(EU) 2017/1084 z dne 14. junija 2017 o spremembi Uredbe (EU) št. 651/2014,
kar zadeva pomoč za pristaniško in letališko infrastrukturo, pragove za
priglasitev za pomoč za kulturo in ohranjanje kulturne dediščine in pomoč za
športno in večnamensko rekreacijsko infrastrukturo ter sheme regionalne pomoči
za tekoče poslovanje za najbolj oddaljene regije, in o spremembi Uredbe (EU)
št. 702/2014/EU, kar zadeva izračun upravičenih stroškov (UL L št. 156 z dne
20. 6. 2017, str. 1), (v nadaljnjem besedilu: Uredba 651/2014/EU), in
b)    
se kreditojemalec s težavami sooča zaradi poslovnih razlogov, povezanih
s posledicami epidemije COVID-19 na območju Republike Slovenije, kot so za
posamezne kategorije kreditojemalcev opredeljeni v 2. členu ZIUOPOK, in ne more
zagotavljati poplačila obveznosti po kreditni pogodbi z banko.
(3) Poroštvo Republike Slovenije velja:
a)    
šest mesecev po izteku obdobja odloga plačila za odloge, dogovorjene v
skladu z ZIUOPOK in odobrene do 30. aprila 2020,
b)    
dvanajst mesecev po izteku obdobja odloga plačila za odloge, dogovorjene
v skladu z ZIUOPOK in odobrene po 30. aprilu 2020.
3. člen
(vrednostne omejitve odloženih obveznosti kreditojemalca)
(1) Znesek odloženih obveznosti posameznega
kreditojemalca, torej glavnice in obresti, ki zapadejo v obdobju, za katerega
je bil dogovorjen odlog plačila obveznosti po ZIUOPOK, in za izpolnitev katerih
v skladu s prvim odstavkom 65. člena ZIUZEOP odgovarja Republika
Slovenija, (v nadaljnjem besedilu: znesek odloženih obveznosti) ne sme
presegati najvišjega izmed naslednjih zneskov:
a)    
25% zneska prihodkov od prodaje kreditojemalca v letu 2019,
b)    
v primeru kreditojemalca, ki je bil ustanovljen pred 1. januarjem
2019, dvakratnika zneska letne bruto mase plač, vključno s prispevki za
socialno varnost ter stroški za zaposlene, ki delajo v prostorih podjetja,
vendar so uradno zaposleni pri podizvajalcih, za leto 2019 ali za zadnje
razpoložljivo leto, ali
c)    
v primeru kreditojemalca, ki je bil ustanovljen po 1. januarju
2019, skupnega zneska ocenjene letne bruto mase plač, vključno s prispevki za
socialno varnost ter stroški za zaposlene, ki delajo v prostorih podjetja,
vendar so uradno zaposleni pri podizvajalcih, v prvih dveh letih delovanja.
(2) V primeru postopnega zmanjševanja odložene
obveznosti kreditojemalca, za izpolnitev katere odgovarja kot porok Republika
Slovenija (na primer zaradi začetka izpolnjevanja obveznosti kreditojemalca),
se sorazmerno zmanjšuje tudi obveznost Republike Slovenije kot poroka.
4. člen
(dopustnost poroštva Republike Slovenije)
(1) V primeru kreditojemalca iz prve do tretje alineje
drugega odstavka 2. člena ZIUOPOK poroštvo Republike Slovenije velja le takrat,
ko odložene obveznosti po ZIUOPOK izhajajo iz kreditnih pogodb, sklenjenih za
namen financiranja osnovne dejavnosti kreditojemalca, in sicer financiranja
novih ali dokončanja že začetih naložb ter financiranja obratnega kapitala.
(2) Zahteva za izpolnitev poroštvene obveznosti
Republike Slovenije je upravičena le v primeru, da banka in Republika Slovenija
utrpita sorazmerne izgube pod enakimi pogoji, torej da poroštvo Republike
Slovenije ne pomeni zavarovanja pred prvo izgubo.
5. člen
(dokumentacija kreditojemalca)
(1) Za namene dokazovanja izpolnjevanja pogojev iz
prvega odstavka 3. člena te uredbe kreditojemalec predloži banki letno poročilo
za kreditojemalca za poslovno leto 2019 oziroma računovodske izkaze in druga
tehtna dokazila ter listine, iz katerih izhajajo verodostojni podatki o
doseženih prihodkih od prodaje v letu 2019 in o obračunanih ali ocenjenih
plačah za leto 2019 ali zadnje razpoložljivo leto. Kadar kreditojemalec v
znesku mase plač uveljavlja tudi stroške dela zaposlenih pri podizvajalcih,
predloži tehtna dokazila za dokazovanje višine teh stroškov in izjavo, da
delajo v prostorih kreditojemalca. Kreditojemalec predloži banki tudi izjavo, v
kateri navede:
a)    
ali ima sklenjene kreditne pogodbe tudi pri drugih bankah,
b)    
ali je za odlog plačila zaprosil tudi druge banke,
c)    
da bo banko nemudoma obveščal o vloženih zahtevkih za odlog plačila
obveznosti pri drugih bankah in
d)    
skupen znesek javnih sredstev, ki jih je že prejel na podlagi ukrepov v
skladu s točko 3.1. Sporočila Komisije Začasni okvir za ukrepe državne pomoči v
podporo gospodarstvu ob izbruhu COVID-19 (UL C št. 91 I z dne
20. 3. 2020, str. 1, in sprememba UL C št. 112 I z dne
4. 4. 2020, str, 1; v nadaljnjem besedilu: Začasni okvir).
(2) Banke pridobijo dokumentacijo in izjavo iz prejšnjega
odstavka tudi za že odobrene odloge plačil obveznosti po ZIUOPOK.
6. člen
(provizija za poroštvo Republike Slovenije)
SID banka bankam ne obračunava provizije za poroštvo
Republike Slovenije.
7. člen
(letna premija za poroštvo Republike Slovenije)
(1) V primeru kreditojemalcev, ki so fizične osebe, se
premija za poroštvo Republike Slovenije ne obračunava.
(2) V primeru kreditojemalcev, ki niso fizične osebe, se
premija za poroštvo Republike Slovenije obračunava, vendar se ne plačuje.
Znesek neplačane premije predstavlja državno pomoč v skladu s točko 3.1.
Začasnega okvira. Letna premija za poroštvo Republike Slovenije se določi na
naslednji način:
a)    
15 bazičnih točk, če se kreditojemalec skladno z Uredbo 651/2014/EU
uvršča med mikro, mala in srednja podjetja, ali
b)    
30 bazičnih točk, če se kreditojemalec skladno z Uredbo 651/2014/EU
uvršča med velika podjetja.
(3) Bazična točka iz prejšnjega odstavka pomeni 1/100
odstotne točke višine neodplačane odložene glavnice kredita in obresti.
(4) Ne glede na drugi odstavek tega člena, v primeru, če
skupni znesek obračunane in neplačane premije za poroštvo Republike Slovenije
in drugih javnih sredstev, ki jih prejme kreditojemalec na podlagi ukrepov v
skladu s točko 3.1. Začasnega okvira, preseže 800.000 eurov, ali 120.000 eurov
v primeru kreditojemalca, dejavnega v sektorju ribištva in akvakulture, ali
100.000 eurov v primeru kreditojemalca, dejavnega na področju primarne
proizvodnje kmetijskih proizvodov, kreditojemalec plača premijo za poroštvo
Republike Slovenije. Vsi navedeni zneski so izraženi kot bruto zneski pred
odbitkom davkov ali drugih dajatev.
(5) Osnova za obračun premije je znesek odloženih plačil
obveznosti kreditojemalca (glavnica in obresti), dogovorjenih v aneksu h
kreditni pogodbi ali novi kreditni pogodbi, v delu, za katerega jamči Republika
Slovenija.
(6) Premija se obračuna, upoštevaje dejansko število
dni, za celotno obdobje odloženih plačil obveznosti kreditojemalca, in sicer od
datuma začetka do datuma zaključka obdobja odloga plačil obveznosti
kreditojemalca, vendar ne več kot za 365 dni.
(7) V primeru ugotovitve dejstva iz četrtega odstavka
tega člena kreditojemalec plača premijo enkratno v celotnem znesku. SID banka
izstavi banki račun za premijo v desetih delovnih dneh po prejemu podatka o
tem, da je kreditojemalec zavezanec za plačilo premije. Če se je banka v
vmesnem obdobju odpovedala poroštvu, SID banka ne izstavi računa iz prejšnjega
stavka.
(8) Če je banka v vmesnem obdobju za določen odlog že
unovčila poroštvo Republike Slovenije zaradi začetega insolvenčnega postopka
ali postopka likvidacije nad kreditojemalcem, SID banka za takega
kreditojemalca za znesek obračunane premije prijavi terjatev Republike
Slovenije v insolvenčni postopek ali postopek likvidacije.
(9) V primeru predčasne prekinitve dogovorjenega odloga
plačil obveznosti se plačana premija ne vrača.
(10) Banka v osmih dneh od dneva izstavitve računa
poravna obveznosti iz naslova obračunane premije z nakazilom na podračun s
številko 01100-6300109972 Republika Slovenija – Proračun in s sklicem 18
10995-7141220-xxxxxxLL, pri čemer je xxxxxx šestmestna oznaka identifikacijske
številke računa in LL dvomestna oznaka proračunskega leta.
8. člen
(unovčevanje poroštev)
(1) SID banka izvaja posle unovčevanja poroštev, ki po
tej uredbi predstavljajo prejem in pregled zahtevkov bank za unovčitev poroštva
za posamezno kreditno obveznost kreditojemalca, formalni pregled zahtevka in
preveritev izračuna zahtevka, končno potrditev zneska za izplačilo in
posredovanje zahtevka ministrstvu, pristojnemu za finance, v izplačilo
poroštva.
(2) SID banka opravi formalni pregled zahtevka banke za
plačilo poroštva v desetih delovnih dneh od prejema popolnega zahtevka na
podlagi:
-       
kreditne pogodbe in aneksov h kreditni pogodbi, sklenjenih v skladu z
drugim odstavkom 5. člena ZIUOPOK, ali
-       
kreditne pogodbe iz sedmega odstavka 2. člena ZIUOPOK,
-       
izjave in dokazila banke, da je na strani kreditojemalca nastopil
dogodek neplačila po 178. členu Uredbe (EU) št. 575/2013 Evropskega
parlamenta in Sveta z dne 26. junija 2013 o bonitetnih zahtevah za
kreditne institucije in investicijska podjetja ter o spremembi Uredbe (EU) št.
648/2012 (UL L št. 176 z dne 27. 6. 2013, str. 1),
-       
izjave in dokazila banke, da kreditojemalec ni poravnal dospele odložene
obveznosti iz kreditne pogodbe, ki je zavarovana s poroštvom Republike
Slovenije.
(3) Skupaj z zahtevkom za unovčitev poroštva banka SID
banki posreduje dokumentacijo, določeno v prvem odstavku 11. člena te uredbe.
9. člen
(evidenca in poziv SID banke)
(1) SID banka vodi evidenco vseh prejetih popolnih
zahtevkov bank in spremlja porabo poroštvene kvote iz tretjega odstavka 65.
člena ZIUZEOP. O vsakem prejetem zahtevku banke naslednji delovni dan z
elektronskim sporočilom obvesti ministrstvo, pristojno za finance. Po prejemu
formalno popolnega zahtevka banke ga SID banka skupaj s svojim pozivom za
plačilo poroštva v izplačilo posreduje ministrstvu, pristojnemu za finance.
(2) Poziv SID banke iz prejšnjega odstavka mora
vsebovati:
-       
polni naziv banke,
-       
polni naziv kreditojemalca,
-       
pozvani znesek unovčitve poroštva v skupni višini in navedbo specifikacije
zneska glede na vrsto obveznosti,
-       
izjavo SID banke, da je višina pozvanega zneska skladna s kreditnimi in
poroštvenimi pogoji,
-       
datum roka plačila,
-       
transakcijski račun banke,
-       
številko sklica za plačilo.
10. člen
(izpolnitev poroštvene obveznosti Republike Slovenije)
Ministrstvo, pristojno za finance, po prejemu popolnega
zahtevka banke za unovčitev poroštva in potrditve zneska za izplačilo poroštva
s strani SID banke v zakonitem roku izvrši plačilo potrjenega zneska. Zahtevek
banke mora vsebovati vse identifikacijske podatke za izvedbo plačila. Po
izvršenem plačilu ministrstvo, pristojno za finance, pošlje kopijo dokazila o
plačilu poroštva SID banki v treh delovnih dneh od izplačila.
11. člen
(preverjanje upravičenosti zahtevkov in zahtevek za vrnitev
zneska izplačanega poroštva)
(1) SID banka preveri izpolnjevanje pogojev za unovčitev
poroštva po ZIUZEOP in tej uredbi ter skladnost sklenjenih aneksov in kreditnih
pogodb z ZIUOPOK v šestih mesecih po izplačanem poroštvu na podlagi:
-       
kreditne pogodbe in aneksa h kreditni pogodbi, sklenjenega v skladu z
drugim odstavkom 5. člena ZIUOPOK, ali kreditne pogodbe iz sedmega odstavka 2.
člena ZIUOPOK;
-       
dokumentacije, na podlagi katere je bil sklenjen aneks ali kreditna
pogodba, ki ureja odlog plačila v skladu z ZIUOPOK;
-       
izjave in dokazila banke, da z izplačilom poroštva banka in Republika
Slovenija utrpita sorazmerne izgube pod enakimi pogoji.
(2) Če SID banka iz dokumentacije, ki jo je prejela
skupaj z zahtevkom banke, ne more ugotoviti vseh dejstev, potrebnih za presojo
glede izpolnjevanja vseh zahtev iz 65. člena ZIUZEOP, ZIUOPOK in te
uredbe, pozove banko k predložitvi dodatne dokumentacije in pojasnil. Banka
mora zahtevane informacije in gradiva posredovati SID banki v desetih delovnih
dneh.
(3) Če SID banka ugotovi, da je banka odlog ali kredit
odobrila v nasprotju s pogoji ZIUOPOK ali da niso bile izpolnjene vsebinske
zahteve iz 65. člena ZIUZEOP in te uredbe, banki pošlje zahtevek za vrnitev
zneska izplačanega poroštva skupaj z zamudnimi obrestmi od dne izplačila
poroštva do dne vračila izplačanega poroštva na račun Republike Slovenije.
(4) Če banka zavrne vračilo zneska izplačanega poroštva
iz prejšnjega odstavka ali banka SID banki ne posreduje zahtevane
dokumentacije, SID banka zadevo odstopi v obravnavo Državnemu odvetništvu
Republike Slovenije.
12. člen
(poročanje)
(1) Banke SID banki mesečno poročajo do desetega
delovnega dne v mesecu za stanje na zadnji dan v mesecu o odobrenih odlogih
plačil obveznosti kreditojemalcev in novih kreditnih pogodbah z odlogom plačil,
ki so jih s kreditojemalci sklenile v skladu s pogoji ZIUOPOK in 65. člena
ZIUZEOP. Poročilo za evidenčno prijavo podatkov bank za poroštvo Republike
Slovenije po tej uredbi vsebuje podatke, ki jih v soglasju z ministrstvom,
pristojnim za finance, določi SID banka. Navodilo za poročanje, opis podatkov
in XSD-shemo poročila SID banka objavi na svoji spletni strani.
(2) Banke SID banki četrtletno do desetega delovnega dne
v mesecu, ki sledi četrtletju, poročajo opisno o izvedenih ukrepih za izterjavo
in poteku izterjav za kreditne pogodbe, za katere je bilo unovčeno poroštvo
Republike Slovenije po ZIUZEOP.
(3) Banke SID banki četrtletno do desetega delovnega dne
v mesecu, ki sledi četrtletju, poročajo o stanju neodplačanega odloga plačil
obveznosti kreditojemalca na zadnji dan četrtletja (31. 3., 30. 6.,
30. 9. in 31. 12.). O stanju iz prejšnjega stavka začnejo banke
poročati po preteku celotnega obdobja odloga, dogovorjenega z aneksom h
kreditni pogodbi ali s kreditno pogodbo. Navodilo za poročanje, opis podatkov
in XSD-shemo poročila SID banka objavi na svoji spletni strani.
(4) Pošiljanje podatkov bank SID banki poteka v
elektronski obliki v XML-formatu poročila in po komunikacijskem kanalu za
poročanje, ki je običajen pri poslovanju bank.
(5) SID banka na podlagi mesečnih poročil bank po prvem
odstavku tega člena ministrstvu, pristojnemu za finance, za vse kreditojemalce
poroča podatke o dodeljenih državnih pomočeh v nominalni vrednosti poroštva ter
o vrednosti subvencije iz naslova obračunane premije za poroštvo za
kreditojemalce, ki niso fizične osebe, v skladu z zakonom, ki ureja poročanje
in evidentiranje državnih pomoči.
(6) SID banka na zahtevo ministrstva, pristojnega za
finance, temu posreduje ali omogoči vpogled v vso dokumentacijo v zvezi z vsemi
posli in ravnanji, ki jih izvaja na podlagi 65. člena ZIUZEOP in te uredbe.
(7) Banka in kreditojemalec morata vso dokumentacijo,
vezano na kredit, zavarovan s poroštvom Republike Slovenije, hraniti deset let
od dneva sklenitve aneksa h kreditni pogodbi, sklenjenega v skladu z drugim
odstavkom 5. člena ZIUOPOK, ali kreditne pogodbe iz sedmega odstavka
2. člena ZIUOPOK.
13. člen
(nadomestilo za izvajanje poslov v imenu in za račun
Republike Slovenije)
SID banki za izvajanje vseh poslov v zvezi s poroštvi po
ZIUZEOP in tej uredbi pripada mesečno nadomestilo v višini, ki se podrobneje
uredi v pogodbi med Republiko Slovenijo in SID banko. Republika Slovenija
plačuje nadomestilo v zakonitem roku po preteku meseca, ki sledi mesecu, za
katerega je bilo obračunano nadomestilo.
PREHODNI IN KONČNA DOLOČBA
14. člen
(prvo poročilo bank)
Banke SID banki pošljejo prvo mesečno prijavo odlogov plačil
obveznosti kreditojemalcev po ZIUOPOK, dogovorjenih z aneksom k obstoječi
kreditni pogodbi ali v novi kreditni pogodbi, do 15. julija 2020 za odloge
plačil obveznosti kreditojemalcev, za katere so aneks h kreditni pogodbi ali
novo kreditno pogodbo sklenile v mesecu marcu, aprilu, maju in juniju.
15. člen
(rok za sklenitev pogodbe)
Republika Slovenija in SID banka skleneta pogodbo iz 13.
člena te uredbe najpozneje do 1. julija 2020.
16. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00712-12/2020
Ljubljana, dne 13. maja 2020
EVA 2020-1611-0037
Vlada Republike Slovenije
Janez Janša
predsednik