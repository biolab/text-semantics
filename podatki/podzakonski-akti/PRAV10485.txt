1. člen
(splošna določba)
Ta pravilnik določa:
-      
način plačevanja in razporejanja obveznih
dajatev in drugih javnofinančnih prihodkov (v nadaljnjem besedilu: dajatve) na
račune proračunskih uporabnikov in nadzornikov javnofinančnih prihodkov,
-      
obliko in način sporočanja obveznih podatkov s
plačilnih navodil dajatev oziroma podatkov potrebnih za razčlenitev vplačil s
prehodnih davčnih in prehodnih carinskih podračunov na podračune prejemnikov
sredstev in
-      
vsebino, obliko, način in roke sporočanja
obveznih podatkov o plačilnih transakcijah, vezanih na plačevanje, razporejanje
in razčlenjevanje dajatev prejemnikom plačanih dajatev (v nadaljnjem besedilu:
prejemniki), organom, ki odmerjajo, pobirajo ali izterjujejo dajatve (v
nadaljnjem besedilu: nadzorniki) in organom, ki razrešujejo tista plačila
dajatev, ki jim ni mogoče opredeliti nadzornika (v nadaljnjem besedilu:
skrbniki).
2. člen
(pojmi)
(1) Razporejanje dajatev, kot je
določeno s tem pravilnikom, pomeni: razporejanje kot prenos plačane dajatve z
enega podračuna na drugi podračun v celoti ali v predpisanih deležih, vračanje
preveč ali napačno plačanih dajatev, zagotovitev sredstev za vračilo preveč ali
napačno plačanih dajatev in usklajevanje evidenc o plačanih in vrnjenih
dajatvah.
(2) Razčlenitev dajatev, kot je
določena s tem pravilnikom, pomeni: razčlenitev priliva s prehodnega davčnega
ali prehodnega carinskega podračuna na podračun prejemnika sredstev po
posameznih podkontih prihodkov posamezne vrste dajatev, oziroma razčlenitev
odliva s prehodnega davčnega ali prehodnega carinskega podračuna na podlagi
priliva sredstev iz podračuna prejemnika sredstev po posameznih podkontih
prihodkov posamezne vrste dajatev.
3. člen
(podračuni javnofinančnih prihodkov)
(1) Za plačevanje in razporejanje
dajatev vodi Uprava Republike Slovenije za javna plačila (v nadaljnjem
besedilu: UJP) več vrst podračunov, vse kot podračune v sistemu enotnega
zakladniškega računa (v nadaljnjem besedilu: EZR) države ali občin pri Banki
Slovenije.
(2) Osnovna vrsta podračunov za
plačevanje dajatev so vplačilni podračuni, na katere se plačujejo dajatve in
razporejajo dajatve, ki so bile plačane na zbirne prehodne podračune ali na
prehodne podračune nadzornikov. S teh podračunov se vračajo preveč ali napačno
plačane dajatve, ki so bile plačane ali razporejene na te podračune.
(3) Za plačevanje dajatev, ki
pripadajo enemu samemu prejemniku in katerih nadzornik za plačevanje in
evidentiranje plačanih dajatev je Finančna uprava Republike Slovenije (v
nadaljnjem besedilu: FURS), vodi UJP prehodne davčne in prehodne carinske
podračune po posameznih blagajnah javnega financiranja. S prehodnih davčnih in
prehodnih carinskih podračunov se vračajo preveč ali napačno plačane dajatve,
ki so bile plačane ali razporejene na te podračune.
(4) Za
plačevanje dajatev, ki pripadajo več prejemnikom, vodi UJP zbirne prehodne podračune.
Na te podračune se plačujejo dajatve, kot jih določa predpis, ki ureja
podračune ter način plačevanja obveznih dajatev in drugih javnofinančnih
prihodkov. Na te podračune se dajatve razporejajo tudi s prehodnih podračunov
nadzornikov. Z zbirnih prehodnih podračunov se razporejajo plačane dajatve in
se vračajo preveč ali napačno plačane dajatve, ki so bile plačane ali
razporejene na te podračune.
(5) Za
plačevanje dajatev in za evidentiranje plačanih dajatev imajo lahko nadzorniki
pri UJP odprte prehodne podračune. Na te podračune se lahko vplačuje tudi več
vrst dajatev, ki pripadajo različnim prejemnikom. S teh računov nadzorniki
razporejajo plačane dajatve in vračajo preveč ali napačno plačane dajatve, ki
so bile plačane na te podračune.
(6) Podračun
za plačilo dajatve iz predpisa, ki ureja podračune ter način plačevanja
obveznih dajatev in drugih javnofinančnih prihodkov in ki ima določen samo
model 19, 21 in 09, ima lahko le enega nadzornika.
(7) S
sredstvi na podračunih, ki so določeni za plačevanje in razporejanje dajatev,
se sme razpolagati samo v skladu s tem pravilnikom.
4. člen
(Seznam podračunov JFP skupine B)
(1) Seznam podračunov JFP skupine B
vsebuje podračune javnofinančnih prihodkov, na katere razporejajo sredstva
plačanih dajatev samo nadzorniki. Objavljen je na spletni strani UJP.
(2) Seznam podračunov JFP skupine B je
razdeljen na osnovni seznam podračunov JFP skupine B in dopolnilni seznam
podračunov JFP skupine B. V osnovnem seznamu podračunov JFP skupine B so
nekateri podračuni občin shematično prikazani. V dopolnilnem seznamu podračunov
JFP skupine B so za sheme osnovnega seznama navedeni posamezni podračuni po
občinah.
(3) Osnovni in dopolnilni seznam
podračunov JFP skupine B prikazujeta podračune JFP, urejene po skupinah in podskupinah
JFP.
(4) Osnovni seznam podračunov JFP
skupine B vsebuje v vrsticah naslednje podatke:
-      
podračun JFP skupine B (številka podračuna ali
shematični prikaz podračuna),
-      
naziv podračuna JFP skupine B,
-      
podkonto (6-mestna številka podkonta JFP s
kontrolno številko),
-      
šifra dajatve (4-mestna šifra dajatve JFP, ki
jo določi FURS, s kontrolno številko),
-      
modeli referenc, ki se uporabljajo pri
plačevanju na ta podračun JFP skupine B,
-      
nadzorniki (4-mestne šifre proračunskih
uporabnikov – nadzornikov s kontrolno številko),
-      
nazivi nadzornikov,
-      
skrbnik (4-mestna šifra proračunskega
uporabnika – skrbnika s kontrolno številko),
-      
naziv skrbnika.
(5) Dopolnilni seznam podračunov JFP
skupine B vsebuje podatke:
-      
v glavi seznama: oznako občine, naziv občine,
šifro občine (4-mestno šifro proračunskega uporabnika s kontrolno številko),
šifro upravne enote, ki opravlja storitve za občane te občine (4-mestno šifro
proračunskega uporabnika s kontrolno številko) in
-      
v vrsticah seznama: shematični prikaz podračuna
JFP skupine B iz osnovnega seznama, naziv podračuna JFP skupine B, podračune
JFP skupine B po občinah.
(6) Podračuni seznama podračunov JFP
skupine B se ne objavijo v registru transakcijskih računov.
5. člen
(razlikovanje podračunov)
(1) Podračuni, na katere se plačujejo
dajatve, se razlikujejo po pripadnosti sistemu EZR ter po tem, komu pripadajo
plačane dajatve. Zato so označeni tako, da prvi dve številki podračuna
pomenita, da je ta podračun pri Banki Slovenije – 01, številke na tretjem do
petem mestu številke podračuna pa določajo, v katerem sistemu EZR je podračun.
Podračuni v sistemu EZR države imajo oznako 100, podračuni v sistemih EZR občin
pa imajo za oznako številke od 201 naprej, kar je veljavna statistična oznaka
občine povečana za 200.
(2) Podračuni občine, ki se v skladu z
zakonom, ki ureja javne finance, odloči, da bo imela svoje podračune v sistemu
EZR države, imajo oznako 100.
(3) Pripadnost plačanih dajatev je označena
s številkami na šestem do osmem mestu vplačilnega podračuna, razen za plačila
dajatev na prehodne davčne in prehodne carinske podračune, kot to določa četrti
odstavek tega člena, tako da pomenijo številke:
-      
100 dajatve, ki pripadajo proračunu države,
-      
200 dajatve, ki pripadajo Zavodu za pokojninsko
in invalidsko zavarovanje Slovenije za obvezni del zavarovanja,
-      
300 dajatve, ki pripadajo Zavodu za zdravstveno
zavarovanje Slovenije za obvezni del zavarovanja,
-      
od 401 naprej dajatve, ki pripadajo proračunom
občin, številke so veljavne statistične oznake občin povečane za 400.
(4) Prehodni davčni podračuni
imajo na šestem do osmem mestu številke podračuna oznako 888, prehodni carinski
podračuni pa oznako 999. Pripadnost plačanih dajatev iz prejšnjega odstavka
tega člena je označena s tremi številkami, na devetem do enajstem mestu
številke prehodnega davčnega oziroma prehodnega carinskega podračuna.
(5) Zbirni
prehodni podračuni za dajatve, ki pripadajo več prejemnikom, in imajo na šestem
do osmem mestu številke podračuna oznako 844.
(6) Prehodni
podračuni, ki jih lahko imajo nadzorniki odprte pri UJP, imajo na šestem do
osmem mestu številke podračuna oznako 845 ali 846.
(7) Podračuni
za plačevanje občinskih samoprispevkov imajo na šestem do osmem mestu številke
podračuna oznako 842.
6. člen
(plačevanje dajatev in njihovo
razporejanje)
(1) Dajatve se plačujejo v domači valuti na
podračune, ki so določeni v
predpisu o podračunih in so odprti pri UJP.
(2) Kadar je dajatev plačana v tuji valuti,
Banka Slovenije znesek
plačila avtomatično pretvori v domačo valuto.
(3) Nadzornik lahko v gotovini plačano
dajatev položi na svoj
poseben račun z ničelnim stanjem, odprt v izbranih poslovnih bankah, skladno s pravilnikom, ki opredeljuje dvige ter pologe domače in tuje gotovine
neposrednih in posrednih proračunskih
uporabnikov državnega in občinskih proračunov, Zavoda za zdravstveno zavarovanje Slovenije in Zavoda za pokojninsko in invalidsko zavarovanje
Slovenije preko posebnega računa
z ničelnim stanjem. Sredstva s tega računa se praznijo na podračun proračunskega uporabnika (v nadaljnjem besedilu: PU), ki jih ustrezno razporedi
na podračune dajatev.
(4) Kadar je dajatev plačana ali
razporejena na predpisan vplačilni
podračun, UJP na podlagi oznake na šestem do osmem mestu številke vplačilnega podračuna, kot so navedene v tretjem odstavku prejšnjega člena,
izdela plačilno navodilo v
breme vplačilnih podračunov in v dobro podračunov prejemnikov in ga izvrši istega dne. Za plačane
dajatve v dobro vplačilnih
podračunov, ki so prispele po končani razporeditvi, pa izdela in izvrši plačilna navodila najkasneje naslednji delovni dan. UJP zadnji delovni dan v letu
razporedi praviloma vsa
sredstva z vplačilnih podračunov. Na vplačilnem podračunu lahko ostanejo
nerazporejena le sredstva, ki jih zaradi zaključka medbančnega plačilnega prometa tega dne UJP ni mogel razporediti prejemnikom, ki so
izven sistemov EZR.
(5) Kadar je dajatev plačana na predpisan
prehodni davčni ali prehodni
carinski podračun, UJP razporedi sredstva v breme prehodnega davčnega ali prehodnega carinskega podračuna in v dobro podračuna prejemnika
isti dan. FURS mora za
plačila na prehodni davčni podračun prejemniku sredstev na zadnji delovni dan v letu zagotoviti razčlenitev vseh prilivov po podkontih prihodkov
posamezne vrste dajatve, ki
jo posreduje UJP prvi delovni dan v naslednjem letu, za plačila na prehodni carinski podračun pa
to stori UJP. Izjema so
razporeditve plačil na prehodne podračune z oznakama 845 ali 846, nadzornika FURS, ki so bila izvršena zadnji dan proračunskega leta in razporejena po
blagajnah javnega financiranja
prva dva delovna dneva v letu, ki sledi letu, v katerem so bila sredstva plačana, se v posamezni blagajni javnega financiranja štejejo kot prihodki
leta, v katerem so bili dejansko
plačani na podračune 845 in 846.
(6) Dajatve, ki pripadajo več prejemnikom
in ki so bile plačane na
zbirne prehodne podračune z oznako 844, UJP razporedi v predpisanih deležih v breme teh podračunov in v dobro ustreznih vplačilnih oziroma
prehodnih davčnih ali prehodnih
carinskih podračunov tako, da izdela plačilna navodila
in jih izvrši isti dan. Za plačane dajatve v dobro
zbirnih prehodnih podračunov,
ki so prispele po končani razporeditvi, pa izdela in izvrši plačilna navodila najkasneje naslednji delovni dan. Kadar je tako določeno s
posebnim predpisom, UJP
razporedi predpisane deleže neposredno na podračune prejemnikov.
(7) Občinske samoprispevke, plačane na
podračune z oznako 842, UJP
razporedi tako, da izdela plačilna navodila v breme podračunov z oznako 842 in v dobro podračunov prejemnikov ter jih izvrši. Plačane
občinske samoprispevke, ki so
bili uvedeni po uveljavitvi zakona, ki ureja samoprispevek, UJP razporedi v breme podračunov z oznako
842 in v dobro podračunov za
izvrševanje proračunov občin.
(8) Nadzorniki, ki imajo pri UJP odprte
prehodne podračune z oznakama
845 ali 846, razporedijo dajatve plačane na te podračune tako, da najkasneje naslednji delovni dan izdelajo plačilna navodila v breme teh
podračunov in v dobro ustreznih
vplačilnih, zbirnih prehodnih, prehodnih davčnih ali prehodnih carinskih podračunov in jih predložijo UJP, da jih izvrši. Nadzorniki lahko pooblastijo UJP
za razporeditev sredstev s
svojih prehodnih podračunov. V ta namen ji sporočijo podračune, na katere se sredstva prenašajo, in njihove deleže oziroma ključ razporeditve. Na zadnji
delovni dan v letu morajo
nadzorniki razporediti vsa sredstva s svojih prehodnih
podračunov, razen FURS, ki s prehodnih podračunov 845
in 846 sam razporeja sredstva
različnim blagajnam javnega financiranja.
Ostali nadzorniki, ki med letom sami razporejajo sredstva, pooblastijo UJP, da po zaključku medbančnega plačilnega
prometa razporedi morebitni ostanek sredstev z njihovih prehodnih podračunov. V pooblastilu
navedejo podračune, na katere
se sredstva razporedijo, njihove deleže ter podatke sklicevanja na številko odobritve in na številko obremenitve.
(9) Ne glede na prejšnji odstavek, lahko
organ v postopku davčne
izvršbe, iz svojega prehodnega podračuna razporedi dajatev izterjano v postopku davčne izvršbe na prehodni oziroma vplačilni podračun nadzornika, ki
je dajatev v davčno izvršbo
posredoval. Nadzornik plačilo dajatve na svoj prehodni
podračun, za tiste dajatve, ki so posredovane v davčno izvršbo in hkrati kot terjatve prenesene
v korist državnega proračuna,
razporedi na prehodni podračun organa, ki izvaja postopek davčne izvršbe.
(10) Način vpisovanja podatkov, potrebnih
za spremljanje vplačil,
razporeditev plačil, vračil in uskladitev na podračunih JFP je določen v Prilogi 1, ki je
sestavni del tega pravilnika.
(11) UJP v dogovorjenih rokih nakaže
vnaprej določen znesek
odstopljenega vira za vsako posamezno občino, tako da za ta znesek obremeni vplačilni podračun odstopljenega vira posamezne občine in odobri podračun
proračuna te občine. Sredstva
za kritje nakazil iz prvega stavka tega odstavka se ob dogovorjenih rokih v skupnem znesku zagotovijo iz sredstev odstopljenega vira na podračunu
državnega proračuna za odstopljeni vir.
7. člen
(vračanje preveč ali napačno plačanih
dajatev)
(1) Zahtevek za vračilo preveč ali
napačno plačane dajatve vloži tisti, ki je plačal dajatev (v nadaljnjem besedilu:
upravičenec), pri nadzorniku, ki določa obveznost plačila dajatve in ki
nadzoruje plačilo dajatve, ki je predmet zahtevka. O zahtevku odloči nadzornik
na način, kot je urejen z zakonom ali drugim predpisom, ki določa naloge in
postopke nadzornika. V primeru utemeljenega zahtevka predloži nadzornik UJP
plačilno navodilo v breme prehodnega, vplačilnega, zbirnega prehodnega,
prehodnega davčnega ali prehodnega carinskega podračuna in v dobro računa
upravičenca. Kadar je tako določeno z zakonom ali drugim predpisom, predloži
nadzornik UJP svoj akt o vračilu, UJP pa izdela in izvrši ustrezno plačilno
navodilo.
(2) Kadar mora nadzornik v postopku,
kot ga določa zakon, sam po uradni dolžnosti ugotoviti, da je bila dajatev
preveč plačana, odloči o vračilu preveč plačane dajatve brez zahtevka
upravičenca.
(3) Sredstva za vračilo preveč ali
napačno plačanih dajatev mora zagotoviti prejemnik teh dajatev tako, da na
poziv UJP še isti dan ali najkasneje naslednji delovni dan predloži plačilno
navodilo v breme svojega podračuna in v dobro vplačilnega, zbirnega prehodnega,
prehodnega, prehodnega davčnega ali prehodnega carinskega podračuna. V primeru
obsežnih vračil mora nadzornik uskladiti s prejemnikom datume in zneske vračil.
(4) UJP ne pozove prejemnika, naj zagotovi sredstva, kadar
nadzornik:
-      
predloži UJP plačilno navodilo tako v breme kot
v dobro vplačilnih, zbirnih prehodnih in prehodnih podračunov, s katerih UJP
razporeja sredstva istemu prejemniku. Sredstva se zagotovijo iz tekočih
prilivov. UJP izvrši plačilno navodilo nadzornika šele, ko je tekočih prilivov
dovolj za zagotovitev sredstev, vendar najkasneje v dveh delovnih dneh, ko mora
manjkajoča sredstva zagotoviti prejemnik na način, kot je določen v prejšnjem
odstavku;
-      
ugotovi, da je v postopku razčlenitve dajatev
prišlo do tehnične napake nadzornika. UJP v tem primeru na podlagi predhodnega
pisnega soglasja, ki ga nadzornik pridobi pri ministru, pristojnem za finance,
izvrši plačilno navodilo v breme prehodnega davčnega podračuna iz tekočih
prilivov. UJP izvrši plačilno navodilo nadzornika šele, ko je tekočih prilivov
dovolj za zagotovitev sredstev, vendar najkasneje v treh delovnih dneh, ko mora
manjkajoča sredstva zagotoviti prejemnik na način, kot je določen v prejšnjem
odstavku.
(5) Prejemnik mora na podlagi podatkov UJP
tekoče prilive, ki so bili
porabljeni za zagotovitev sredstev, prikazati na ustreznem podkontu dajatve kot povečanje prihodka in hkrati na ustreznem podkontu prikazati te tekoče
prilive, ki so bili porabljeni
za zagotovitev sredstev, kot zmanjšanje prihodka. Ta način se lahko uporablja pod istimi pogoji tudi za uskladitve in popravke razporejenih prilivov.
(6) Kadar za
preveč ali napačno plačano dajatev ni mogoče ugotoviti nadzornika, mora skrbnik
podračuna izvršiti vračilo na način, kot je določen v prvem in drugem odstavku
tega člena za nadzornika.
(7) Pri
vračanju preveč plačane pristojbine za vzdrževanje gozdnih cest, katerih
prejemniki so proračuni občin, se vsa sredstva za vračilo zagotovijo v breme
tekočih prilivov omenjenega podračuna. Proračuni občin morajo na podlagi
podatkov UJP prilive, ki so bili porabljeni za zagotovitev kritja za vračilo,
prikazati na ustreznem podkontu pristojbine za vzdrževanje gozdnih cest kot
povečanje prihodka in hkrati kot zmanjšanje prihodka. Za napačna vplačila na
podračun za vzdrževanje gozdnih cest veljajo določila tretjega odstavka tega
člena.
(8) Za izvršitev vračil oziroma povračil plačanih dajatev iz
naslova SEPA direktnih obremenitev UJP še isti oziroma najkasneje naslednji
delovni dan izdela plačilno navodilo v breme podračuna prejemnika teh dajatev
in v dobro prehodnega, vplačilnega, zbirnega prehodnega, prehodnega davčnega
ali prehodnega carinskega podračuna ter plačilno navodilo v breme prehodnega,
vplačilnega, zbirnega prehodnega, prehodnega carinskega ali prehodnega davčnega
podračuna in v dobro računa upravičenca.
(9) Dajatev,
ki je bila preveč ali napačno plačana na prehodni podračun nadzornika, lahko
nadzornik vrne na podlagi utemeljenega zahtevka ali po uradni dolžnosti v breme
prehodnega podračuna, v dobro katerega je bila dajatev plačana. Sredstva za
vračilo se na prehodnem podračunu zagotovijo v breme vplačilnega ali zbirnega
prehodnega ali prehodnega davčnega ali prehodnega carinskega podračuna, na
katerega je bila preveč ali napačno plačana dajatev razporejena. Nadzorniki v
ta namen predložijo UJP v izvršitev plačilno navodilo v breme vplačilnega ali
zbirnega prehodnega ali prehodnega davčnega ali prehodnega carinskega podračuna
in v dobro svojega prehodnega podračuna. Potrebna sredstva za vračilo v breme
vplačilnega, zbirnega prehodnega, prehodnega davčnega ali carinskega podračuna
se zagotovijo tako, kot je določeno v tretjem odstavku tega člena.
(10) Dajatev,
ki je bila preveč ali napačno plačana na prehodni davčni oziroma na prehodni
carinski podračun, lahko nadzornik vrne na podlagi utemeljenega zahtevka ali po
uradni dolžnosti v breme prehodnega davčnega oziroma prehodnega carinskega
podračuna, v dobro katerega je bila dajatev plačana. Sredstva za vračilo se na
prehodnem davčnem oziroma prehodnem carinskem podračunu zagotovijo v breme
podračuna prejemnika, na katerega je bila razporejena preveč ali napačno
plačana dajatev. Kot je določeno v tretjem odstavku tega člena, prejemniki v ta
namen predložijo UJP v izvršitev plačilno navodilo v breme podračuna prejemnika
in v dobro svojega prehodnega davčnega oziroma prehodnega carinskega podračuna.
(11) Nadzorniki,
ki odločajo o vračilih na podlagi zakona, ki ureja davčni postopek, morajo
najprej ugotoviti, ali je mogoče vračilo v celoti izvršiti ali pa je mogoče s
preveč ali napačno plačano dajatvijo poravnati druge dajatve, ki jih
upravičenec po poteku roka za plačilo še ni plačal. V primeru ugotovljenega
dolga drugih dajatev se vrne razlika med ugotovljenim vračilom in ugotovljenim
dolgom. Nadzornik mora UJP predložiti plačilno navodilo v breme vplačilnega,
zbirnega prehodnega, prehodnega davčnega ali prehodnega carinskega podračuna, v
dobro katerega je bila dajatev preveč ali napačno plačana, ter v dobro
podračunov, v dobro katerih bi upravičenec moral plačati dajatve, a jih ni
plačal. Nadzornik, UJP in prejemnik morajo v tem primeru ravnati tako,
kot je določeno v prvem, drugem, tretjem, četrtem ali petem odstavku tega
člena.
(12) V
primeru, da nadzornik v svojem knjigovodstvu izvrši preknjižbe že plačanih
dajatev, o tem obvesti UJP in prejemnika. V teh primerih je potrebno ravnati
tako, kot je določeno v prvem, drugem, tretjem in četrtem odstavku tega člena,
razen, če gre za preknjižbo dajatev, ki so bile plačane na prehodni davčni oziroma
prehodni carinski podračun.
(13) Podatki,
ki morajo biti vpisani na plačilna navodila za vračila in za zagotovitev
sredstev za vračila dajatev, so določeni v Prilogi 1.
8. člen
(ravnanje s podatki o plačanih,
razporejenih in vrnjenih dajatvah)
(1) UJP za vsako plačilo, razporeditev
ali vračilo dajatve na podlagi podatkov, ki jih prejme od Banke Slovenije ali
jih v predpisanih primerih predložijo s plačilnimi navodili nadzorniki ali pa
jih izdela sama, pošlje podatke o plačilu, razporeditvi ali vračilu dajatve
ustreznemu prejemniku in ustreznemu nadzorniku dajatev najkasneje naslednji
delovni dan potem, ko je bilo plačilo, razporeditev ali vračilo izvršeno.
(2) Prejemniki sredstev razporeditev
plačanih dajatev s prehodnega davčnega oziroma prehodnega carinskega podračuna
na podračun prejemnika izkažejo na prehodnem podkontu. UJP isti dan, ko mu
nadzornik zagotovi, oziroma sam pripravi razčlenitev plačanih dajatev po
posameznih podkontih prihodkov, le to posreduje prejemniku sredstev. Prejemnik
sredstev mora razčlenitev prikazati na ustreznem podkontu dajatve kot povečanje
prihodka in hkrati kot zmanjšanje stanja na prehodnem podkontu. Ta način se
lahko uporablja pod istimi pogoji tudi za uskladitve in popravke razporejenih
prilivov na prehodnih davčnih oziroma prehodnih carinskih podračunih.
(3) UJP mora poslati podatke iz prvega
odstavka tega člena tistim prejemnikom in nadzornikom, ki so s šifro PU kot
taki določeni pri posameznem podračunu, ter nadzornikom, ki so določeni s šifro
PU.
(4) UJP za vsak podračun, na katerega
se plačujejo, razporejajo ali se z njega vračajo dajatve, izdela vsak delovni
dan izpisek o prometu in stanju na podračunu za pretekli delovni dan. Promet
razčleni UJP po posameznih podkontih, kot so določeni s predpisom, ki ureja
enotni kontni načrt za proračun, proračunske uporabnike in druge osebe javnega
prava.
(5) Izpisek o prometu in stanju na
podračunu, na katerega se plačuje ali se z njega vrača dajatev, za katero je
določen eden ali več nadzornikov, pošlje UJP nadzorniku oziroma nadzornikom
pripadajoči delni izpis o prometu na tem podračunu.
(6) V primeru, ko iz plačil dajatev na
podračun, ki ima več nadzornikov, na prvih petih mestih sklicevanja na številko
odobritve ni razviden nadzornik, UJP pošlje ta plačila v obliki delnega izpisa
o prometu skrbniku tega podračuna.
(7) Prejemniki in nadzorniki morajo
dnevno na podlagi podatkov, ki jim jih pošlje UJP v obliki delnega izpisa o
prometu ali izpiska o prometu in stanju posameznega vplačilnega, zbirnega
prehodnega, prehodnega ali prehodnega davčnega ali prehodnega carinskega
podračuna, ali podračuna prejemnika pravilno in pravočasno evidentirati plačane
in vrnjene dajatve skladno z veljavnimi predpisi.
9. člen
(vpisovanje podatkov, potrebnih za
pravilnost izvajanja postopkov)
Pravilnost izvajanja postopkov vračil,
razporejanja in razčlenjevanja na podračunih JFP se zagotavlja z vpisom
podatkov sklicevanja na številko obremenitve oziroma odobritve po posameznih
vrstah poslov in modelu 51, ki so določeni v Prilogi 2, ki je sestavi del tega
pravilnika.
10. člen
(mesečno poročanje o dajatvah ter
usklajevanje podatkov)
(1) UJP na podlagi podatkov o
razporejenih in razčlenjenih dajatvah za prejemnike in druge zainteresirane
javne organe izdela mesečna poročila o:
-      
plačanih in vrnjenih dajatvah po posameznih
podračunih,
-      
plačanih in vrnjenih dajatvah po posameznih
podkontih,
-      
razdelitvi dajatev, ki pripadajo več
prejemnikom.
(2) UJP mora poročila iz prejšnjega
odstavka tega člena poslati ali zagotoviti prek svoje spletne aplikacije
UJPnet pristojnim prejemnikom najkasneje peti delovni dan po
koncu meseca, za katerega izdela poročila.
(3) Prejemniki in nadzorniki morajo
najmanj enkrat mesečno na podlagi poročil UJP o plačanih in vrnjenih dajatvah,
uskladiti svoje evidence. Če ugotovijo, da so nastale razlike v podatkih o
plačanih in vrnjenih dajatvah morajo ugotovljene razlike odpraviti po
postopkih, ki so določeni v tem pravilniku za plačila in razporeditve plačanih
dajatev ter za vračila napačno vplačanih dajatev.
(4) Popravki,
ki jih sporočajo nadzorniki v UJP za namene uskladitve podatkov, se obdelujejo
po postopkih vračanja preveč ali napačno plačanih dajatev.
10.a člen
(poročanje o terjatvah in obveznostih iz
naslova dajatev)
(1) Nadzornik poroča o odprtih terjatvah in
obveznostih iz naslova dajatev računovodski službi prejemnika sredstev
štirikrat letno, in sicer:
-      
do 5. maja za poročevalsko obdobje od 1.
januarja do 31. marca;
-      
do 5. avgusta za poročevalsko obdobje od 1.
aprila do 30. junija;
-      
do 5. novembra za poročevalsko obdobje od 1.
julija do 30. septembra;
-      
do 5. februarja (naslednjega leta) za
poročevalsko obdobje (preteklega leta) od 1. oktobra do 31. decembra.
(2) Podrobnejša navodila vezana na
poročanje iz predhodnega odstavka tega člena so objavljena na spletni strani
Ministrstva za finance.
(3) Nadzornik mora o terjatvah in
obveznostih iz naslova dajatev poročati v elektronski obliki prek spletne
aplikacije UJPnet pri UJP, v strukturi, ki je določena s pravilnikom, ki
opredeljuje plačilna navodila, SEPA direktne obremenitve, izpiske o prometu in
stanju, delne izpise ter obrestne liste v papirni in elektronski obliki.
(4) Ne glede na določbe prejšnjega odstavka
nadzornik, ki je hkrati tudi prejemnik sredstev iz naslova dajatev poroča o
odprtih terjatvah in obveznostih iz tega naslova, v papirni obliki in ne prek
spletne aplikacije.
11. člen
(dnevno poročanje o razčlenjenih dajatvah
FURS)
(1) UJP FURS zagotovi podatke o vplačanih dajatvah na
predhodni davčni in prehodni carinski podračun v strukturi,
ki omogoča izdelavo poročila o razčlenitvi dajatev.
(2) Na podlagi podatkov iz prejšnjega
odstavka tega člena UJP izdela poročilo o razčlenitvi dajatev za prehodni
carinski podračun oziroma FURS izdela poročilo o razčlenitvi dajatev za
prehodni davčni podračun, ki ga posreduje v dopolnitev UJP.
(3) UJP poročilo o razčlenitvi dajatev iz
prejšnjega odstavka tega člena posreduje prejemnikom oziroma blagajnam
javnega financiranja in ministrstvu za finance.
11.a člen
(črtan)
12. člen
(črtan)

Priloga 1: Način vpisovanja podatkov, potrebnih za
spremljanje vplačil, razporeditev plačil, vračil in uskladitev na podračunih
JFP
Priloga 2: Podatki sklicevanja na številko obremenitve
oziroma odobritve po modelu 51

Pravilnik o načinu plačevanja, razporejanja in
sporočanja podatkov obveznih dajatev in drugih javnofinančnih prihodkov (Uradni
list RS, št. 109/10) vsebuje naslednjo prehodno in
končni določbi:
»13. člen
(prehodna
določba)
Nadzorniki imajo lahko za dajatve, ki se
plačujejo na prehodne davčne podračune na podlagi sklepov o davčni izvršbi,
odprte prehodne podračune z oznako 846 do 31. decembra 2012.
14. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o opravljanju nalog Uprave Republike Slovenije za javna
plačila na področju plačevanja in razporejanja obveznih dajatev in drugih
javnofinančnih prihodkov (Uradni list RS, št. 110/02, 42/03, 134/03, 70/04,
141/04, 106/05, 120/05, 72/06, 136/06, 117/07, 77/08, 32/09, 58/09 – ZPlaSS,
59/10 – ZOPSPU in 62/10).
15. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o načinu
plačevanja, razporejanja in sporočanja podatkov obveznih dajatev in drugih
javnofinančnih prihodkov (Uradni list RS, št. 48/11)
vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o načinu
plačevanja, razporejanja in sporočanja podatkov obveznih dajatev in drugih
javnofinančnih prihodkov (Uradni list RS, št. 107/11) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o načinu plačevanja, razporejanja in sporočanja podatkov obveznih
dajatev in drugih javnofinančnih prihodkov (Uradni list RS, št. 52/12) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o načinu plačevanja, razporejanja in sporočanja podatkov obveznih
dajatev in drugih javnofinančnih prihodkov (Uradni list RS, št. 85/12) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o načinu plačevanja, razporejanja in sporočanja podatkov obveznih
dajatev in drugih javnofinančnih prihodkov (Uradni list RS, št. 102/12) vsebuje naslednjo prehodno in končno
določbo:
»13. člen
(prehodna
določba)
Ne glede na določbo 13. člena pravilnika,
imajo lahko nadzorniki za dajatve ki se plačujejo na prehodne davčne podračune
na podlagi sklepov o davčni izvršbi, odprte prehodne podračune z oznako 846
tudi po 1. januarju 2013.
14. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o načinu
plačevanja, razporejanja in sporočanja podatkov obveznih dajatev in drugih
javnofinančnih prihodkov (Uradni list RS, št. 10/13) vsebuje naslednjo končno določbo:
»2. člen
Ta pravilnik začne veljati 1. marca
2013.«.

Pravilnik o spremembah in dopolnitvi
Pravilnika o načinu plačevanja, razporejanja in sporočanja podatkov obveznih
dajatev in drugih javnofinančnih prihodkov (Uradni list RS, št. 106/13) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o načinu plačevanja, razporejanja in sporočanja podatkov obveznih
dajatev in drugih javnofinančnih prihodkov (Uradni list RS, št. 94/14)
vsebuje naslednjo končno določbo:
»9. člen
(začetek
veljavnosti)
(1) Ta pravilnik začne veljati naslednji
dan po objavi v Uradnem listu Republike Slovenije.
(2) Do zagotovitve poročanja v elektronski
obliki s strani nadzornikov, lahko nadzorniki o odprtih terjatvah in
obveznostih iz naslova dajatev iz tretjega odstavka 10.a člena pravilnika do 1.
julija 2015 poročajo tudi v papirni obliki.«.