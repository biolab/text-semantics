I. SPLOŠNI DOLOČBI
1. člen
Ta pravilnik podrobneje ureja način
zbiranja osebnih in drugih podatkov o obsojencih, osebah, ki prestajajo
uklonilni zapor, mladoletnikih v zavodih za prestajanje kazni
zapora in prevzgojnem domu (v nadaljnjem besedilu: zavod), vodenje, hranjenje
in varovanje zbirke podatkov, postopek za ugotavljanje in izločanje podatkov,
ki obsojencem, na katere se nanašajo, po 38. členu zakona o izvrševanju
kazenskih sankcij (v nadaljnjem besedilu: zakon), niso dostopni in način, na
katerega Uprava Republike Slovenije za izvrševanje kazenskih sankcij (v
nadaljnjem besedilu: uprava) vodi centralno evidenco podatkov iz tega člena.
2. člen
Upravljavci zbirke podatkov o obsojencih na
prestajanju kazni zapora, o mladoletnikih na prestajanju mladoletniškega zapora
in o mladoletnikih na prestajanju vzgojnega ukrepa oddaje mladoletnika v prevzgojni
dom (v nadaljnjem besedilu: osebe na prestajanju kazni) ter o osebah, ki
prestajajo uklonilni zapor so zavodi, dislocirani oddelki,
prevzgojni dom za mladoletnike in Generalni urad.
V zbirko podatkov, ki jo sestavljajo
matična knjiga, osebni spis in pomožne evidence, se vpisujejo osebni in drugi
podatki o osebah na prestajanju kazni in o osebah, ki prestajajo
uklonilni zapor.
Upravljavci zbirke podatkov zbirajo o
osebah iz prvega odstavka tega člena na posebnih obrazcih tudi statistične
podatke.
Osebni in drugi podatki iz tega člena se
vodijo in posredujejo v elektronski obliki samo, če so posebej zavarovani s
kriptografskimi metodami in elektronskim podpisom, tako da je zagotovljena
nečitlvjiost podatkov med njihovim prenosom.
Osebni podatki, vpisani v evidenco iz tega
člena, so uradna tajnost. Pooblaščene osebe, ki imajo dostop do zbirke podatkov
o osebah na prestajanju kazni in o osebah, ki prestajajo uklonilni zapor, so dolžne podpisati izjavo, s katero se zavežejo k varovanju
podatkov in gesel, ki omogočajo vpogled v elektronske baze podatkov.
II. NAČIN IN OBSEG ZBIRANJA PODATKOV
3. člen
Za zbiranje podatkov iz 33., 35. in 131.
člena zakona pooblasti direktor zavoda oziroma vodja
dislociranega oddelka zavoda ustrezno usposobljenega delavca zavoda (v
nadaljnjem besedilu: pooblaščena oseba).
Podatke iz 34. in 36. člena in tretje
alinee drugega odstavka 131. člena zakona pridobivajo po pooblastilu
upravljavca zbirke podatkov vsak s svojega delovnega področja psihologi,
pedagogi, sociologi, vzgojitelji, socialni delavci in drugi strokovni delavci
iz 21. člena pravilnika o izvrševanju kazni zapora (v nadaljnjem besedilu:
člani strokovne skupine).
4. člen
Osebe iz prejšnjega člena lahko zbirajo
podatke o obsojencu od njegovih ožjih družinskih članov, rejnika in skrbnika
šele potem, ko obsojenec podpiše pisno izjavo, s katero privoli v zbiranje
podatkov.
1. Matična knjiga
5. člen
Matično knjigo vodi pooblaščena oseba na
posebnem obrazcu, ki je sestavni del tega pravilnika in je objavljen skupaj z
njim.
Pooblaščena oseba mora osebe na prestajanju
kazni in osebe, ki prestajajo uklonilni zapor
vpisovati v matično knjigo po vrstnem redu sprejema na prestajanje kazni zapora
na dan nastopa kazni, razen če je bila oseba sprejeta na prestajanje kazni
izven delovnega časa, na dan državnega praznika, nedeljo ali na drug dela prost
dan. V tem primeru jo v matično knjigo vpiše prvi delovni dan po nastopu kazni.
Če se podatki spremenijo po vpisu v matično
knjigo, mora pooblaščena oseba te spremembe oziroma popravke vpisati v matično
knjigo takoj, ko dobi uradni dokument o spremembi.
2. Osebni spis
a) Osebni spis za obsojenca
6. člen
Osebni list osebe na prestajanju kazni vodi
zavod na posebnem obrazcu, ki je sestavni del tega pravilnika in je objavljen
skupaj z njim.
Podatki iz 36. člena zakona se vpisujejo v
ustrezne obrazce, ki so oštevilčeni od IK – 1/1 do IK – 1/18 in so priloga
osebnega lista.
Osebni list s prilogami sestavlja osebni
spis.
Osebni spis ima tudi navodilo za
izpolnjevanje podatkov v prilogah osebnega lista, ki je natisnjeno kot priloga
osebnega lista in je sestavni del tega pravilnika.
Pooblaščena oseba vpiše podatke v osebni
list tisti dan, ko je bila oseba na prestajanju kazni sprejeta na prestajanje
kazni, če to ni mogoče, pa najkasneje do konca sprejemnega obdobja.
Če katerikoli član strokovne skupine meni,
da utegnejo posamezne ugotovitve, ki jih je zbral, pridobil in zapisal o osebi
na prestajanju kazni, negativno vplivati na delo s tako osebo, če bi se z njimi
seznanila, lahko predlaga, da ji te ugotovitve niso dostopne.
O predlogu iz prejšnjega odstavka odloči direktor zavoda oziroma vodja dislociranega oddelka zavoda. Dokument o
ugotovitvah iz tretjega odstavka 38. člena zakona, za katerega je bilo
odločeno, da osebi na prestajanju kazni, na katero se nanaša, ni dostopen, se
ustrezno označi in izloči iz osebnega lista vselej, ko oseba uveljavlja pravico
do vpogleda v njen osebni spis.
Člani strokovne skupine oziroma drugi
delavci zavoda v osebni list vpisujejo tudi kratko vsebino razgovorov z osebo na
prestajanju kazni.
Podatki iz drugega odstavka tega člena se
med prestajanjem kazni zapora ustrezno dopolnjujejo oziroma spreminjajo.
7. člen
V osebni spis se vložijo sodne odločbe, ki
jih je treba izvršiti, in vse druge listine, ki so bile poslane ali pridobljene
pred nastopom kazni ali po njem. Vanj se vloži tudi osebni načrt ter pisni dogovor o osebnem načrtu, če ga
je oseba na prestajanju kazni podpisala.
V osebni spis se sproti vlagajo vsi uradni
akti, ki se nanašajo na osebo na prestajanju kazni, in vpisujejo podatki, ki se
nanašajo na osebni načrt osebe na prestajanju kazni
(pohvale, nagrade, ugodnosti, disciplinske kazni) in drugi podatki o osebi na
prestajanju kazni, zbrani med prestajanjem kazni.
8. člen
Če je oseba na prestajanju kazni zapora premeščena
v drug zavod ali dislocirani oddelek, pošlje zavod ob premestitvi zavodu
oziroma oddelku njen osebni spis, ki ga hrani zavod, v katerega je bila oseba
premeščena.
9. člen
V osebni spis osebe na prestajanju kazni,
ki je ponovno poklicana na prestajanje kazni zapora, se vloži star osebni spis,
če je oseba kazen zapora nastopila v istem zavodu.
Če je oseba na prestajanju kazni zadnjo
kazen zapora prestajala v drugem zavodu, mora ta zavod na zahtevo zavoda, v
katerem je oseba nastopila prestajanje nove kazni zapora, poslati potrebne
podatke o zaprti osebi iz prejšnjega osebnega spisa.
V primeru zakonske rehabilitacije se
prejšnjega osebnega spisa ne priključi novonastalemu osebnemu spisu.
10. člen
Osebne spise oseb na prestajanju kazni,
hrani pooblaščena oseba v ustrezno zavarovanem prostoru oziroma omari.
Pooblaščena oseba mora osebne spise oseb na
prestajanju kazni dati na vpogled članom strokovne skupine, če jih ti
potrebujejo pri svojem delu oziroma, če morajo vanj vnašati zahtevane podatke.
Pooblaščena oseba je dolžna dati osebni spis na vpogled tudi direktorju zavoda, drugim pooblaščenim delavcem zavoda oziroma Generalnega
urada ter pooblaščenim uradnim osebam, ki opravljajo nadzor
nad delom zavodov.
Osebe iz prejšnjega odstavka so dolžne
osebni spis vrniti pooblaščeni osebi praviloma ob koncu delovnega časa.
Na zahtevo Ministrstva za pravosodje, Generalnega
urada, sodišč in drugih upravičenih državnih organov mora
pooblaščena oseba tem organom poslati osebni spis osebe na prestajanju kazni.
Osebni spis morajo navedeni organi po uporabi nemudoma vrniti zavodu.
11. člen
Na pisno zahtevo osebe na prestajanju kazni
ji je pooblaščena oseba dolžna omogočiti vpogled v zbirko osebnih podatkov in v
njen osebni spis. Proti plačilu dejanskih stroškov ji je dolžna omogočiti tudi
prepisovanje, izpis ali fotokopiranje dokumentov iz osebnega spisa.
Osebi na prestajanju kazni se omogoči
vpogled v njen osebni spis v navzočnosti pooblaščene osebe ali osebe, ki jo ona
določi in ki mora paziti, da se dokumenti, ki so v osebnem spisu, ne odtujijo,
poškodujejo ali uničijo.
12. člen
Pooblaščena oseba mora osebne spise oseb na
prestajanju kazni po njihovem odpustu s prestajanja kazni oddati v arhiv
zavoda, ki je ločen od prostora, v katerem se hranijo osebni spisi oseb na prestajanju
kazni zapora.
Zavodi hranijo matične knjige in osebne
spise oseb na prestajanju kazni, dokler jih ne izročijo Arhivu Republike
Slovenije.
b) Osebni spis za mladoletnika v
prevzgojnem domu
13. člen
Prevzgojni dom vodi osebni spis za
mladoletnike na prestajanju vzgojnega ukrepa oddaje v prevzgojni dom na
posebnem obrazcu, ki je sestavni del tega pravilnika in je objavljen skupaj z
njim.
Določbe 6. do 12. člena tega pravilnika se
smiselno uporabljajo tudi za vodenje osebnega spisa mladoletnikov na prestajanju
vzgojnega ukrepa oddaje mladoletnika v prevzgojni dom.
c) Osebni spis za osebo, ki
prestaja uklonilni zapor
14. člen
Za osebo, ki prestaja uklonilni
zapor, vodi zavod osebni list na posebnem obrazcu, ki je
sestavni del tega pravilnika in je objavljen skupaj z njim. V osebni spis se
vpisujejo podatki, ki jih kot zbirko podatkov opredeljuje 131. člen zakona.
Za vodenje in hrambo osebnega spisa osebe, ki
prestaja uklonilni zapor, se smiselno uporabljajo določbe od
6. do 12. člena tega pravilnika.
3. Centralna elektronska evidenca
15. člen
Pooblaščena oseba vpiše podatke o osebi na
prestajanju kazni v centralno elektronsko evidenco podatkov (v nadaljnjem
besedilu: centralna evidenca) iz 40. člena zakona, razen podatkov iz 36. člena
zakona, tisti dan, ko je oseba sprejeta na prestajanje kazni. Vpis opravi na
podlagi podatkov, zapisanih v matični knjigi in osebnem spisu ter podatkov, ki
jih pooblaščene osebe zberejo neposredno od osebe na prestajanju kazni.
V centralno evidenco vpiše pooblaščena
oseba tudi podatke o osebi, ki prestaja uklonilni zapor. Vpis opravi na podlagi podatkov iz matične knjige in osebnega
spisa take osebe.
V centralno evidenco se ne vpisuje
podatkov, ki se beležijo v osebnem spisu v obliki poročil in drugih pisnih
sestavkov.
Pooblaščena oseba mora podatke v centralno
evidenco vpisovati skrbno in natančno. Vpisani podatki se morajo ujemati s
podatki v matični knjigi in osebnem spisu. Pooblaščena uradna oseba lahko
pomotni vpis v centralni evidenci tudi popravi.
16. člen
Pooblaščena oseba se mora pri vnašanju
podatkov v centralno evidenco, posredovanju in uporabi teh podatkov ter
njihovem varovanju ravnati po tehničnem navodilu, ki ga izda generalni direktor.
17. člen
Delavec Generalnega urada, ki ga pooblasti generalni direktor, vodi
centralno evidenco ter nadzira sprotno in točno vpisovanje podatkov.
Pooblaščena oseba iz prejšnjega odstavka
sme v centralni evidenci popraviti tiste pomotne vpise ali posamezne podatke,
za katerih popravo pooblaščena oseba v zavodu ni pristojna.
18. člen
Dostop do baze podatkov v centralni
evidenci imajo delavci Generalnega urada, ki jih
pooblasti generalni direktor, in delavci Sektorja za
izvrševanje kazenskih sankcij v Ministrstvu za pravosodje, ki jih pooblasti
minister za pravosodje.
19. člen
Pooblaščeni delavci iz prejšnjega člena
lahko podatke iz centralne evidence posredujejo upravičencem iz 39. člena
zakona samo na podlagi njihove pisne zahteve.
4. Pomožne evidence
20. člen
Zavodi vodijo pomožne evidence o dejstvih,
ki se nanašajo na osebe na prestajanju kazni:
-      
dnevnem številčnem stanju;
-      
odvzetih predmetih in dragocenostih;
-      
prejetih in odposlanih pisemskih pošiljkah in prejetih paketih;
-      
obiskih;
-      
prejetih vlogah in vročanju listin državnih organov, pri katerih sta čas
sprejema oziroma vročitve pomembna za vložitev rednega ali izrednega pravnega
sredstva;
-      
obveznih in neobveznih prihrankih plačila za delo in porabi denarja;
-      
prehrani;
-      
poizkusih pobega, preprečitvah pobega, pobegih s prestajanja kazni in
nevrnitvah v zavod;
-      
napadih na delavce zavoda;
-      
odkritih drogah in prepovedanih predmetih;
-      
uporabi prisilnih sredstev;
-      
samomorih in poizkusih samomorov oseb;
-      
gladovnih stavkah;
-      
ugodnostih zunaj zavoda (rednih in izrednih dopustih) in prostih
izhodih;
-      
izrečenih disciplinskih kaznih.
Obrazce za evidence iz prejšnjega odstavka
predpiše generalni direktor enotno za vse zavode.
Pomožne evidence hranijo zavodi deset let
od vzpostavitve pomožnih evidenc iz prvega odstavka tega člena.
5. Statistični podatki
21. člen
Zavodi morajo na podlagi podatkov iz
matične knjige, osebnega spisa in pomožnih evidenc zbirati statistične podatke
o osebah na prestajanju kazni.
6. Statistični obrazci
22. člen
Zavodi pošiljajo Generalnemu uradu
statistične podatke o osebah na prestajanju kazni na posebnih statističnih
obrazcih, ki so določeni s tem pravilnikom.
Statistične obrazce morajo izpolnjevati:
1.    
vsi zavodi statistične podatke o številčnem stanju v posameznem obdobju
v obrazcih IK-1 in IK-1a za podatke o polnoletnih osebah ter IK-2 ali IK-2a za
podatke o mladoletnikih;
2.    
vsi zavodi, razen prevzgojnega doma, letne statistične podatke v
obrazcih IK-1, IK-1a, IK-3, IK-5, IK-7, IK-7a, IK-9, IK-11, IK-11/1 in IK-12;
3.    
zavod za prestajanje mladoletniškega zapora letne statistične podatke v
obrazcih IK-2, IK-4, IK-6, IK-7, IK-7a, IK-9, IK-11, IK-11/1 in IK-12;
4.    
prevzgojni dom letne statistične podatke v obrazcih IK-2a, IK-4, IK-6,
IK-11, IK-11/1 in IK-12.
Zavodi morajo Generalnemu uradu vsak dan do
10. ure poslati dnevne statistične podatke za prejšnji dan do 24. ure.
Statistične podatke za nedelje in dela proste dni morajo zavodi poslati
Generalnemu uradu naslednji delovni dan.
Trimesečne statistične podatke v obrazcih
IK-1, IK-1a ter IK-2 in IK-2a morajo zavodi poslati Generalnemu uradu
najkasneje do petnajstega dne v prvem mesecu naslednjega trimesečja.
Letne statistične podatke za preteklo leto
v obrazcih IK-1, IK-1a ter IK-2 in IK-2a morajo zavodi poslati Generalnemu
uradu najkasneje do 15. januarja naslednje leto.
Generalni direktor lahko predpiše tudi
druge obrazce za zbiranje statističnih podatkov o osebah na prestajanju kazni,
če se pokaže potreba po zbiranju, obdelavi, uporabi in posredovanju določenih
statističnih podatkov (priprava letnega poročila, posredovanje podatkov drugim
organom, mednarodnim institucijam in podobno).
Generalni direktor lahko določi tudi
drugačne roke za dostavo statističnih podatkov Generalnemu uradu.
7. Izpolnjevanje statističnih obrazcev
23. člen
Pooblaščene osebe zavodov so statistične
obrazce dolžne izpolnjevati skrbno ter vanje vnašati samo resnične podatke.
Zlasti morajo paziti, da se številčni podatki v vodoravni in navpični legi med
seboj ujemajo, če so obrazci tako prirejeni.
24. člen
Obrazca IK-1 in IK-1a
V obrazcu IK-1 pooblaščene osebe navedejo
podatke o obsojencih, ki so pravnomočno obsojeni na kazen zapora, in o
obsojencih, ki so na podlagi sklepa pristojnega sodišča kazen nastopili pred
pravnomočnostjo sodbe.
Rubrike s skupnim napisom »Celotno
povečanje« se izpolnjujejo tako, da se v njih izkazujejo podatki o številu,
vseh sprejetih, premeščenih, prerazporejenih, vrnjenih z bega ipd. oseb v zavod
v obdobju, na katero se nanaša poročilo, in sicer specificirano po naslovih
posameznih rubrik.
Obsojencev, ki med prestajanjem kazni
zapora ponovno storijo kaznivo dejanje, zaradi katerega jim je izrečena kazen
zapora po 55. členu Kazenskega zakonika (Uradni list RS, št. 55/08, 66/08 –
popr., 39/09 in 55/09 – odl. US), in prestajajo kazen v istem zavodu, zavod v
tem poročilu ne izkazuje kot osebe, ponovno sprejete na prestajanje kazni, če
ni bil zoper njih odrejen pripor, zaradi česar so bili izbrisani iz evidence
zavoda v prejšnjem poročevalskem obdobju. Osebe, ki so bile zaradi izrečene
nove enotne kazni prerazporejene v drug zavod, se evidentira v rubriki
»prerazporeditev iz drugega zavoda (IKZ)«.
Osebe, ki kazen zapora nastopijo po
prestani prejšnji kazni zapora in se že nahajajo v zavodu, se zavede v rubriko
»Nastop kazni iz ZPKZ ali PD«.
V rubrikah »Iz prekinitve« in »Iz bega« je
treba izkazati le število tistih oseb, ki so se vrnile z bega oziroma s prekinitve
prestajanja kazni v poročevalskem obdobju.
Rubrike s skupnim napisom »Celotno
zmanjšanje« se izpolnijo tako, da se v skladu z naslovom vsake posamezne
rubrike izkažejo ustrezni podatki o številu oseb, ki so bile v poročevalskem
obdobju odpuščene iz zavoda (bodisi po prestani kazni, na podlagi akta o
amnestiji ali pomilostitvi, odločbi o pogojnem in predčasnem odpustu) in v
podrubrikah rubrike »druga zmanjšanja« podatki o številu oseb, ki so zaradi
drugačnih vzrokov odšle iz zavoda (npr. premestitev v drug zavod, beg,
prekinitev kazni, smrt in v drugih primerih zmanjšanja številčnega stanja) za
obdobje, na katerega se poročilo nanaša.
Obsojence, ki jim je bila z aktom o
amnestiji ali pomilostitvi pravnomočna kazen znižana, je treba v rubriki
»Pomiloščeni« izkazati v poročevalskem obdobju, v katerem so bili odpuščeni.
V rubriki »Drugo« se izkazujejo podatki o
osebah, ki so bile zaradi uvedbe preiskave ali zaradi obnove kazenskega
postopka predane preiskovalnemu sodniku, osebe, ki jim je izvršitev kazni
zapora zastarala, osebe, ki jim je bila kazen zapora z aktom o amnestiji ali
pomilostitvi pogojno odložena, osebe, ki jim je sodišče dovolilo prestajati
nadomestno kazen zapora po 13. členu zakona in druge primere zmanjšanja
številčnega stanja v zavodu, za katere ni ustreznih rubrik.
V tem obrazcu mora biti seštevek izkazanih
podatkov o številu oseb na prestajanju kazni v začetku poročevalskega obdobja
in celotnega povečanja enak seštevku izkazanih podatkov o celotnem zmanjšanju
števila oseb na prestajanju kazni in podatkov na koncu poročevalskega obdobja.
Za izpolnjevanje obrazca IK-1a, ki se
nanaša na statistične podatke o osebah, ki prestajajo uklonilni zapor, se
smiselno uporablja navodilo za izpolnjevanje obrazca IK-1.
Obrazca IK-2 in IK-2a
Za izpolnjevanje podatkov v teh obrazcih se
smiselno uporablja navodilo o izpolnjevanju obrazca IK-1. Obrazec IK-2 je
namenjen zbiranju podatkov o mladoletnikih na prestajanju mladoletniškega
zapora, obrazec IK-2a pa zbiranju podatkov o mladoletnikih v prevzgojnem domu.
Obrazec IK-3
V tem obrazcu je treba izkazovati ustrezne
podatke le za osebe, ki so v zavodu začele prestajati kazen v obdobju, na
katero se poročilo nanaša. V tem obrazcu se ne izkazuje podatkov za:
-      
obsojence, premeščene iz drugih zavodov, razen za obsojence, ki so
premeščeni iz zavodov v tujini;
-      
osebe, vrnjene z bega;
-      
osebe, ki so po preteku prekinitve prestajanja kazni zapora prišle v
zavod zaradi nadaljevanja prestajanja kazni zapora.
Podatki, ki jih je treba izkazovati v
rubriki »Skupaj sprejetih«, vključujejo tudi podatke, ki jih je treba posebej
izkazovati v rubriki »Preklican pogojni odpust« in »Preklicana pogojna
obsodba«.
Podatki, izkazani v tem obrazcu v stolpcu
1, rubriki »Vsi« za obsojence, se morajo ujemati s seštevkom v obrazcu IK-1 v
stolpcu 1, rubriki »Skupaj na novo sprejeti«. Podatki, izkazani na tem obrazcu
v stolpcu 4, rubriki »Vsi« za osebe v uklonilnem zaporu, pa se morajo ujemati s
seštevkom v obrazcu IK-1a v stolpcu 1, rubriki »Skupaj na novo sprejeti«.
Obrazec IK-4
Za izkazovanje podatkov v tem obrazcu se
uporabljajo navodila prvega in tretjega odstavka obrazca IK-3.
Obrazec IK-5
V tem obrazcu je treba izkazovati podatke
samo za tiste osebe, ki so bile odpuščene s prestajanja kazni (rubrika »Skupaj
odpuščeni« iz obrazca IK-1 in IK-1a). V tem obrazcu zavodi ne izkazujejo
podatkov za osebe, ki:
-      
jim je bilo prestajanje kazni prekinjeno;
-      
so bili premeščeni v drug zavod, razen za premeščene v zavod tuje
države;
-      
so pobegnili ali umrli med prestajanjem kazni zapora.
Podatke o obsojencih, ki jim je bila kazen
izredno omiljena, je treba izkazovati v tem obrazcu potem, ko so kazen v celoti
ali delno prestali.
Za izkazovanje podatkov o osebah, ki
prestajajo uklonilni zapor, se smiselno uporablja četrti odstavek navodila za
obrazec IK-3.
Obrazec IK-6
Za izkazovanje podatkov v tem obrazcu se
smiselno uporabljata prvi in drugi odstavek navodila za obrazec IK-5.
Obrazci IK-7, IK-7a in IK-8
Pri izpolnjevanju teh obrazcev se je treba
ravnati po prejšnjem členu.
Obrazec IK-9
Ta obrazec vsebuje podatke o izobrazbi oseb
na prestajanju kazni in o njihovem izobraževanju med prestajanjem kazni. V
vodoravni koloni »Številčno stanje po izobrazbi na dan 31. 12.« se izkazujejo
podatki od 1 do 18 za vse, ki prestajajo kazen zapora po stanju ob koncu leta.
Ti podatki se morajo ujemati s podatkom v obrazcu IK-1 oziroma IK-2 v rubriki
»Številčno stanje na koncu obdobja«.
Obrazec IK-10
Ta obrazec vsebuje podatke o doseženi
izobrazbi mladoletnikov med izvrševanjem vzgojnega ukrepa oddaje mladoletnika v
prevzgojni dom. V vodoravni koloni »Številčno stanje po izobrazbi na dan 31.
12.« se izkazujejo podatki od 1 do 8 za vse, ki prestajajo vzgojni ukrep po
stanju ob konca leta. Ti podatki se morajo ujemati s podatkom v obrazcu IK-2a v
rubriki »Številčno stanje na koncu obdobja«.
Obrazca IK-11 in IK-11/1
V tem obrazcu se prikazujejo ugodnosti, ki
so bile osebam na prestajanju kazni podeljene v poročevalskem obdobju, in
zlorabe teh ugodnosti. V ustrezno rubriko se vpišejo vse podeljene ugodnosti,
tudi če je bila ista oseba deležna več različnih ugodnosti.
V rubrikah »Vrnili se z zamudo« se vpiše
število ugodnosti, s katerih so se osebe, ki so jih koristile, sicer vrnile
nepravočasno, vendar so se vrnile same.
Rubrike »Privedeni« prikazujejo število
ugodnosti, s katerih so bile osebe, ki so jih koristile, v zavod privedene, ne
glede na vzrok privedbe.
V rubrikah »Se niso vrnili v poročevalskem
obdobju« se prikazuje število ugodnosti, s katerih se osebe, ki so jih
koristile, sploh niso vrnile (so še na begu).
V rubrikah »Osumljeni storitve kaznivega
dejanja« se prikazuje število ugodnosti, med koriščenjem katerih so osebe, ki
so jih koristile, osumljene, da so storile kaznivo dejanje.
V dodatnem obrazcu IK-11/1 se prikazuje
število oseb na prestajanju kazni, ki so bile deležne posameznih ugodnosti,
oziroma število oseb, ki jim te ugodnosti niso bile podeljene.
Obrazec IK-12
V tem obrazcu se v stolpcu št. 1 vpiše
skupno število oseb, ki jim je bila v poročevalskem obdobju izrečena
disciplinska kazen, ne glede na to, ali je bila ista oseba disciplinsko
kaznovana enkrat ali večkrat.
V ustreznih stolpcih se izkaže število
posameznih vrst disciplinskih kazni, izrečenih polnoletnim oziroma mladoletnim
osebam.
V ustreznem stolpcu je treba izkazati vse
izrečene disciplinske kazni, tudi če je bila kakšna oseba večkrat kaznovana z
istovrstnimi ali različnimi disciplinskimi kaznimi.
Disciplinske kazni, izrečene polnoletnim
osebam na prestajanju kazni, se vpišejo v stolpce 2 do 13.
Disciplinske kazni, izrečene mladoletnim
obsojencem, se vpišejo v stolpce 14 do 23.
Disciplinske kazni, izrečene mladoletnikom
v prevzgojnem domu, se vpišejo v stolpce 24 do 30.

Priloge: Osebni list obsojenca(-ke)/mladoletnika(-ce) (Obrazci IK-1/1 do IK-1/18);
Navodilo za izpolnjevanje podatkov na obrazcih IK-1/1 do IK-1/18; Osebni list za osebo,ki prestajajo
uklonilni zapor,
Statistično poročilo o polnoletnih obsojencih
v ZPKZ (obrazec IK-1)
Statistično poročilo o osebah, ki prestajajo
uklonilni zapor (obrazec IK-1a)
Statistično poročilo o mladoletnikih v ZPKZ
(obrazec IK-2)
Statistično poročilo o mladoletnikih v PD
(obrazec IK-2a)
Statistično poročilo o polnoletnih in mladoletnih
obsojencih, sprejetih na prestajanje kazni zapora in osebah, sprejetih na prestajanje uklonilnega zapora
(obrazec IK-3)
Statistično poročilo o mladoletnih osebah, sprejetih
na prestajanje kazni zapora in vzgojnega ukrepa oddaje v prevzgojni dom
(obrazec IK-4)
Statistično poročilo o polnoletnih osebah, odpuščenih
s prestajanja kazni zapora (obrazec IK-5)
Statistično poročilo o mladoletnih osebah, odpuščenih
s prestajanja kazni zapora in vzgojnega ukrepa oddaje v prevzgojni dom (obrazec
IK-6)
Statistično poročilo o vseh pogojno
odpuščenih s prestajanja kazni zapora po odločbi komisije (obrazec IK-7)
Statistično poročilo o pogojno odpuščenih s
prestajanja kazni zapora z varstvenim nadzorstvom po odločbi komisije (obrazec
IK-7a)
Statistično poročilo o predčasno odpuščenih s
prestajanja kazni zapora po odločbi direktorja (obrazec IK-8)
Statistično poročilo o izobrazbi in izobraževanju
obsojencev na prestajanju kazni zapora (obrazec IK-9)
Statistično poročilo o izobraževanju mladoletnikov med
izvrševanjem vzgojnega ukrepa oddaje v prevzgojni dom (obrazec IK-10)
Statistično poročilo o ugodnostih v ZPKZ in PD
(obrazec IK-11)
Statistično poročilo o številu oseb, ki so koristile
različne ugodnosti in število tistih, ki jih niso koristile (obrazec IK-11/1)
Statistično poročilo o osebah, zoper katere so bile
v ZPKZ in PD uporabljene/izrečene disciplinske kazni (obrazec IK-12)

Pravilnik o
načinu zbiranja podatkov in vodenju zbirke podatkov o obsojencih
(Uradni list RS, št. 26/02) vsebuje naslednje prehodne in končne
določbe:
»III. PREHODNE IN KONČNE DOLOČBE
25. člen
Do celovite vzpostavitve elektronskega
zbiranja podatkov po tem pravilniku se podatki zbirajo, vodijo in obdelujejo
ročno.
26. člen
Za osebe na prestajanju kazni, ki so ob
uveljavitvi tega pravilnika že na prestajanju kazni zapora, se še naprej vodi
zbirka podatkov na dosedanjih obrazcih.
27. člen
Tehnično navodilo iz 16. člena tega
pravilnika mora biti izdano v dveh mesecih po uveljavitvi navedenega
pravilnika.
Do izdaje tehničnega navodila se pri
vnašanju podatkov o osebi na prestajanju kazni v centralno evidenco smiselno
uporablja navodilo za uporabo računalniškega sistema, ki ga je izdal Republiški
računalniški center novembra 1999.
28. člen
Ta pravilnik začne veljati osmi dan po
objavi v Uradnem listu RS.«.

Pravilnik o spremembah in
dopolnitvah Pravilnika o načinu zbiranja podatkov in vodenju
zbirke podatkov o obsojencih (Uradni list RS, št. 86/09) vsebuje naslednjo končno določbo:
»KONČNA DOLOČBA
10. člen
Ta pravilnik začne veljati naslednji dan po
objavi v Uradnem listu Republike Slovenije.«.