1. člen
Ta uredba določa hišni red integracijske hiše za osebe s
priznano mednarodno zaščito (v nadaljnjem besedilu: nastanjene osebe).
2. člen
(1) Ta uredba se uporablja za nastanjene osebe in
obiskovalce v prostorih integracijske hiše in na pripadajočem zemljišču.
(2) Nastanjene osebe so poleg določb te uredbe dolžne
spoštovati tudi navodila in ukrepe, povezane z varnostjo, organizacijo in
bivanjem v integracijski hiši, ki jih dajejo uradne osebe in osebe, ki v
integracijski hiši opravljajo dela in naloge na podlagi pogodbenega razmerja z
Republiko Slovenijo.
(3) Uradne osebe po tej uredbi so uslužbenci urada Vlade
Republike Slovenije, pristojnega za oskrbo migrantov (v nadaljnjem besedilu:
urad).
3. člen
(1) Postopek v zvezi z nastanitvijo vodi uradna oseba.
Nastanjeni osebi se izroči izvod te uredbe v njej razumljivem jeziku, uradna
oseba pa jo tudi ustno seznani z določbami te uredbe in določbami požarnega
reda ter z ukrepi, ki se jih v skladu z zakonom, ki ureja mednarodno zaščito,
lahko izreče za težje kršitve hišnega reda, ki so navedene v prvi do sedmi
alineji 12. člena te uredbe. Nastanjena oseba o tem podpiše izjavo o
seznanitvi iz priloge 1, ki je sestavni del te uredbe.
(2) Ob nastanitvi nastanjena oseba prejme ključe, s
katerimi dostopa do stanovanja oziroma sobe (v nadaljnjem besedilu: stanovanjska
enota) in za katere je osebno odgovorna. Če nastanjena oseba ključ izgubi, je
dolžna o tem obvestiti uradno osebo, ki preskrbi nadomestni ključ.
(3) Nastanjena oseba ob vselitvi podpiše prevzemni
zapisnik – reverz na obrazcu iz priloge 2, ki je sestavni del te uredbe.
Prevzemni zapisnik – reverz vsebuje popis stvari, ki se nahajajo v stanovanjski
enoti.
4. člen
(1) Preselitev nastanjene osebe v drugo integracijsko
hišo ali drug nastanitveni objekt urada se izvede na zahtevo uradne osebe,
lahko pa tudi na željo nastanjene osebe, če za preselitev obstajajo utemeljeni
razlogi in razpoložljive kapacitete.
(2) Preselitev nastanjene osebe na zahtevo uradne osebe
se izvede, kadar to zahteva narava obnovitvenih in vzdrževalnih del ter v
drugih primerih, povezanih z organizacijo in bivanjem v integracijski hiši, ali
če je nastanjeni osebi izrečen ukrep preselitve. V teh primerih se je
nastanjena oseba dolžna preseliti v drugo integracijsko hišo ali drug
nastanitveni objekt urada v roku, ki ga določi urad.
5. člen
(1) Nastanjena oseba se je po poteku pravice do
nastanitve v integracijski hiši dolžna iz te izseliti.
(2) Nastanjena oseba se lahko na lastno željo predčasno
izseli iz integracijske hiše. V tem primeru je nastanjena oseba dolžna uradno
osebo obvestiti o datumu izselitve najmanj pet delovnih dni pred izselitvijo.
(3) Ob izselitvi je nastanjena oseba dolžna stanovanjsko
enoto oddati v stanju, v kakršnem ji je bila dodeljena. Nastanjena oseba izroči
ključe stanovanjske enote, uradna oseba preveri stanje stanovanjske enote in
inventarja, obe pa na prevzemni zapisnik – reverz podpišeta ugotovljeno stanje.
(4) Ob izselitvi je nastanjena oseba dolžna odnesti s
seboj vse svoje stvari. Z najdenimi predmeti in gotovino se ravna v skladu s
predpisi, ki urejajo ravnanje z najdenimi stvarmi.
6. člen
Nastanjena oseba mora prostore in opremo uporabljati s
skrbnostjo dobrega gospodarja.
7. člen
(1) Večnamenski prostor integracijske hiše je namenjen
izključno izvajanju programov integracije in prostočasnih dejavnosti nastanjenih
oseb.
(2) Uporaba stanovanjskih enot, skupnih prostorov in
zunanjih površin je dovoljena v skladu z njihovim namenom.
(3) Uporaba skupne opreme se določi s posebnim
razporedom, ki ga pripravi uradna oseba, če se nastanjene osebe med seboj ne
uspejo dogovoriti o souporabi.
8. člen
(1) Po predhodni najavi in odobritvi uradne osebe lahko
pri nastanjenih osebah prenočijo tudi osebe, ki so na obisku.
(2) Nastanjena oseba je dolžna vsako predvideno
odsotnost, daljšo od petih dni, sporočiti uradni osebi.
9. člen
(1) Uradna oseba v integracijski hiši in pripadajočem
zemljišču opravlja redne nadzorne oglede, ugotavlja stanje bivalnih enot,
skupnih prostorov in okolice ter o ogledih vodi ugotovitveni zapisnik iz
priloge 3, ki je sestavni del te uredbe.
(2) Uradna oseba ima pravico in dolžnost vstopa v
stanovanjsko enoto nastanjene osebe zaradi vzdrževanja prostorov ali nadzora
nad izvajanjem hišnega reda. Uradna oseba v stanovanjsko enoto vstopa praviloma
v prisotnosti nastanjene osebe, izjemoma pa tudi v njeni odsotnosti, če je to
nujno zaradi varnosti ali varovanja premoženja.
10. člen
Nastanjena oseba je za osebno varnost in varnost svojih
osebnih stvari, denarja in drugih dragocenosti dolžna poskrbeti sama. Urad za
osebne stvari nastanjene osebe ne odgovarja.
11. člen
Nastanjene osebe so dolžne:
-       
skrbeti za čistočo stanovanjskih enot, skupnih prostorov in okolice
integracijske hiše;
-       
v najkrajšem možnem času sporočiti okvaro naprav, poškodovanje prostorov
ali opreme pristojni osebi;
-       
varčno uporabljati vodo in elektriko;
-       
sušiti perilo in oblačila na primernih sušilnih mestih;
-       
upoštevati in izvajati predpisane ukrepe varstva pred požarom iz
požarnega reda za objekt.
12. člen
Zaradi zagotavljanja varnosti in reda je v prostorih
integracijske hiše prepovedano:
-       
izražati kakršno koli obliko rasne, verske, nacionalne, spolne,
politične ali druge nestrpnosti;
-       
imeti žaljiv ali nasilen odnos do sostanovalcev, zaposlenih in
obiskovalcev;
-       
posedovati ali uporabljati orožje ali eksplozivne snovi;
-       
odtujevati predmete;
-       
namerno uničevati prostore in opremo;
-       
omogočati bivanje drugim osebam;
-       
vnašati ali uživati prepovedane droge;
-       
izdelati dvojnik ključa ali ključ dati v uporabo drugi osebi;
-       
na okensko polico postavljati predmete, ki bi lahko ogrožali varnost
sostanovalcev ali mimoidočih;
-       
metati odpadke in druge stvari skozi okno ali v straniščno školjko;
-       
vnašati in voditi v prostore živali, razen živali, šolanih za spremstvo
osebam potrebnih pomoči;
-       
vnašati v prostore ali v njih premeščati, predelovati ali odstranjevati
pohištvo, grelne aparate, električne aparate in drugo opremo brez dovoljenja
pristojne osebe;
-       
uporabljati naprave, ki povzročajo hrup ali drugače motijo okolico;
-       
kaditi v skupnih prostorih integracijske hiše.
13. člen
Ta uredba se izobesi na oglasni deski integracijske hiše.
KONČNI DOLOČBI
14. člen
Z dnem uveljavitve te uredbe se preneha uporabljati Pravilnik
o organizaciji in pravilih bivanja v integracijski hiši (Uradni list RS, št.
48/11 in 22/16 – ZMZ-1).
15. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00717-3/2017
Ljubljana, dne 26. aprila 2017
EVA 2016-1711-0018
Vlada Republike Slovenije
dr. Miroslav Cerar l.r.
Predsednik

Priloga 1: Izjava
Priloga 2: Prevzemni
zapisnik – reverz
Priloga 3: Zapisnik
ogleda prostorov integracijske hiše in pripadajočega zemljišča