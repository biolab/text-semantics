I. SPLOŠNA DOLOČBA
1. člen
(vsebina splošnega akta)
Ta splošni akt določa področje, obseg, pogoje in postopke za
točkovanje, spremljanje, potrjevanje in evidentiranje stalnega poklicnega
usposabljanja pooblaščenih arhitektov, pooblaščenih krajinskih arhitektov in
pooblaščenih prostorskih načrtovalcev, ki so vpisani v imenik pooblaščenih
arhitektov, pooblaščenih krajinskih arhitektov in pooblaščenih prostorskih
načrtovalcev pri Zbornici za arhitekturo in prostor Slovenije (v nadaljnjem
besedilu: ZAPS).
II. STALNO POKLICNO USPOSABLJANJE
2. člen
(področje, obseg in obveznost stalnega poklicnega
usposabljanja)
(1) Stalno poklicno usposabljanje obsega usposabljanje
na področju poklicnih nalog pooblaščenih arhitektov, pooblaščenih krajinskih
arhitektov in pooblaščenih prostorskih načrtovalcev, kot so določene v zakonu,
ki ureja arhitekturno in inženirsko dejavnost.
(2) Pooblaščeni arhitekt, pooblaščeni krajinski arhitekt
in pooblaščeni prostorski načrtovalec (v nadaljnjem besedilu: član ZAPS) mora v
vsakem letu zbrati predpisano število kreditnih točk.
(3) Član ZAPS pridobi kreditne točke s pasivno ali
aktivno udeležbo na usposabljanju pri ZAPS ali drugem pravnem subjektu v
Sloveniji ali v tujini in s pisanjem strokovnih prispevkov.
3. člen
(letni program stalnega poklicnega usposabljanja)
(1) Stalno poklicno usposabljanje se izvaja na podlagi
letnega programa stalnega poklicnega usposabljanja (v nadaljnjem besedilu:
letni program), ki ga sprejme upravni odbor ZAPS na predlog komisije za
izobraževanje najpozneje do 1. februarja tekočega leta. Letni program se
lahko spremeni ali dopolni.
(2) ZAPS v letnem programu glede na aktualne spremembe zakonodaje,
predpisov, standardov in pravil stroke določi nabor obveznih vsebin.
(3) Letni program se objavi na spletni strani ZAPS.
4. člen
(seznam usposabljanj s področja obveznih vsebin)
(1) Seznam usposabljanj s področja obveznih vsebin (v
nadaljnjem besedilu: seznam), ki jih organizirajo ZAPS, strokovna in interesna
združenja ter druge organizacije, ZAPS objavi na spletni strani. Usposabljanje,
ki ga organizirajo strokovna in interesna združenja ter druge organizacije, je
lahko uvrščeno na seznam le, če program usposabljanja potrdi komisija za
izobraževanje in mu dodeli število kreditnih točk. ZAPS dvakrat letno objavi
razpis za uvrstitev usposabljanj na seznam.
(2) Usposabljanje je lahko organizirano v obliki
predavanja, posveta, delavnice, simpozija, foruma, kongresa in ostalih
strokovnih dogodkov.
(3) Za vsako usposabljanje, ki je uvrščeno na seznam,
morajo biti navedeni podroben program usposabljanja, datum in organizator
usposabljanja ter število kreditnih točk, ki jih prejme član ZAPS za pasivno
udeležbo na usposabljanju.
(4) Seznam usposabljanj se objavi na spletni strani ZAPS
najmanj dvakrat letno.
5. člen
(priprava in objava letnega programa in seznama)
(1) Za pripravo predloga letnega programa stalnega
poklicnega usposabljanja, sprejem programa usposabljanj, ki jih organizira
ZAPS, potrjevanje programa in dodelitev kreditnih točk za usposabljanje, ki ga
organizira strokovno ali interesno združenje ali druga organizacija, je
zadolžena komisija za izobraževanje.
(2) Organizacijska in druga opravila za objavo letnega
programa in seznama usposabljanj opravlja ZAPS.
III. TOČKOVANJE IN SPREMLJANJE STALNEGA POKLICNEGA
USPOSABLJANJA ČLANOV ZAPS
6. člen
(točkovanje stalnega poklicnega usposabljanja članov ZAPS)
(1) Pasivna udeležba na usposabljanju je lahko ocenjena
z največ petimi kreditnimi točkami. Če član ZAPS v obdobju dveh let enkrat ali
večkrat ponovi usposabljanje z enako ali zelo podobno vsebino, pridobi kreditne
točke le za prvo usposabljanje.
(2) Za aktivno udeležbo na usposabljanju pridobi član
ZAPS eno kreditno točko več, kot jih dobi pasivni udeleženec. Če aktivno
udeležbo z enako ali zelo podobno vsebino v obdobju dveh let ponovi enkrat ali
večkrat, pridobi kreditne točke le za prvo aktivno udeležbo.
(3) Za objavo strokovnega prispevka v strokovni in
znanstveni reviji, zborniku in drugi strokovni publikaciji zbornice pridobi
član ZAPS dve kreditni točki. Če je član ZAPS dobil kreditne točke za aktivno
udeležbo na usposabljanju, ne more dobiti kreditnih točk za objavo vsebinsko
enakovrstnega strokovnega prispevka, in obratno. Za objavo strokovnega
prispevka v knjigi pridobi član ZAPS štiri kreditne točke. Če strokovni
prispevek z enako ali zelo podobno vsebino v obdobju dveh let ponovi enkrat ali
večkrat, pridobi kreditne točke le za prvi strokovni prispevek. Pri soavtorstvu
v revijah se predvideno število točk enakomerno porazdeli med avtorje, pri
čemer se delež z decimalkami zaokroži na celo vrednost.
7. člen
(dodeljevanje kreditnih točk)
(1) O dodelitvi kreditnih točk za pasivno in aktivno
udeležbo na usposabljanju ter objavljene strokovne prispevke odloča pristojna
služba ZAPS.
(2) Usposabljanjem, ki se uvrstijo na seznam, se število
kreditnih točk določi pred uvrstitvijo na seznam.
(3) Članom ZAPS, avtorjem strokovnega prispevka,
objavljenega v strokovni literaturi, pristojna služba ZAPS dodeli in vpiše
kreditne točke po izidu prispevka.
(4) Usposabljanjem, ki niso uvrščena na seznam, in
strokovnim prispevkom, z izjemo prispevkov, objavljenih v reviji zbornice, se
število kreditnih točk določi na podlagi vloge, ki jo član ZAPS vloži na ZAPS.
8. člen
(vloga za dodelitev kreditnih točk)
(1) Vlogi za dodelitev kreditnih točk za pasivno ali
aktivno udeležbo na usposabljanju iz prvega ali drugega odstavka 6. člena tega
splošnega akta (v nadaljnjem besedilu: vloga) je treba priložiti:
-       
program strokovnega usposabljanja,
-       
potrdilo o udeležbi, ki ga izda organizator strokovnega usposabljanja,
-       
dokazilo o aktivni udeležbi (npr. besedilo ali predstavitev prispevka v
tiskani ali elektronski obliki) ali kak drug dokaz.
(2) Vlogi za dodelitev kreditnih točk za objavo
strokovnega prispevka iz tretjega odstavka 6. člena je treba priložiti:
-       
naslovno stran z vsebino strokovne ali znanstvene revije, zbornika,
strokovne publikacije ali knjige,
-       
besedilo strokovnega prispevka.
(3) Vloga za dodelitev kreditnih točk se lahko vloži na
ZAPS najkasneje šest mesecev po opravljenem pasivnem ali aktivnem usposabljanju
ali objavi strokovnega prispevka, vendar najkasneje v letu, v katerem je
potekalo usposabljanje.
(4) ZAPS o priznanju kreditnih točk izda sklep, zoper
katerega je dovoljena pritožba, ki se naslovi na upravni odbor ZAPS.
9. člen
(kreditne točke)
(1) Član ZAPS mora v koledarskem letu zbrati najmanj
šest kreditnih točk s področja poklicnih nalog, ki jih opravlja.
(2) Izpolnjevanje pogojev iz prvega odstavka tega člena
preverja pristojna služba ZAPS vsako leto januarja. Neizpolnjevanje pogojev iz
prvega odstavka tega člena je disciplinska kršitev.
(3) Pristojna služba ZAPS do konca januarja posreduje
disciplinskemu tožilcu ZAPS seznam članov ZAPS, ki v preteklem letu niso zbrali
predpisanega števila kreditnih točk.
(4) Presežne kreditne točke se prenesejo v naslednje
koledarsko leto, veljajo pa še dve leti od dneva vpisa v imenik ZAPS.
(5) Ne glede na določbo prvega odstavka tega člena
velja, da član ZAPS izpolnjuje pogoje glede kreditnih točk, če se stalnega poklicnega
usposabljanja ni mogel udeležiti iz utemeljenih razlogov (daljša bolniška
odsotnost, porodniški dopust ipd.). Utemeljenost razlogov oceni pristojna
služba ZAPS na podlagi pisnega predloga, ki ga lahko član ZAPS vloži najpozneje
do 31. decembra tekočega leta, za katero se zbirajo kreditne točke. Član
ZAPS mora predlogu priložiti dokazila o razlogih za neizpolnjevanje pogojev
glede kreditnih točk.
(6) Ne glede na določbo prvega odstavka tega člena
izpolnjuje pogoje glede kreditnih točk tisti član ZAPS, ki je v koledarskem
letu, za katero je sprejet letni program stalnega poklicnega usposabljanja,
opravil strokovni izpit.
(7) Član ZAPS, ki mu poklicni naziv miruje več kot dve
leti in ga želi aktivirati ali mu je bil poklicni naziv začasno odvzet, mora v
vlogi za aktiviranje statusa dokazati, da je v enem letu pred aktiviranjem
statusa izpolnil pogoj predpisanega števila kreditnih točk v skladu s tem
splošnim aktom.
IV. POTRJEVANJE IN EVIDENTIRANJE STALNEGA POKLICNEGA
USPOSABLJANJA
10. člen
(potrdila o udeležbi na usposabljanjih s seznama)
ZAPS izda udeležencu na usposabljanju ZAPS potrdilo o
udeležbi, ki vsebuje podatek o pridobljenih kreditnih točkah.
11. člen
(evidentiranje stalnega poklicnega usposabljanja)
(1) Kreditne točke vpiše pristojna služba ZAPS v imenik
ZAPS na podlagi evidentirane udeležbe člana ZAPS na usposabljanju s seznama ali
na podlagi sklepa o dodelitvi kreditnih točk, ki jo izda ZAPS.
(2) Članom ZAPS, ki se pasivno udeležijo usposabljanja s
seznama, vpiše pristojna služba ZAPS kreditne točke na podlagi zbirnega seznama
udeležencev in programa usposabljanja, ki ga ZAPS preda organizator
usposabljanja. Članom ZAPS, ki se aktivno udeležijo usposabljanja s seznama,
vpiše pristojna služba ZAPS kreditne točke na podlagi vloge iz prvega odstavka 8.
člena tega splošnega akta in programa usposabljanja, ki ga ZAPS preda
organizator usposabljanja. Organizator usposabljanja priloži zbirnemu seznamu
pasivnih in aktivnih udeležencev liste prisotnosti s podatki o
identifikacijskih številkah članov ZAPS in lastnoročnimi podpisi članov ZAPS.
(3) Kreditne točke, pridobljene s pasivno ali aktivno
udeležbo na usposabljanju, ki ni uvrščeno na seznam, in kreditne točke za
strokovni prispevek vpiše pristojna služba ZAPS v imenik na podlagi sklepa o
dodelitvi kreditnih točk iz četrtega odstavka 8. člena tega splošnega akta.

Splošni akt o stalnem poklicnem usposabljanju
pooblaščenih arhitektov, pooblaščenih krajinskih arhitektov in pooblaščenih
prostorskih načrtovalcev (Uradni list RS, št. 40/18) vsebuje naslednji prehodni in
končno določbo:
»V. PREHODNI IN KONČNA DOLOČBA
12. člen
(letni program za leto
2019)
Letni program iz 3. člena tega splošnega akta za leto 2019
objavi ZAPS na svoji spletni strani do 31. januarja 2019.
13. člen
(začetek zbiranja kreditnih
točk)
Obdobje zbiranja kreditnih točk iz 9. člena tega splošnega
akta se začne s 1. januarjem 2019, pri čemer se upoštevajo tudi kreditne
točke pridobljene na izobraževanjih v letu 2018.
14. člen
(začetek veljavnosti)
Ta splošni akt se objavi v Uradnem listu Republike Slovenije in
začne veljati naslednji dan po objavi.«.

Splošni akt o spremembah Splošnega akta o
stalnem poklicnem usposabljanju pooblaščenih arhitektov, pooblaščenih
krajinskih arhitektov in pooblaščenih prostorskih načrtovalcev (Uradni list RS,
št. 68/19) vsebuje naslednjo končno določbo:
»4. člen
Ta splošni akt se objavi v Uradnem listu Republike Slovenije
in začne veljati naslednji dan po objavi.«.