1. SPLOŠNE DOLOČBE
1. člen
Slovenska akreditacija (v nadaljnjem besedilu: SA) je javni
zavod, ki na način in pod pogoji, ki veljajo za javno službo, v Republiki
Sloveniji opravlja naloge nacionalne akreditacijske službe skladno z Zakonom o
akreditaciji (v nadaljnjem besedilu: zakon) in Sklepom o ustanovitvi javnega
zavoda Slovenska akreditacija (v nadaljnjem besedilu: sklep o ustanovitvi).
2. člen
SA je ustanovila Republika Slovenija, ustanoviteljske pravice
in obveznosti pa izvaja Vlada Republike Slovenije.
Ustanovitelj svoje pravice in obveznosti izvaja tako, da je
zagotovljena taka stopnja neodvisnosti, nepristranosti in integritete, ki
omogoča SA mednarodno primerljivost z drugimi nacionalnimi akreditacijskimi
službami, njeno članstvo v evropskih in mednarodnih organizacijah za
akreditacijo ter pristop in izvajanje sporazumov o medsebojnem priznavanju
akreditacijskih listin in listin, ki jih izdajajo akreditirani organi.
3. člen
SA je vpisana v register pri Okrožnem sodišču v Ljubljani pod
vložno številko 1/33740/00.
4. člen
SA je pravna oseba, ki nastopa v pravnem prometu v okviru
svoje dejavnosti samostojno, z vsemi pravicami in obveznostmi brez omejitev, v
svojem imenu in za svoj račun. SA odgovarja za svoje delo z vsemi sredstvi, s
katerimi razpolaga, vključno s sredstvi iz 26. člena Sklepa o ustanovitvi javnega
zavoda Slovenska akreditacija.
SA se povezuje in sodeluje z drugimi institucijami s področja
tehnične kakovostne infrastrukture v Republiki Sloveniji z namenom skladnega
razvoja teh področij in usklajevanja interesov Republike Slovenije. SA še
posebej sodeluje z: ministrstvi in drugimi državnimi organi, nacionalnimi
institucijami s področja meroslovja, standardizacije, preskušanja in ostalih
dejavnosti ugotavljanja skladnosti ter njihovimi združenji, strokovnimi
združenji s področja svojega delovanja ter visokošolskimi inštitucijami.
Sodelovanje poteka na način, ki ne ogroža neodvisnosti, nepristranosti in
integritete SA, in sicer z aktivno izmenjavo izkušenj, podatkov in obvestil s
področja dela SA ter z udeležbo v skupnih projektih.
SA se vključuje v dejavnost akreditiranja na mednarodni ravni
in se v ta namen povezuje in sklepa sporazume s sorodnimi organizacijami. SA
sodeluje v evropskih in mednarodnih združenjih za akreditacijo in predstavlja
interese Republike Slovenije v njih.
Ustanovitelj odgovarja za obveznosti SA iz naslova
opravljanja nalog iz drugega odstavka 3. člena Zakona o akreditaciji.
2. IME, SEDEŽ IN PEČAT
5. člen
Ime javnega zavoda je: Slovenska akreditacija.
Skrajšano ime je: SA.
Ime javnega zavoda v angleškem jeziku je: Slovenian Accreditation.
Sedež: Ljubljana, Šmartinska 152.
6. člen
Logotip SA je sestavljen iz simbola SA ter izpisa naziva
Slovenska akreditacija, ki ga SA uporablja kot uradni razpoznavni znak
organizacije. Pojavlja se v dveh različicah, s slovenskim in angleškim izpisom
naziva. Simbol SA je navzgor usmerjen enakostraničen trikotnik. Nanj sta delno
položena dva kroga. Manjši krog sega iz trikotnika na njegovi levi stranici,
večji krog pa na spodnji stranici. Po spodnjem delu malega kroga in zgornjem
delu velikega kroga poteka razmaknjena valovnica, ki trikotnik deli na zgornji
in spodnji del. Desno od simbola je z velikimi tiskanimi črkami napis SLOVENSKA
AKREDITACIJA (slovenska različica) oziroma SLOVENIAN ACCREDITATION (angleška
različica) v dveh vrsticah. Logotip SA se lahko uporablja v barvni, črno-beli
ali tonski različici.
Pravila za reprodukcijo in uporabo logotipa SA se podrobneje
določi s splošnim aktom, ki ga sprejme svet.
7. člen
SA ima pečat pravokotne oblike. V pečatu je logotip SA, kjer
je simbol podan s konturo. Če se uporablja več pečatov, morajo biti ti označeni
z zaporednimi številkami.
3. DEJAVNOST
8. člen
SA opravlja dejavnost, kot je opredeljena v 3. členu sklepa o
ustanovitvi:
-       
84.130          – urejanje gospodarskih področij za učinkovitejše
poslovanje,
-       
84.2              – posebne dejavnosti za celotno družbeno
skupnost,
-       
82.990          – drugje nerazvrščene spremljajoče dejavnosti za
poslovanje,
-       
85.590          – drugje nerazvrščeno izobraževanje,
izpopolnjevanje in usposabljanje,
-       
82.300          – organiziranje razstav, sejmov, srečanj,
-       
74.900          – drugje nerazvrščene strokovne in tehnične
dejavnosti,
-       
58.110          – izdajanje knjig,
-       
58.140          – izdajanje revij in druge periodike,
-       
58.190          – drugo založništvo,
-       
18.200          – razmnoževanje posnetih nosilcev zapisa,
-       
74.300          – prevajanje in tolmačenje,
-       
82.190          – fotokopiranje, priprava dokumentov in druge
posamične pisarniške dejavnosti,
-       
62.030          – upravljanje računalniških naprav in sistemov,
-       
63.110          – obdelava podatkov in s tem povezane dejavnosti,
-       
62.010          – računalniško programiranje,
-       
62.090          – druge z informacijsko tehnologijo in
računalniškimi storitvami povezane dejavnosti.
9. člen
V okviru dejavnosti iz prejšnjega člena SA opravlja naslednje
naloge:
1.     
temeljne naloge SA, ki so vezane na akreditacijo:
- 
akreditiranje preskuševalnih in kalibracijskih laboratorijev,
- 
akreditiranje certifikacijskih organov za certificiranje proizvodov,
sistemov vodenja in osebja,
- 
akreditiranje okoljskih preveriteljev (EMAS, angl. Eco Management and
Audit Scheme),
- 
akreditiranje preveriteljev poročil o emisijah toplogrednih plinov,
- 
akreditiranje kontrolnih organov,
- 
izdajanje strokovnih publikacij,
- 
promocija akreditacije;
2.     
druge naloge:
- 
drugo ugotavljanje in potrjevanje usposobljenosti za izvajanje postopkov
ugotavljanja skladnosti, v skladu s posameznimi predpisi, ki določajo
ugotavljanje skladnosti,
- 
svetovanje državni upravi na področju akreditacije in drugega
ugotavljanja ali potrjevanja usposobljenosti za izvajanje postopkov
ugotavljanja skladnosti,
- 
druge naloge, povezane z izvajanjem sistema akreditiranja.
Akreditacijske aktivnosti morajo biti določene v splošnih
aktih SA, ki jih sprejme svet. SA lahko izvaja naloge iz prve alineje 2. točke
prejšnjega odstavka le na pobudo sveta SA ob vzpostavitvi ustrezne sheme preko
ustreznega sektorskega odbora, z udeležbo odbora za akreditacijo v skladu s tem
statutom in s potrditvijo sheme v obliki izdaje potrebnih splošnih aktov, ki
jih sprejme svet SA. Svetovanje državni upravi obsega le sodelovanje z državno
upravo pri določanju postopkov ugotavljanja in potrjevanja usposobljenosti.
4. ORGANIZACIJA
10. člen
Za opravljanje strokovnih del, povezanih z izvajanjem
akreditiranja oziroma drugih postopkov ugotavljanja in potrjevanja
usposobljenosti, SA opravlja naslednje naloge:
-       
vzpostavitev in vzdrževanje sistema akreditiranja,
-       
vzpostavitev in vzdrževanje sistemov drugega ugotavljanja
usposobljenosti organov za ugotavljanje skladnosti, vključno s sistemom
ugotavljanja usposobljenosti organov za ugotavljanje skladnosti skladno s
posameznimi predpisi, ki določajo ugotavljanje skladnosti,
-       
sodelovanje z institucijami v Republiki Sloveniji pri vprašanjih
akreditiranja oziroma ugotavljanja usposobljenosti,
-       
sodelovanje z mednarodnimi institucijami in zastopanje interesov
Republike Slovenije v njih,
-       
usklajevanje sistema akreditiranja SA z mednarodnimi načeli,
-       
izvajanje postopkov akreditiranja in drugega ugotavljanja
usposobljenosti.
11. člen
Dela, ki so nujno potrebna za podporo opravljanja strokovnih
del iz prejšnjega člena, izvajajo delavci, ki so neposredno vezani na
direktorja. Ta dela so predvsem:
-       
administrativno-organizacijske in organizacijsko-tehnične naloge,
-       
finančno poslovanje,
-       
kadrovske zadeve,
-       
pravne naloge,
-       
promocija SA in stiki z javnostjo,
-       
organiziranje izobraževanja.
12. člen
Za opravljanje posameznih nalog lahko direktor določi
posamezne delavce ali pa za njihovo opravljanje ustanovi delovna telesa,
sestavljena iz posameznih delavcev SA.
13. člen
Organizacija dela v SA se podrobneje določi s splošnimi akti,
zlasti pa z aktom o notranji organizaciji in sistemizaciji delovnih mest.
5. ORGANI
14. člen
V skladu s sklepom o ustanovitvi so organi SA:
-       
svet,
-       
direktor in
-       
odbor za akreditacijo.
5.1 Svet
15. člen
Organ upravljanja Slovenske akreditacije je svet, ki šteje
petnajst članov.
Člane sveta imenujejo:
1.     
šest članov ustanovitelj, s področja uporabe akreditacije na reguliranem
področju, na predlog ministrstva, pristojnega za notranji trg,
2.     
enega člana gospodarske zbornice kot predstavnika gospodarstva oziroma
proizvajalcev in izvajalcev storitev,
3.     
tri člane gospodarske zbornice kot predstavnike organov za ugotavljanje
skladnosti,
4.     
enega člana strokovna združenja, ki delujejo na področju akreditiranih
organov za ugotavljanje skladnosti,
5.     
enega člana organizacije potrošnikov kot predstavnika potrošnikov,
6.     
enega člana nevladne okoljevarstvene organizacije, v povezavi z drugim
odstavkom 33. člena Zakona o varstvu okolja (Uradni list RS, št. 39/06 – uradno
prečiščeno besedilo, 49/06 – ZMetD, 66/06 – odl. US, 33/07 – ZPNačrt, 57/08 –
ZFO-1A, 70/08, 108/09, 108/09 – ZPNačrt-A, 48/12, 57/12, 92/13, 56/15 in
102/15),
7.     
dva člana izvolijo delavci Slovenske akreditacije na neposrednih in
tajnih volitvah.
Subjekte, ki imenujejo člane iz druge do šeste točke
prejšnjega odstavka, določi odbor za akreditacijo na podlagi naslednjih meril:
-       
da s svojo dejavnostjo pokriva čim več področij, na katerih delujejo
akreditirani organi;
-       
da ima pridobljen status delovanja v javnem interesu s strani
pristojnega ministrstva, če posamezen subjekt deluje na področju, na katerem
veljavna zakonodaja, ki to področje ureja, omogoča pridobitev statusa delovanja
v javnem interesu.
Odbor za akreditacijo mora subjekte iz prejšnjega odstavka
določiti najmanj 9 mesecev pred iztekom mandata dosedanjim članom sveta.
Direktor v šestih mesecih pred iztekom mandata članov sveta
pozove subjekte iz drugega odstavka 15. člena tega statuta k imenovanju novih
članov sveta.
Volitve predstavnikov delavcev se uredijo v internem aktu
Slovenske akreditacije, ki ga v skladu s predpisi, ki urejajo soupravljanje
delavcev, sprejmejo zaposleni na zboru delavcev.
Predsednika sveta izvolijo člani sveta izmed sebe.
16. člen
Mandat članov sveta je štiri leta.
Po preteku mandata so člani sveta lahko ponovno imenovani
oziroma izvoljeni.
Konstitutivno sejo skliče direktor najkasneje 30 dni po
poteku mandata starim članom, potem ko je imenovanih več kot polovica novih
članov sveta.
Na konstitutivni seji se konstituira svet zavoda in imenuje
predsednik sveta in njegov namestnik.
Članom sveta prične teči mandat z dnem konstituiranja sveta.
17. člen
Svet obravnava in sprejema:
-       
statut s soglasjem z ustanovitelja,
-       
splošne akte o zahtevah za akreditacijo in drugega ugotavljanja in
potrjevanja usposobljenosti,
-       
splošne akte o pravilih postopkov akreditiranja in drugega ugotavljanja
in potrjevanja usposobljenosti,
-       
splošni akt o notranji organizaciji in sistemizaciji delovnih mest s
soglasjem ustanovitelja,
-       
druge splošne akte, če ni s tem statutom določeno, da jih sprejme
direktor,
-       
program razvoja,
-       
letni program dela s soglasjem ustanovitelja,
-       
poročilo o izvajanju letnega programa dela,
-       
finančni načrt in zaključni račun s soglasjem ustanovitelja,
-       
splošni akt o oblikovanju cen storitev s soglasjem ustanovitelja,
-       
merila za nagrajevanje članov sveta in odbora za akreditacijo s
soglasjem ustanovitelja,
-       
odločitve o prizivih,
-       
merila za plačilo članom prizivne komisije, ki niso zaposleni v SA, za
delo v prizivni komisiji.
Splošni akti, ki urejajo organizacijo in delovanje SA,
postopke in zahteve za akreditacijo morajo temeljiti na ustreznih nacionalnih,
evropskih in mednarodnih standardih ter dokumentih evropskih in mednarodnih
organizacij za akreditacijo.
18. člen
Svet imenuje in razrešuje direktorja SA s soglasjem
ustanovitelja, imenuje člane odbora za akreditacijo na predlog direktorja in
opravlja druge naloge, skladne z zakonom in statutom.
Svet imenuje tudi prizivno komisijo, kot strokovni organ, ki
obravnava prizive in predlaga svetu odločitev o utemeljenosti prizivov.
Svet vsako leto poroča ustanovitelju o delu SA.
19. člen
Svet opravlja svoje delo na rednih, izrednih in dopisnih
sejah.
Redne seje se opravijo najmanj dvakrat letno. Vabilo mora
biti članom sveta poslano najmanj 8 dni pred sejo, gradivo pa najmanj 5 dni
pred sejo sveta.
Sklic seje sveta lahko predlaga vsak njegov član, direktor,
predsednik odbora za akreditacijo ali predsednik prizivne komisije. O sklicu
seje odloči predsednik sveta v 8 dneh od prejema pisnega predloga.
Izredna seja se skliče za obravnavanje nujnih primerov, kadar
ni pogojev za sklic redne seje ali na zahtevo vsaj štirih članov sveta ali vsaj
treh članov in direktorja ali na zahtevo predsednika prizivne komisije, in
sicer najkasneje v 14 dneh od prejema take zahteve.
Dopisna seja se izvede praviloma samo za obravnavo tistih
zadev, ki se zaradi nujnosti odločitve ne morejo uvrstiti na redno ali izredno
sejo, ter končno odločitev o tistih zadevah, ki so bile obravnavane že na
kateri od prejšnjih rednih ali izrednih sej.
Svet odloča veljavno, če je na seji navzoča več kot polovica
članov sveta. Odločitve sprejema z večino glasov navzočih članov, razen
statuta, ki se sprejme z dvotretjinsko večino glasov navzočih članov.
20. člen
Člani sveta na prvi seji izmed sebe izvolijo predsednika
sveta in njegovega namestnika. Predsednik sveta sklicuje in vodi seje sveta.
Član sveta, ki je predstavnik ustanovitelja, lahko zahteva
pridobitev soglasja ustanovitelja, k vsem odločitvam sveta, ki vplivajo na
finančne in druge obveznosti ustanovitelja.
O sejah sveta se vodi zapisnik.
21. člen
Svet lahko po potrebi ustanovi komisije ali odbore kot svoja
delovna telesa.
Delovna telesa sveta opravljajo svoje naloge skladno s
poslovniki, ki jih sprejme svet.
22. člen
Posamezni član sveta je lahko odpoklican, če s svojim
ravnanjem škoduje delu in ugledu akreditacije, če deluje v nasprotju z zakonom
ali tem statutom.
Predlog za odpoklic člana poda svet, član sam, predlagatelj
člana oziroma ministrstvo, pristojno za notranji trg, v primeru člana
predstavnika ustanovitelja. O odpoklicu odločajo tisti, ki so člane imenovali
oziroma izvolili. V primeru odpoklica predstavnika delavcev odločajo delavci SA
z neposrednim in tajnim glasovanjem.
Član sveta je lahko odpoklican pred potekom mandata, za
katerega je imenovan, če:
-       
se neopravičeno ne udeleži treh zaporednih sej,
-       
pri svojem delu ne ravna v skladu s predpisi,
-       
ne opravlja svojih nalog oziroma jih ne opravlja strokovno,
-       
zaradi bolezni, daljše odsotnosti ali iz drugih utemeljenih razlogov ne
more več opravljati funkcije v svetu.
Za čas do izteka mandata odpoklicanemu članu se imenuje nov
član.
23. člen
Če članu sveta preneha funkcija pred potekom časa, za
katerega je bil izvoljen oziroma imenovan, se takoj razpišejo nadomestne
volitve oziroma opravijo nadomestna imenovanja.
24. člen
Način dela sveta se podrobneje določi s poslovnikom.
25. člen
Prizivna komisija je strokoven organ sveta, ki na drugi
stopnji obravnava prizive.
Prizivno komisijo sestavlja 10 članov, ki jih imenuje svet.
Svet v prizivno komisijo imenuje 5 članov, ki niso zaposleni
v SA in so registrirani ocenjevalci SA, in 5 članov izmed vodilnih
ocenjevalcev, ki so zaposleni v SA.
Predsednika prizivne komisije in njegovega namestnika imenuje
svet izmed članov prizivne komisije, ki niso zaposleni v SA.
Mandat članov prizivne komisije traja 4 leta. Člani prizivne
komisije so lahko po poteku mandata ponovno imenovani za opravljanje te
funkcije. V primeru predčasnega prenehanja opravljanja funkcije člana prizivne
komisije svet do poteka mandata imenuje nadomestnega člana.
O posameznem prizivu vodi postopek in obravnava priziv senat
prizivne komisije. Senat prizivne komisije sestavljajo trije člani, in sicer:
član senata, ki je hkrati tudi predsednik senata, je predsednik prizivne
komisije oziroma njegov namestnik, en član senata je predstavnik članov
prizivne komisije, ki so zaposleni v SA in en član senata predstavnik članov
prizivne komisije, ki niso zaposleni v SA.
V primerih, ko predsednik prizivne komisije iz razlogov
neodvisnosti do predmeta priziva pri obravnavi posameznega priziva ne sme
sodelovati, ga nadomešča namestnik predsednika prizivne komisije, ki ima za ta
primer enaka pooblastila, naloge in pristojnosti, kot jih ima sicer predsednik
prizivne komisije.
Pri delu senata prizivne komisije vedno sodeluje tudi pravnik
z opravljenim pravniškim državnim izpitom, ki ima izkušnje z akreditacijskimi
postopki v povezavi s slovensko zakonodajo. Njegova naloga je, da skrbi za
zakonitost vodenja postopka in pomaga pri vodenju prizivnega postopka ter po
pooblastilu predsednika senata lahko tudi neposredno postopkovno vodi prizivno
obravnavo, brez pravice glasovanja in vsebinskega odločanja o prizivu.
Predsednik senata prizivne komisije lahko v obravnavo
posameznega priziva vključi tudi zunanje strokovnjake s področja, na katerega
se priziv nanaša. Slednji nimajo pravice glasovanja in vsebinskega odločanja o
prizivu.
Senat prizivne komisije posreduje svetu poročilo o
ugotovljenem dejanskem stanju, strokovnih in pravnih podlagah ter predlog
odločitve o prizivu. Svet predlog odločitve o prizivu:
-       
potrdi ali
-       
ga zavrne in zadevo vrne senatu prizivne komisije v dopolnitev postopka.
Svet sprejme odločitev o prizivu in jo v roku, ki ni daljši
od 90 dni od prejema popolne vloge za priziv, posreduje direktorju SA.
Postopek imenovanja prizivne komisije je določen v Poslovniku
o delu sveta SA. Delo prizivne komisije in plačilo članom senata, ki niso
zaposleni v SA, podrobneje določajo Pravila akreditiranja in Poslovnik o delu
prizivne komisije, ki ga sprejme svet.
5.2 Direktor
26. člen
Direktor organizira in vodi strokovno delo in poslovanje, pri
čemer predstavlja in zastopa SA brez omejitev ter je odgovoren za strokovno
delo in zakonitost dela SA.
Pristojnosti direktorja za izvrševanje nalog iz prejšnjega
odstavka so da:
-       
oblikuje strokovno in poslovno politiko,
-       
svetu predlaga v obravnavo in sprejem splošne akte, programe in druge
dokumente iz prvega odstavka 8. člena sklepa o ustanovitvi in sprejema ukrepe
za njihovo izvajanje,
-       
svetu poroča o opravljenem delu in rezultatih poslovanja,
-       
izvaja sklepe sveta in drugih organov SA,
-       
sprejema odločitve v postopkih akreditiranja in drugega ugotavljanja
oziroma potrjevanja usposobljenosti na prvi stopnji,
-       
odloča o sklepanju in prenehanju delovnega razmerja, razporeja delavce
in izvaja druge pristojnosti s področja delovnih razmerij skladno z zakonom,
kolektivno pogodbo in splošnimi akti SA,
-       
izdaja sklepe, odredbe in druge posamične akte ter imenuje komisije,
delovne skupine in druga delovna telesa za izvedbo posameznih nalog ali za
proučitev posameznih vprašanj,
-       
izvaja pristojnosti s področja disciplinske in odškodninske odgovornosti
delavcev skladno z zakonom in kolektivno pogodbo,
-       
opravlja druge naloge skladno z zakonom, kolektivno pogodbo in splošnimi
akti SA.
27. člen
Direktor je pristojen za sprejem splošnih aktov na naslednjih
področjih:
-       
finančno in blagajniško poslovanje,
-       
javna naročila,
-       
delovna razmerja in varstvo pri delu,
-       
zaupnost podatkov,
-       
interni postopki za izvajanje sistema akreditiranja (sistem kakovosti).
Direktor sprejema splošne akte tudi na področjih, za katere
ga je s sklepom pooblastil svet.
Splošni akti iz pete alineje prvega odstavka tega člena ne
smejo spreminjati pravic ali obveznosti strank SA, ki izhajajo iz zakona,
podzakonskih predpisov in splošnih aktov SA v pristojnosti sveta, ter morajo
biti usklajeni s splošnimi akti, navedenimi v drugem odstavku 17. člena tega
statuta.
28. člen
Za direktorja je lahko imenovan, kdor izpolnjuje naslednje pogoje:
-       
najmanj izobrazba, pridobljena po študijskih programih druge stopnje v
skladu z zakonom, ki ureja visoko šolstvo, oziroma izobrazba, ki ustreza ravni
izobrazbe pridobljene po študijskih programih druge stopnje v skladu z zakonom,
ki ureja visoko šolstvo,
-       
najmanj 10 let delovnih izkušenj, od tega vsaj štiri leta izkušenj z
deli, sorodnimi z dejavnostjo organov za ugotavljanje skladnosti, ali dve leti
izkušenj z delom v akreditacijskem organu,
-       
najmanj dve leti vodstvenih izkušenj,
-       
izkušnje z uporabo mednarodnih standardov s področja akreditiranja,
-       
znanje angleškega jezika, najmanj stopnje B2, po lestvici določeni v
Europass Jezikovni izkaznici Sveta Evrope,
-       
da ni pravnomočno obsojen zaradi naklepnega kaznivega dejanja, ki se
preganja po uradni dolžnosti, in da ni pravnomočno obsojen na nepogojno kazen
zapora v trajanju več kot šest mesecev,
-       
da zoper njega ni vložena pravnomočna obtožnica zaradi naklepnega
kaznivega dejanja, ki se preganja po uradni dolžnosti,
-       
da izpolnjuje druge pogoje, določene z zakonom.
29. člen
Svet izbira direktorja preko javnega razpisa, ki ga objavi
vsaj v enem od javnih glasil Republike Slovenije. Rok za prijavo je 15 dni od
objave. Rok za obravnavo vlog in izbiro je 30 dni. V primeru, da se izbor ne
izvede, se razpis ponovi.
Svet izmed svojih članov imenuje tričlansko komisijo za
odpiranje in obravnavo prispelih vlog.
Svet opravi z vsakim kandidatom, ki izpolnjuje razpisane
pogoje, razgovor.
Svet o izboru obvesti kandidate v roku 7 dni od sprejema
odločitve.
30. člen
Mandat direktorja traja 5 let in je po izteku mandata lahko
ponovno imenovan. Direktor je imenovan in razrešen pod pogoji in po postopku,
ki jih določa zakon, sklep o ustanovitvi in ta statut.
Če nov direktor ni imenovan do poteka mandata starega
direktorja, opravlja v vmesnem času naloge direktorja oseba, ki jo imenuje svet
z mandatom, ki ni daljši od enega leta. V tem času je svet dolžan izpeljati
ponoven javni razpis za direktorja.
5.3 Odbor za akreditacijo
31. člen
Strokovno delo SA usmerja odbor za akreditacijo, ki lahko
šteje največ šestnajst članov.
Odbor za akreditacijo ima predvsem naslednje pristojnosti
oziroma naloge:
-       
sprejema potrebne strokovne razlage zahtev in postopkov akreditiranja,
-       
sprejema potrebne strokovne razlagalne (interpretacijske) dokumente v
smislu prejšnje alineje,
-       
usklajuje strokovne podlage in razlage s prakso v tujini,
-       
na pobudo direktorja ali sveta posreduje mnenja o strokovnih vprašanjih
sistema akreditiranja oziroma izvajanja akreditacijskih postopkov,
-       
usklajuje delo sektorskih odborov.
32. člen
Odbor za akreditacijo sestavljajo zaposleni v SA, ki so
odgovorni za posamezna področja akreditiranja, področni sekretar, zunanji
strokovnjaki in uporabniki z vseh področij akreditiranja ter predstavnik
ocenjevalcev.
Sestava odbora za akreditacijo mora omogočati udeležbo
strokovnjakov zainteresiranih strani za sistem akreditiranja v Republiki
Sloveniji tako, da noben izmed interesov ne more prevladati.
Direktor in delavci SA, odgovorni za posamezna področja
akreditiranja, so člani odbora za akreditacijo po funkciji. Ostale člane odbora
za akreditacijo imenuje svet.
33. člen
Mandat članov odbora za akreditacijo, ki jih imenuje svet,
traja štiri leta in so po preteku mandata lahko ponovno imenovani.
Predsednika odbora za akreditacijo izvolijo člani odbora
izmed sebe, pri čemer direktor SA ne more biti izvoljen za predsednika.
34. člen
Odbor za akreditacijo lahko za pripravljanje strokovno
tehničnih podlag za delovanje sistema akreditiranja na specifičnih strokovnih
področjih ustanovi sektorske odbore (v nadaljnjem besedilu: SO). Praviloma se
SO ustanovijo začasno na podlagi ugotovljene potrebe za izvedbo posameznih
nalog. SO se organizirajo kot pododbori odbora za akreditacijo.
V okviru SO se lahko po potrebi oblikujejo sektorski
pododbori za posamezna še bolj specifična področja.
SO vodijo delavci SA, odgovorni za posamezno strokovno
področje. Sestava SO mora omogočati udeležbo neodvisnih strokovnjakov in
strokovnjakov zainteresiranih strani za sistem akreditiranja na določenem
specifičnem strokovnem področju v Republiki Sloveniji tako, da noben izmed
interesov ne more prevladati. Člane SO imenuje odbor za akreditacijo.
35. člen
Odbor za akreditacijo je sklepčen, če je na seji navzoča več
kot polovica njegovih članov, pri čemer mora biti na seji navzoča več kot
polovica vseh članov odbora, ki niso delavci SA.
Odbor za akreditacijo sprejema odločitve s konsenzom, kar
pomeni, da nobeden od udeležencev nima utemeljenega nasprotovanja glede
posameznega bistvenega dela predloga. V kolikor po izčrpni razpravi in razgrnitvi
argumentov z obeh strani ni možno doseči konsenza, gre pa za zadevo o kateri se
je potrebno odločiti, potem se o zadevi glasuje. Odločitev je sprejeta, v
kolikor za njo glasuje več kot dve tretjini vseh navzočih članov odbora.
36. člen
Način ustanovitve odbora za akreditacijo in način njegovega
delovanja, imenovanje članov in delo SO se podrobneje določijo s poslovnikom
odbora za akreditacijo.
6. DELOVNA REZMERJA
37. člen
Za urejanje delovnih razmerij v SA se uporabljajo določbe
zakona, ki ureja delovna razmerja, in predpisi, ki urejajo položaj in plače
zaposlenih v javnem sektorju ter določbe normativnega dela Kolektivne pogodbe
za raziskovalno dejavnost.
7. ZASTOPANJE
38. člen
SA zastopa in predstavlja direktor, ki v imenu in za račun SA
sklepa pogodbe in opravlja druga pravna dejanja.
Pri prevzemanju obveznosti, ki so skladne s poslovno in
strokovno politiko, ter s programskimi dokumenti SA, direktor nima omejitev.
Direktor lahko v mejah svojih pooblastil za zastopanje v
posameznih zadevah oziroma na posameznih področjih pooblasti drugo osebo, ki
tega pooblastila ne more prenesti naprej. Direktor lahko z začasnim ali s
trajnim pooblastilom določi osebo, ki je pooblaščena za zastopanje SA v njegovi
odsotnosti.
8. SREDSTVA ZA DELO
39. člen
SA pridobiva sredstva za svoje delo:
-       
iz proračuna Republike Slovenije,
-       
s plačili za storitve,
-       
iz drugih virov.
Iz drugih virov lahko SA pridobiva sredstva le s soglasjem
Vlade Republike Slovenije.
Računovodsko vodenje prilivov in porabe sredstev za sredstva
iz proračuna oziroma drugih javnofinančnih sredstev ter od izvajanja storitev
na trgu se vodi ločeno, tako da je zagotovljena preglednost prilivov in
namenskost porabe sredstev.
O razpolaganju s presežkom prihodkov nad odhodki in o kritju
primanjkljaja odloča ustanovitelj. Primanjkljaja, ki nastane pri izvajanju
dejavnosti za trg, ustanovitelj ne krije.
9. ZAUPNOST DELA
40. člen
Delo SA je javno.
Javnosti so dostopne vse informacije o njenem delu, z izjemo
tistih podatkov oziroma dokumentov, ki so v skladu z akreditacijskimi pravili
opredeljeni kot podatki zaupne narave in imajo naravo poslovne skrivnosti ali
so izrecno opredeljeni kot državna, vojaška, poslovna, strokovna ali druga
tajnost ter vsi podatki, ki so varovani v skladu s predpisi o varovanju osebnih
podatkov.
10. ZAUPNOST DOLOČENIH PODATKOV
41. člen
Kot zaupni se štejejo in obravnavajo vsi podatki, ki jih SA
dobi od strank ali o strankah v postopkih akreditiranja, razen podatkov, kateri
so akreditirani organi in o obsegih podeljenih akreditacij. Zaupni podatki
veljajo kot poslovna skrivnost in ne smejo biti posredovani tretjim osebam brez
pisnega soglasja stranke, razen če je obveznost posredovanja podatkov določena
z zakonom ali na zakonu temelječim predpisom.
Poleg podatkov iz prejšnjega odstavka so zaupni tudi tisti
podatki, ki so izrecno opredeljeni kot državna, vojaška, poslovna, strokovna
ali druga tajnost. Zaupnost lahko opredeljuje zakon, podzakonski predpisi,
splošni akt SA ali pogodba.
Prav tako se kot zaupni štejejo vsi podatki, ki so varovani po
predpisih, ki urejajo varstvo osebnih podatkov.
Delavci in člani organov SA so dolžni varovati zaupne
podatke, s katerimi se seznanijo pri svojem delu. Posredovanje zaupnih podatkov
nepooblaščenim osebam predstavlja hujšo kršitev delovne obveznosti delavca,
storilec pa za posledice takega dejanja nosi odgovornost.
11. SOUPRAVLJANJE DELAVCEV IN SINDIKALNA DEJAVNOST
42. člen
Delavci SA uresničujejo svojo pravico do soupravljanja
skladno s predpisi o soupravljanju delavcev in kolektivno pogodbo.
43. člen
SA je dolžna omogočiti delovanje reprezentativnih sindikatov
s tem, da jim zagotavlja pogoje za opravljanje sindikalne dejavnosti po vsebini
in obsegu, ki ga določata zakon in kolektivna pogodba.
12. KONČNA DOLOČBA
44. člen
Ta statut začne veljati, ko da nanj soglasje Vlada Republike
Slovenije.
45. člen
Z dnem uveljavitve tega statuta preneha veljati Statut
javnega zavoda Slovenska akreditacija (Uradni list RS, št. 63/02 in
136/04).
Ljubljana, dne
8. septembra 2016
Predsednica sveta
mag. Irena Možek Grgurevič l.r.
Vlada Republike Slovenije je dala soglasje k statutu s
sklepom štev. 01403-38/2016/3 z dne 4. 10. 2016.