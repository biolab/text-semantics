1. člen
Ta pravilnik določa prepovedane droge, psihoaktivna zdravila
ter druge psihoaktivne snovi in njihove presnovke (v nadaljnjem besedilu:
psihoaktivne snovi), pod vplivom katerih voznik ne sme voziti vozila v cestnem
prometu ter pogoje, pod katerimi voznik, ki v procesu zdravljenja uporablja
psihoaktivne snovi, lahko vozi vozilo.
2. člen
Psihoaktivne snovi so: 
-       
zdravila, ki so v skladu s predpisi o označevanju zdravil označena s
polnim trikotnikom v rdeči barvi (trigonik – absolutna prepoved upravljanja
vozil), 
-       
zdravila, ki so v skladu s predpisi o označevanju zdravil označena s
praznim trikotnikom v barvi teksta (trigonik – relativna prepoved upravljanja
vozil), 
-       
prepovedane droge iz I., II. in III. skupine prepovedanih drog, ki jih
določa predpis, ki ureja razvrstitev prepovedanih drog.
3. člen
Voznik, ki se zdravi od prepovedanih drog v programu
zdravljenja odvisnosti od prepovedanih drog s substitucijsko terapijo pri izvajalcu
zdravstvene dejavnosti v skladu s predpisi, ki urejajo zdravljenje odvisnosti
od prepovedanih drog, z zdravili iz prve ali druge alinee prejšnjega člena, ki
vsebujejo prepovedane droge iz tretje alinee prejšnjega člena, ki so v skladu s
predpisi o zdravilih na trgu v Republiki Sloveniji, lahko vozi vozilo, če je
njegova sposobnost za vožnjo ugotovljena na kontrolnem zdravstvenem pregledu v
skladu s predpisi, ki urejajo ugotavljanje zdravstvene zmožnosti voznikov.
4. člen
Voznik, ki se zdravi z zdravili iz druge alinee 2. člena tega
pravilnika ali prepovedanimi drogami iz tretje alinee 2. člena tega pravilnika,
če so sestavina zdravil, ki so v skladu s predpisi o zdravilih na trgu v
Republiki Sloveniji, lahko vozi vozilo pod naslednjimi pogoji: 
-       
če mu zdravnik, ki mu je zdravilo predpisal, vožnjo dovoli, kar se
posebej navede v njegovi zdravstveni dokumentaciji, 
-       
če zdravilo uporablja v skladu z navodilom za uporabo zdravila in
pisnimi navodili zdravnika.
5. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-75/2011
Ljubljana, dne 30. septembra 2011
EVA 2011-2711-0029
Dorijan Marušič l.r.
Minister
za zdravje