Zaradi suma, da so ob tem nastale negativne posledice, se:
1.     
Preuči ustreznost sistemske ureditve poslovodstva DUTB tako z vidika
normativne ustreznosti kot z vidika dejanskega izvrševanja pooblastil organov
DUTB (upravni odbor in Vlada kot skupščina) pri sprejemanju domnevno protipravnih
ali negospodarnih odločitev. Ugotovi se, ali so bile v tem obdobju sprejete
negospodarne odločitve, ali je bil kršen pravni red, dobra bančna praksa in ali
so se dogajali protipravni posredni ali neposredni vplivi pri posameznih
odločitvah DUTB ter pri odločitvah pri vzpostavitvi pogojev za delovanje DUTB
od 6. 2. 2009.
2.     
Preuči ustreznost sistemske ureditve prenašanja terjatev ali drugega
premoženja na DUTB tako z vidika normativne ustreznosti kot z vidika
gospodarnosti in pravilnosti dejanskega izvrševanja pooblastil organov DUTB
(upravni odbor in Vlada kot skupščina) vključno s preučitvijo vloge ter
pravilnosti in gospodarnosti ravnanja bank pri tem. Za preiskavo vloge in
ravnanja v bankah je izkazan javni interes, saj so bile vse štiri banke (NLB,
NKBM, Abanka in Banka Celje) s strani države deležne posebne ugodnosti ukrepov
za krepitev njihove stabilnosti, kar jim prinaša tržno prednost ter tveganje za
javne finance. DUTB je prevzem nedonosnih terjatev od štirih bank, v neposredni
ali posredni večinski državni lasti, financirala s štirimi izdajami obveznic v
skupni nominalni vrednosti 1.563,2 milijona eurov. Tržna vrednost sredstev je
bila bistveno nižja od prenosne vrednosti, razlika med obema pa predstavlja
državno pomoč, ki jo je zagotovila DUTB. Vse štiri banke so bile tudi
dokapitalizirane s strani države iz javnih sredstev. Skupna bruto vrednost
prenesenih terjatev na DUTB je znašala 4,9 milijarde eurov. Prenosna vrednost
je znašala 1.569,5 milijona eurov. Za konsolidacijo izpostavljenosti in
zagotovitev učinkovitejšega upravljanja sredstev je DUTB prav tako odkupila
terjatve od Probanke in Factor banke ter kasneje tudi izvedla njuno pripojitev,
kar je med drugim predstavljalo vzrok za dokapitalizacijo DUTB v višini 50
milijonov eurov iz javnih sredstev. Država je že pred tem iz javnih sredstev
dokapitalizirala tudi Probanko in Factor banko. Preiskovalna komisija naj
ugotovi ustreznost poteka vseh postopkov in odločitev v zvezi s prenosom
terjatev ali drugega premoženja na DUTB ter preveri, če so bile pri tem
sprejete protipravne ali negospodarne odločitve.
3.     
Ugotovi potek in stanje pri prenosu terjatev ali drugega premoženja med
letoma 2013 in 2015, kdo so bili ključni odločevalci pri teh prenosih, kakšni
so bili kriteriji in merila za določitev terjatev in njihove vrednosti, ali so
se kriteriji upoštevali ter po kakšni ceni so banke DUTB zaračunavale prenešene
terjatve. Ugotovi in preveri se metodologijo DUTB za posamično vrednotenje
posameznih kategorij sredstev (posojil, nepremičnin in lastniških deležev), ki
jo je DUTB pripravila v prvi polovici leta 2014. Pridobi in preveri se
ustreznost vseh notranjih revizij in analiz, preveri se izbor, primernost in
delo zunanjih svetovalcev DUTB, ki so sodelovali pri postopku vrednotenj,
preveri se dokumentacijo in sam postopek odločanja ter ugotovi ustreznost
postopkov revidiranja izbrane metodologije vrednotenj.
4.     
Preuči vlogo, delovanje in način sodelovanja Banke Slovenije kot
regulatorja bančnega sistema, ali je pri prenosu terjatev in drugega premoženja
ravnala v skladu s pravnim redom in dobro bančno prakso ter potek odločanja
Banke Slovenije v zvezi s prenosom terjatev in izborom metodologije prenosa.
Ugotovi se, kdo so bile ključne osebe, ki so sodelovale pri prenosu, preveri se
vso zadevno dokumentacijo Banke Slovenije ter sodelovanje z Evropsko komisijo v
zvezi s prenosom terjatev ali drugega premoženja. Ugotovi se tudi, ali je
regulator svojo vlogo opravljal neodvisno in v skladu z zakonodajo.
5.     
Preveri skrbnost DUTB pri upravljanju in revidiranju terjatev, preveri
se upravljavsko politiko DUTB s terjatvami, nepremičninami, vrednostnimi
papirji in drugim premoženjem od začetka delovanja DUTB. Preveri se kreditne
mape, prenesene na DUTB, in vrednosti terjatev ter ugotovi, ali je DUTB pri
rednem poslovanju in upravljanju s terjatvami ravnala strokovno, neodvisno, v
skladu z veljavno zakonodajo in drugimi predpisi. Poslovanje bank, iz katerih
so bile na DUTB prenesene kreditne mape, je pripeljalo do njihove
dokapitalizacije iz javnih sredstev. Kreditne mape, prenesene na DUTB, izhajajo
iz tveganih postavk, za katere je država z njihovim prenosom na DUTB prevzela
velika finančna tveganja za javna sredstva. Od gospodarnosti razpolaganja
oziroma upravljanja z njimi je odvisen tudi uspeh zmanjšanja negativnih posledic
za javna sredstva, kar utemeljuje obstoj javnega interesa za njihovo
preveritev.
6.     
Preveri ustreznost postopkov prodaje in preprodaje terjatev in drugega
premoženja ter zasledovanje ključnih ciljev DUTB. Ugotovi se, ali so kupci
nekaterih terjatev ali drugega premoženja tudi povezani s prvotnimi dolžniki,
koliko terjatev so po diskontnih cenah odkupili prvotni dolžniki. Preiskovalna
komisija naj ugotovi, po kolikšnih vrednostih in s kakšnimi diskonti je DUTB
prodajala ali preprodajala terjatve in drugo premoženje. Ugotovi se, ali je
DUTB zagotovila najvišjo mogočo raven konkurence med ponudniki, ali je
vzpostavila enaka pravila za vse ponudnike, ali so bili vsi potencialni
ponudniki dejansko enakopravno obravnavani ter ali je DUTB s samim načinom vodenja
prodajnega postopka vplivala tudi na končno prodajno ceno.
7.     
Ugotovi, na kakšen način in po katerih merilih je DUTB preverjala kupce
terjatev z namenom, da teh terjatev ne bi prodali prvotnim dolžnikom ali pa s
temi dolžniki posredno ali neposredno povezanim osebam in družbam. Preveri se,
ali so bili postopki preverjanja kupcev v skladu s slovenskim pravnim redom in
mednarodnimi standardi.
8.     
Ugotovi ustreznost postopkov pri preverjanju izvora denarja, namenjenega
za nakup premoženja DUTB, in s tem povezanih tveganj s področij, ki jih ureja
Zakon o preprečevanju pranja denarja in financiranju terorizma (ZPPDFT in
ZPPDFT-1).
9.     
Ugotovi skladnost svetovalnih pogodb, ki jih je DUTB sklepala s
fizičnimi in pravnimi osebami, z internimi akti ter preveri skladnost z zakonodajo
in drugimi predpisi. Preiskovalna komisija naj ugotovi, kolikšna je skupna
vrednost vseh svetovalnih pogodb in s katerimi osebami oziroma pravnimi
subjekti so se svetovalne pogodbe sklenile.
10.  
Ugotovi razloge za pripojitev Factor banke in Probanke DUTB, s čimer je
prišlo tudi do znatnih finančnih posledic za javna finančna sredstva. Preveri
se pravilnost, gospodarnost in smotrnost postopkov pripojitve.
11.  
Ugotovi vpliv nosilcev javnih funkcij na upravljanje in poslovanje DUTB,
preveri se vlogo Vlade pri plačni in kadrovski politiki DUTB. Preiskovalna
komisija naj ugotovi, ali je Vlada kot skupščina sledila vsem predpisom in
smernicam glede prejemkov vodilnih v družbah v večinski državni lasti in ali je
jasno opredelila merila za dodatke.
Namen parlamentarne preiskave:
DUTB je bila ustanovljena marca 2013 kot družba v državni
lasti. Zakonska podlaga za ustanovitev DUTB je bila podana z Zakonom o ukrepih
Republike Slovenije za krepitev stabilnosti bank (ZUKSB), ki je bil sprejet v
Državnem zboru 23. oktobra 2012. Naloga DUTB je pomagati pri prestrukturiranju
bank sistemskega pomena, ki so se znašle v hudih solventnostih in likvidnostnih
težavah. Med njimi je Vlada do konca leta 2013 dokapitalizirala dve največji
banki, ki sta znaten del svojih slabih terjatev prenesli na DUTB. DUTB je v
skladu s pogodbami o prenosu nedonosnih terjatev med DUTB in bankami v
upravljanje prevzela več sto terjatev. Nominalna vrednost terjatev, prenesenih
z NLB, je znašala 2,28 milijarde eurov, nominalna vrednost terjatev, prenesenih
z NKBM, pa 1,22 milijarde eurov, kar je skupno naneslo 3,5 milijarde eurov. Od
Abanke in Banke Celje pa je DUTB terjatve prevzela konec leta 2014. DUTB je po
odločitvi Vlade prav tako odkupila terjatve od Probanke in Factor banke. Skupna
bruto vrednost prenesenih slabih terjatev na DUTB je znašala 4,9 milijarde
eurov. Prenosna vrednost je bila 1.569,5 milijona eurov.
Vse banke, ki so bile s strani države deležne posebne
ugodnosti ukrepov za krepitev njihove stabilnosti po ZUKSB, so bile deležne
tudi koristi dokapitalizacij iz javnih sredstev. DUTB je bila ustanovljena z
namenom upravljanja slabih terjatev ter zmanjšanja povzročene škode v bančnem
sektorju v obliki negativnih finančnih učinkov na javna sredstva. Namen
parlamentarne preiskave je ugotoviti, ali obstajajo pri načinu delovanja DUTB
ter njeni normativni ureditvi nepravilnosti ter ali so bile pri tem sprejete
protipravne ali negospodarne odločitve take vrste, ki od zakonodajalca
zahtevajo ukrepanje s sprejemom odločitev iz njegove pristojnosti.
Za ta namen je potrebna preveritev odločitev, ki so
pripeljale k vzpostavitvi pogojev za delovanje DUTB in preveritev odločitev
organov DUTB pri njenem vodenju. Podrobno se pregleda prenos terjatev in
drugega premoženja iz bank na DUTB, kdo je pri teh prenosih sprejemal
odločitve, preveri se kriterije in merila za določitev terjatev in njihove
vrednosti, preveri se, ali so se ti kriteriji upoštevali ter po kakšni ceni so
banke DUTB zaračunavale prenesene terjatve. Preveri se metodologijo DUTB za
posamično vrednotenje posameznih kategorij sredstev. Preveri se ustreznost vseh
notranjih revizij in analiz, izbor in delo zunanjih svetovalcev DUTB, ki so
sodelovali pri postopku vrednotenj, preveri se dokumentacijo, postopek
odločanja ter ugotovi ustreznost postopkov revidiranja izbrane metodologije
vrednotenj. Preuči se vlogo, delovanje in način sodelovanja Banke Slovenije v
zvezi z ukrepi za krepitev stabilnosti bank ter delovanje DUTB. Preveri se
upravljavsko politiko DUTB s premoženjem. Preveri se kreditne mape, prenesene
na DUTB, in vrednosti terjatev ter ugotovi, ali je DUTB pri rednem poslovanju
in upravljanju s terjatvami ravnala strokovno, neodvisno, v skladu veljavno
zakonodajo in drugimi predpisi. Razišče se povezanost kupcev premoženja s
prvotnimi dolžniki ter koliko terjatev so po diskontnih cenah odkupili prvotni
dolžniki. Ugotovi se, ali je DUTB preverjala kupce terjatev z namenom, da teh
terjatev ne bi prodali prvotnim dolžnikom ali povezanim osebam ali družbam.
Ugotovi se, ali je DUTB zagotovila najvišjo mogočo raven konkurence med
ponudniki. Ugotovi se ustreznost postopkov pri preverjanju izvora denarja,
namenjenega za nakup premoženja DUTB, in s tem povezanih tveganj s področij, ki
jih ureja Zakon o preprečevanju pranja denarja in financiranju terorizma.
Preveri se pravilnost in gospodarnost ravnanja pri sklepanju svetovalnih
pogodb, ki jih je DUTB sklepala s fizičnimi in pravnimi osebami. Preveri se
pravilnost, gospodarnost in smotrnost postopkov pripojitve Probanke in Factor
banke. Ugotovi se vpliv nosilcev javnih funkcij na upravljanje in poslovanje
DUTB, preveri se vlogo Vlade pri plačni in kadrovski politiki DUTB.
Preiskovalna komisija naj ugotovi, ali je Vlada kot skupščina sledila vsem
predpisom in smernicam glede prejemkov vodilnih v družbah v večinski državni
lasti in ali je jasno opredelila merila za dodatke.
Namen parlamentarne preiskave je podati odgovor na vprašanje,
ali normativna ureditev in dejansko sprejemanje odločitev z vplivom na
delovanje DUTB, ki je bila ustanovljena izključno z namenom prenosa slabih
terjatev iz slovenskih bank, kot enega izmed ključnih elementov sanacije razmer
v slovenskem bančnem sistemu, odpira sistemska tveganja za javna sredstva in
posledično celoten finančni sistem Republike Slovenije.
V javnem prostoru, predvsem pa znotraj institucij Republike
Slovenije, se je postavilo več trditev, zaradi katerih se je vzpostavil razumen
dvom o načinu upravljanja in delovanja DUTB. Komisija za nadzor javnih financ
(KNJF) Državnega zbora je v več mandatih večkrat obravnavala različne tematike,
vezane na upravljanje in delovanje DUTB, prav tako so večkratni nadzori nad
DUTB, ki jih je izvedlo Računsko sodišče, izpostavili nekatere sistemske
nedorečenosti. Vpletenost zakonodajne oblasti in Računskega sodišča v
razjasnjevanje okoliščin, znotraj katerih je upravljana in deluje DUTB,
vzpostavlja tezo, da je DUTB dejansko lahko sistemsko tveganje in da se
vprašanja, vezana na to pravno osebo, ne postavljajo naključno, temveč dovolj
sistematično in v časovno tako konsistentnem obdobju, da lahko govorimo o
stabilnem zaznavanju sistemskega tveganja v delovanju in upravljanju DUTB.
Posledice realizacije takšnega sistemskega tveganja bi lahko
imele nepopravljive učinke na institucionalno stabilnost ter nadaljnji razvoj
slovenskega gospodarstva in bančništva. To vprašanje je vezano na teme, odprte
na institucionalni ravni, ki bodo predstavljene v nadaljevanju. Upoštevajoč
spoznanja različnih KNJF v različnih mandatih in mnenja Računskega sodišča ter
morebitnih sistemskih tveganj, vezanih na DUTB, je mogoče dati popoln odgovor
na vprašanje, ali je DUTB lahko nosilec visokega sistemskega tveganja, samo v
okviru preiskovalne komisije. Le ta lahko sistematično in celovito preišče
vprašanja, vezana na upravljanje in delovanje DUTB, ki so se odprla v javnem
prostoru in institucionalnemu okviru.
Obseg preiskave:
Preiskava naj zajame pregled celotne dokumentacije, vezane na
postavitve cene prodanih terjatev in vseh postopkov prodaje, tudi tistih, ki se
niso realizirale, ter dokumentacijo, iz katere bo razvidno, ali je bil končni
kupec terjatev originalni dolžnik oziroma z njim povezana oseba. Poleg tega naj
preiskava pregleda dokumentacijo, vezano na prenos slabih terjatev z bank na
DUTB. Preiskava mora v cilju ugotovitev o morebitni koruptivnosti pregledati
tudi vso dokumentacijo, ki je vezana na relacijo Vlada in drugi institucionalni
deležniki do DUTB ter dokumente, vezane na odnose med vsemi pravnimi in
fizičnimi subjekti. Preiskava zajema dokumentacijo Banke Slovenije, upoštevajoč
dokumente in priporočila Evropske komisije, Evropske centralne banke ter
Mednarodnega denarnega sklada. Prav tako preiskava zajema pregled vseh revizij
Računskega sodišča do DUTB. Za potrebe učinkovite preiskave je potrebno
pregledati dokumentacijo zaključenih in odprtih postopkov v okviru
kriminalističnih preiskav. Potrebno bo preiskati tudi celotno dokumentacijo,
vezano na poslovanje med DUTB in svetovalnimi družbami, ter dokumentacijo,
vezano na kadrovanje, plačno politiko in nagrajevanje v DUTB. Preiskava mora
identificirati politično odgovornost za že razkrite nepravilnosti ali pa tiste,
ki v teku preiskave še bodo zaznane pri upravljanju in delovanju DUTB. 
Preiskava naj se osredotoči na časovno obdobje od 6. 2. 2009
do dneva odreditve predmetne parlamentarne preiskave. 
Št. 020-02/18-49/9
Ljubljana, dne 30. januarja 2019
EPA 343-VIII
Državni zbor
Republike Slovenije
mag. Dejan Židan
l.r. predsednik