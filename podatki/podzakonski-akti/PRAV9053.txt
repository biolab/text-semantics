1. člen
(1) Ta pravilnik določa prepovedi ravnanj, ki ogrožajo
življenjske procese netopirjev zavarovanih vrst v Ajdovski jami pri Nemški vasi
in v neposredni okolici južnih vhodov v to jamo.
(2) Zavarovane vrste netopirjev iz prejšnjega odstavka so: južni
podkovnjak (Rhinolophus euryale), ki ima v jami porodniške kolonije, mali
podkovnjak (Rhinolophus hipposideros), veliki podkovnjak (Rhinolophus
ferrumequinum), širokouhi netopir (Barbastella barbastellus) in vse vrste netopirjev
iz rodu Myotis sp.
2. člen
(1) V Ajdovsko jamo pri Nemški vasi (Register naravnih
vrednot, identifikacijska številka: 40417; v nadaljnjem besedilu: jama) je
prepovedan vstop v obdobju od 15. aprila do 31. oktobra.
(2) Ne glede na prepoved iz prejšnjega odstavka je zaradi znanstveno
raziskovalnega dela dovoljen vstop v jamo na podlagi dovoljenja Agencije
Republike Slovenije za okolje, izdanega na podlagi predpisov, ki urejajo
ohranjanje narave.
(3) V postopku izdaje dovoljenja iz prejšnjega odstavka sodeluje
Zavod Republike Slovenije za varstvo narave (v nadaljnjem besedilu: zavod) z
mnenjem.
(4) Ne glede na prepoved iz prvega odstavka tega člena lahko vstopajo
v jamo osebe, ki spremljajo stanje netopirjev zavarovanih vrst in osebe, ki
izvajajo naloge iz 3. člena tega pravilnika.
(5) V neposredni okolici južnega vhoda v jamo, v pasu 15 m,
ki zajema plato pred vhodom v jamo in del travnika, je prepovedano izvajati
prireditve in prirejati javne shode.
3. člen
(1) Zavod izvaja naslednje naloge varstva na podlagi tega pravilnika:
-       
izvaja nadzor vstopa v jamo;
-       
terminsko usklajuje dovoljen vstop oseb v jamo v obdobju iz prvega
odstavka prejšnjega člena in ga nadzira;
-       
skrbi za vzdrževanje jamske infrastrukture za nadzor vstopa v jamo
(vrata in ključavnica);
-       
vodi vpisno knjigo oseb, ki vstopajo v jamo, pri čemer se za obdobje iz
prvega odstavka prejšnjega člena navede tudi številka dovoljenja iz drugega
odstavka prejšnjega člena ali razlog za vstop iz četrtega odstavka prejšnjega
člena;
-       
skrbi za ohranitev jame, jamskega živega sveta in jamskega inventarja;
-       
skrbi za spoštovanje predpisanih varstvenih režimov.
(2) Zavod izvaja naloge varstva iz prejšnjega odstavka do
podelitve skrbništva ali koncesije za rabo jame skladno s predpisi, ki urejajo
ohranjanje narave.
4. člen
Ta pravilnik začne veljati naslednji dan po objavi v Uradnem listu
Republike Slovenije in velja eno leto.
Št. 35602-30/2007/10
Ljubljana, dne 8. maja 2008
EVA 2008-2511-0110
Janez Podobnik l.r.
Minister
za okolje in prostor