1
Za kulturni spomenik državnega pomena se razglasi enoto
dediščine:
– Sladka Gora – Cerkev Matere božje (EŠD 651).
Enota ima zaradi kulturnih, krajinskih,
umetnostno-arhitekturnih in drugih izjemnih lastnosti poseben pomen za
Republiko Slovenijo. Zato jo razglašamo za kulturni spomenik državnega pomena z
lastnostmi umetnostnega in arhitekturnega spomenika.
2
Lastnosti, ki utemeljujejo razglasitev za spomenik državnega
pomena:
Župnijska cerkev sv. Marije in sv. Marjete na Sladki Gori,
zgrajena med leti 1744 do 1754, je celostno zasnovana, izvedena in v celoti
ohranjena baročna sakralna stavba, ki s svojo dominantno lego na izpostavljenem
obzidanem platoju obvladuje lokalno okolje. Cerkev je najbogatejši primer
štajerske baročne arhitekture centralnega tipa. Izredno slikovita, vzvalovana
zunanjost je ena najlepših na Štajerskem. Notranjščina je ena od kvalitetnejših
baročnih cerkvenih ansamblov na Slovenskem. Zasnova prostorskega oblikovanja
omogoča popolno sožitje arhitekture s cerkveno opremo in iluzionistično
poslikavo F. Jelovška. Cerkev na Sladki Gori je celostni spomenik baročne
umetnosti.
3
Spomenik obsega zemljišče,
parcelno številko *50, k.o. Sladka Gora. Meja spomenika je določena na
katastrskem načrtu v merilu 1: 2880 z dne 9. 9. 2003 in vrisana na temeljnem
topografskem načrtu v merilu 1: 5000. Meja vplivnega območja je vrisana na
temeljnem topografskem načrtu v merilu 1: 5000. Izvirnika načrtov hranita
Ministrstvo za kulturo – Uprava Republike Slovenije za kulturno dediščino in
Zavod za varstvo kulturne dediščine Slovenije (v nadaljevanju: zavod).
4
Za spomenik velja varstveni režim, ki določa:
-       
varovanje kulturnih, arhitekturnih, krajinskih, likovnih vrednot v
celoti, v njihovi izvirnosti in neokrnjenosti,
-       
prepoved predelav vseh likovnih in tehničnih prvin stavbe, ki so
ovrednotene kot del spomenika,
-       
podrejanje vsake rabe in vseh posegov v cerkev in njene ambientalne
sestavine ohranjanju in vzdrževanju varovanih spomeniških lastnosti,
-       
omogočanje izvedbo raziskav,
-       
izvedbo postopka izdelave strokovnih opravil: izdelavo predhodnih
konservatorskih pogojev, izdelavo konservatorskega programa,
-       
omogočanje predstavitve celote in posameznih zaščitenih elementov ter
dostopnost javnosti v meri, ki ne ogroža varovanja spomenika,
-       
znotraj območja cerkve je prepovedano postavljanje objektov trajnega ali
začasnega značaja, vključno z nadzemno in podzemno infrastrukturo ter nosilci
reklam, razen v primerih, ki jih s predhodnim kulturnovarstvenim soglasjem
odobri pristojni zavod,
-       
prepovedana je vožnja z motornimi vozili znotraj zaščitenega območja,
razen za potrebe stanovalcev, vzdrževanja, raziskovanja in oskrbe.
Zavarovano območje je namenjeno:
-       
trajni ohranitvi kulturnih, arhitekturnih, krajinskih, likovnih,
zgodovinskih vrednot,
-       
povečevanju pričevalnosti kulturnega spomenika,
-       
predstavitvi kulturnih vrednot spomenika in situ, v tisku in drugih
medijih,
-       
znanstveno-raziskovalnemu delu,
-       
učno-demonstracijskemu delu.
5
Za vsako spremembo funkcije kulturnega spomenika ali
njegovega dela in za vsak poseg v spomenik, njegove dele ali zemljišče, je
potrebno predhodno pridobiti kulturnovarstvene pogoje in kulturnovarstveno
soglasje zavoda.
6
Pristojni organ mora v treh mesecih po uveljavitvi tega
odloka izdati lastniku spomenika odločbo o varstvu na podlagi 13. člena zakona
o varstvu kulturne dediščine (Uradni list RS, št. 7/99).
Odločbe iz prejšnjega odstavka določajo pogoje za fizične
posege in zavarovanje, pogoje za raziskovanje, načine vzdrževanja, pravni
promet, načine upravljanja in rabe spomenika za javnost in časovne okvire
dostopnosti, posamezne druge omejitve in prepovedi ter ukrepe za čim bolj
učinkovito varstvo spomenika. Varstveni režim lahko omejuje lastninsko pravico
le v obsegu, ki je nujen za izvajanje varstva spomenika.
7
Nadzor nad izvajanjem tega odloka opravlja Inšpektorat
Republike Slovenije za področje kulturne dediščine.

Priloga: (črtana)

Odlok o razglasitvi Cerkve sv. Marije in sv.
Marjete na Sladki Gori za kulturni spomenik državnega pomena (Uradni list RS,
št. 81/99) vsebuje naslednjo končno določbo:
»8
Ta odlok začne veljati naslednji dan po objavi v Uradnem
listu Republike Slovenije.«.

Odlok o
spremembi odloka o razglasitvi Cerkve sv. Marije in sv. Marjete na Sladki Gori
za kulturni spomenik državnega pomena (Uradni list RS, št. 129/03) vsebuje naslednjo končno določbo:
»2. člen
Ta odlok začne veljati naslednji dan po objavi v Uradnem
listu Republike Slovenije.«.