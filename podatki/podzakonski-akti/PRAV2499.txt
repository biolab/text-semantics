1. člen
Sredstva za sofinanciranje izgradnje kadrovskih stanovanj za
reševanje stanovanjskih potreb kadrov na demografsko ogroženih območjih se
zagotavljajo vsako leto z zakonom o proračunu Republike Slovenije. 
Sredstva za sofinanciranje izgradnje kadrovskih stanovanj so
nepovratna in so namenjena za sofinanciranje nakupa, prenove ali rekonstrukcije
stanovanj.
2. člen
Upravičenci za pridobitev sredstev po tem pravilniku so
podjetja in zavodi s področja gospodarstva in negospodarstva, ki imajo
zaposlenih najmanj 10 delavcev, razen področja 14, po odloku o enotni
klasifikaciji dejavnosti, če kupujejo, prenavljajo ali rekonstruirajo
stanovanja za svoje delavce v krajevnih skupnostih in območjih naselij, ki se
štejejo za demografsko ogrožena območja (odlok o območjih, ki se štejejo za
demografsko ogrožena območja v Republiki Sloveniji v obdobju 1991-1993, Uradni
list RS, št. 6/91, št. 5/91-I in 6/92).
3. člen
Upravičenci smejo kadrovska stanovanja, ki so bila kupljena,
prenovljena ali rekonstruirana s pomočjo sredstev po tem pravilniku, dodeliti
le svojim delavcem, ki imajo najmanj srednjo strokovno izobrazbo.
4. člen
Ministrstvo za varstvo okolja in urejanje prostora razpiše
natečaj za zbiranje vlog za pridobitev nepovratnih sredstev, najpozneje v roku
meseca dni po sprejemu proračuna Republike Slovenije. Natečaj mora določati rok
za zbiranje vlog za pridobitev nepovratnih sredstev ter organ, ki bo vloge
zbiral. Natečaj se objavi v Uradnem listu Republike Slovenije.
5. člen
Vloga za pridobitev sredstev po tem pravilniku mora
vsebovati: 
1.     
splošne podatke prosilca (firma oziroma ime, sedež, šifra dejavnosti); 
2.     
finančno konstrukcijo investicije, z navedbami virov (zaprošena
nepovratna sredstva, lastna sredstva, kreditna sredstva itd.); 
3.     
podatke o velikosti stanovanja in njegovi strukturi (enosobno, dvosobno
itd.); 
4.     
pogodbeni rok izgradnje novega stanovanja oziroma rok dokončanja prenove
ali rekonstrukcije kadrovskega stanovanja; 
5.     
izjavo o strokovni izobrazbi pričakovalca stanovanja; 
6.     
potrdilo o številu zaposlenih delavcev; 
7.     
izjavo, da se kadrovsko stanovanje kupuje, prenavlja ali rekonstruira v
krajevni skupnosti oziroma v območju naselja, ki se šteje za demografsko
ogroženo območje v skladu z odlokom iz 2. člena tega pravilnika. 
Pri nakupu kadrovskega stanovanja je vlogi potrebno priložiti
končno kupoprodajno pogodbo, v primeru, da je investicija še v začetni fazi pa
predkupno pogodbo. V primeru prenove ali rekonstrukcije stanovanja je vlogi
potrebno priložiti potrdilo o priglasitvi del oziroma gradbeno dovoljenje.
6. člen
Udeleženec natečaja je upravičen do sredstev po tem
pravilniku v višini od 20% do 30% vrednosti investicije. Višina sofinanciranja
v okviru tega razpona je odvisna od skupne vrednosti vseh vlog, prispelih na
natečaj in višine sredstev odobrenih v ta namen v okviru proračuna Republike
Slovenije. 
Osnova za izračun višine sofinanciranja je poprečna cena m2
kadrovskega stanovanja vseh prispelih vlog. Udeležencem natečaja, katerih cena
je nižja od poprečne cene m2 se sofinancira njihova dejanska cena za m2
stanovanja, udeležencem natečaja, ki pa imajo višjo ceno za m2 se sofinancira
le poprečna cena za m2 stanovanja.
7. člen
Glede na postopen priliv sredstev v proračun Republike
Slovenije, se bodo sredstva dodeljevala po vrstnem redu, ki bo upošteval
pogodbeni rok izgradnje stanovanja oziroma rok za dokončanje prenove ali
rekonstrukcije stanovanja. V odvisnosti od razpoložljivih sredstev v proračunu
Republike Slovenije lahko prejmejo udeleženci natečaja odobrena sredstva tudi v
več obrokih.
8. člen
Pri dodeljevanju sredstev po tem pravilniku se upošteva
površinski standard v izmeri največ 70 m2.
9. člen
V letu 1992 mora biti natečaj za pridobitev nepovratnih
sredstev za sofinanciranje kadrovskih stanovanj na demografsko ogroženih
območjih objavljen najkasneje do konca meseca junija 1992.
10. člen
Z dnem uveljavitve tega pravilnika preneha veljati pravilnik
o pogojih za sofinanciranje izgradnje kadrovskih stanovanj na demografsko
ogroženih območjih v letu 1991 (Uradni list RS, št. 6/91-I).
11. člen
Pravilnik prične veljati osmi dan po objavi v Uradnem listu
Republike Slovenije.
Št. 403-00-10/90
Ljubljana, dne 5. maja 1992.
Minister
za varstvo okolja in urejanje
prostora
Miha Jazbinšek l. r.