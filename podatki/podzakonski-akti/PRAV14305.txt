1. člen
(vsebina)
(1) Ta pravilnik ureja nagrado in povračilo stroškov
sodnikom porotnikom za sodelovanje pri sojenju.
(2) Stroški po tem pravilniku obsegajo:
-       
potne stroške,
-       
stroške za prehrano in
-       
nadomestilo plače ali nadomestilo za izgubljeni zaslužek.
2. člen
(nagrada)
Sodniku porotniku pripada nagrada v višini tri eure bruto za
vsake začete pol ure sodelovanja pri sojenju.
3. člen
(povračilo potnih stroškov)
(1) Potni stroški se izplačajo v neto znesku in obsegajo
stroške prihoda z delovnega mesta ali od kraja stalnega ali začasnega
prebivališča sodnika porotnika (v nadaljnjem besedilu: prebivališče) do sedeža
sodišča ali zunanjega oddelka sodišča ali kraja, kjer opravlja funkcijo sodnika
porotnika, in njegove vrnitve od tega sedeža ali kraja, kjer opravlja funkcijo
sodnika porotnika, do delovnega mesta ali prebivališča. Povračilo potnih
stroškov pripada sodniku porotniku po najkrajši varni poti, če ta razdalja
znaša več kot dva kilometra.
(2) Potni stroški iz prejšnjega odstavka se sodniku
porotniku priznajo kot kilometrina v višini 10 odstotkov najvišje poročane
maloprodajne cene neosvinčenega motornega bencina – 95 oktanov, ki jo
ministrstvo, pristojno za javno upravo, objavi na svoji spletni strani, in se
uporablja od prvega dne v mesecu, v katerem je bil podatek objavljen na spletni
strani tega ministrstva, za vsak polni kilometer razdalje. Poleg kilometrine se
sodniku porotniku zaradi sodelovanja pri sojenju povrnejo tudi drugi stroški,
ki so mu nastali zaradi uporabe lastnega prevoznega sredstva (npr. parkirnina).
(3) Ne glede na prejšnji odstavek se sodniku porotniku,
ki uporabi javni prevoz, povrnejo dejanski stroški povratne vozovnice za
potovanje po najkrajši varni poti iz prvega odstavka tega člena. Če sodnik
porotnik uporabi obdobno vozovnico ali brezplačni javni prevoz, ni upravičen do
povračila potnih stroškov.
(4) Razdalje iz tega člena se ugotovijo na podlagi
daljinomera »Google Zemljevidi«.
4. člen
(povračilo stroškov za prehrano)
(1) Sodnik porotnik je upravičen do povračila stroškov
za prehrano, če sodeluje pri sojenju štiri ure ali več, v višini regresa za
prehrano v neto znesku v skladu s predpisi, ki veljajo za javne uslužbence.
(2) V čas sodelovanja pri sojenju iz prejšnjega odstavka
se všteva tudi čas, ki je razumno potreben za pot iz prvega odstavka prejšnjega
člena.
5. člen
(nadomestilo plače)
(1) Sodnik porotnik, ki je v delovnem razmerju, ima za
čas odsotnosti z dela zaradi sodelovanja pri sojenju pravico do nadomestila
plače. V čas odsotnosti z dela zaradi sodelovanja pri sojenju se všteva tudi
čas, ki je razumno potreben za pot iz prvega odstavka 3. člena tega
pravilnika.
(2) Za uveljavljanje nadomestila plače sodniku
porotniku, ki je v delovnem razmerju in je zaradi sodelovanja pri sojenju
odsoten z dela, sodišče izda potrdilo o času in trajanju njegovega sodelovanja
pri sojenju.
(3) Delodajalec sodniku porotniku iz prvega odstavka
tega člena izplača nadomestilo plače. Sodišče povrne delodajalcu izplačano nadomestilo
plače v višini, ki ustreza plači sodnika porotnika iz pisnega obračuna s
priloženimi dokazili o višini plače sodnika porotnika in o izplačanem
nadomestilu.
6. člen
(nadomestilo za izgubljeni zaslužek)
Sodniku porotniku, ki je samostojni podjetnik posameznik ali
ki samostojno opravlja dejavnost, se za čas odsotnosti z dela zaradi
sodelovanja pri sojenju, v katerega se všteva tudi čas, ki je razumno potreben
za pot iz prvega odstavka 3. člena tega pravilnika, obračuna nadomestilo
za izgubljeni zaslužek, ki se izplača v ustreznem znesku glede na višino bruto
zavarovalne osnove, od katere je sodnik porotnik obračunal in plačal prispevek
za pokojninsko in invalidsko zavarovanje za mesec pred dejanskim sodelovanjem
pri sojenju, povečanem za ustrezni znesek plačanih prispevkov za socialno
varnost v enakem preteklem obdobju.
7. člen
(vložitev zahtevka)
(1) Po končani obravnavi sodnik porotnik vloži zahtevek
za izplačilo nagrade in povračilo stroškov na obrazcu iz Priloge 1, ki je
sestavni del tega pravilnika.
(2) Sodnik porotnik, ki je samostojni podjetnik
posameznik ali ki samostojno opravlja dejavnost, poleg zahtevka iz prejšnjega odstavka
vloži tudi zahtevek za izplačilo nadomestila za izgubljeni zaslužek na obrazcu
iz Priloge 2, ki je sestavni del tega pravilnika.
(3) Delodajalec vloži zahtevek za povračilo izplačanega
nadomestila plače na obrazcu iz Priloge 3, ki je sestavni del tega pravilnika.
(4) Zahtevkom iz prvega, drugega in tretjega odstavka
tega člena se priložijo dokazila, ki izkazujejo navedbe v zahtevkih.
8. člen
(sklep predsednika senata)
Sklep o nagradi in povračilu stroškov ter upravičenosti do
nadomestila plače ali nadomestila za izgubljeni zaslužek sodnika porotnika izda
predsednik senata, v katerem je sodnik porotnik sodeloval, na obrazcu iz
Priloge 4, ki je sestavni del tega pravilnika.
9. člen
(izplačevanje sredstev)
(1) Nagrade in povračila stroškov se izplačujejo iz
proračunskih sredstev sodišča na transakcijski račun sodnika porotnika,
obračunani davki in prispevki pa na ustrezne račune javnih sredstev.
(2) Nadomestila plače ali nadomestila za izgubljeni
zaslužek se izplačujejo iz proračunskih sredstev sodišča na račun delodajalca
ali samostojnega podjetnika posameznika ali osebe, ki samostojno opravlja
dejavnost.
10. člen
(zagotavljanje pogojev za sodelovanje pri sojenju)
Sodišče zagotavlja sodnikom porotnikom potrebni pisarniški
material in druge pogoje za njihovo sodelovanje pri sojenju, ki v primeru
povečane pojavnosti nalezljive bolezni vključuje tudi potrebna zaščitna
sredstva in teste za preprečitev širjenja nalezljivih bolezni.
PREHODNA IN KONČNI DOLOČBI
11. člen
(prehodna ureditev za uveljavljanje povračila nagrade in
stroškov)
Za sodelovanje sodnika porotnika pri sojenju, ki je bilo
opravljeno pred uveljavitvijo tega pravilnika, se za uveljavljanje,
obračunavanje in izplačilo sredstev uporabljajo določbe Pravilnika o nagradi in
povračilu stroškov sodnikom porotnikom (Uradni list RS, št. 88/01 in
79/08).
12. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o nagradi in povračilu stroškov sodnikom porotnikom (Uradni list RS,
št. 88/01 in 79/08).
13. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-340/2021
Ljubljana, dne 9. decembra 2021
EVA 2021-2030-0032
Marjan Dikaučič
minister
za pravosodje

Priloga
1: Zahtevek za izplačilo nagrade in povračilo stroškov
Priloga
2: Zahtevek za izplačilo nadomestila za izgubljeni zaslužek
Priloga
3: Zahtevek za povračilo izplačanega nadomestila plače
Priloga
4: Sklep predsednika senata