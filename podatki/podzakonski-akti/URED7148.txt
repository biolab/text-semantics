I. SPLOŠNE DOLOČBE
1. člen
(vsebina)
(1) Ta uredba določa plačne razrede, razpone plačnih
razredov, kriterije ter metodologijo za uvrstitev delovnih mest ravnateljev,
direktorjev in tajnikov (v nadaljnjem besedilu: direktor) pri proračunskih
uporabnikih, kot jih opredeljuje zakon, ki ureja sistem plač v javnem sektorju
(v nadaljnjem besedilu: proračunski uporabniki), v plačne razrede.
(2) Kot delovna mesta direktorjev se štejejo tudi
delovna mesta rektorjev, dekanov, predsednikov, ki niso funkcionarji,
direktorjev vladnih služb, generalnih direktorjev in direktorjev organov v
sestavi, načelnika Generalštaba Slovenske vojske, generalnih direktorjev
direktoratov, glavnih inšpektorjev, generalnih sekretarjev oziroma sekretarjev
državnih organov, ki niso funkcionarji, načelnikov upravnih enot, direktorjev
oziroma tajnikov občinskih uprav in strokovnih direktorjev oziroma strokovnih
vodij.
(3) Delovna mesta tajnikov se nanašajo na glavne tajnike
univerz.
(4) Ta uredba se uporablja tudi za vršilce dolžnosti
direktorjev, namestnike in pomočnike direktorjev ter člane uprave.
II. UVRSTITEV DELOVNIH MEST DIREKTORJEV V PLAČNE RAZREDE
2. člen
(uvrstitev v plačne razrede)
(1) Delovna mesta direktorjev se uvrščajo v plačne
razrede z neposredno uvrstitvijo delovnega mesta v plačni razred v prilogi I,
ki je sestavni del te uredbe, ali znotraj razponov plačnih razredov, določenih
v prilogah II in III, ki sta sestavna dela te uredbe.
(2) Delovna mesta direktorjev se uvrstijo v plačne
razrede znotraj razponov plačnih razredov na podlagi kriterijev oziroma
seštevka vrednosti kriterijev iz priloge IV, ki je sestavni del te uredbe, ter
metodologije, določene v 5. členu te uredbe.
(3) Plačni razred za delovna mesta strokovnih
direktorjev, strokovnih vodij, namestnikov direktorjev, članov uprave in
pomočnikov direktorjev določi organ upravljanja na predlog direktorja oziroma
predstojnika tako, da se:
-       
delovna mesta strokovnih direktorjev oziroma strokovnih vodij uvrstijo
za najmanj en plačni razred nižje kot delovna mesta direktorjev;
-       
delovna mesta namestnikov direktorjev in članov uprave uvrstijo za
najmanj dva plačna razreda nižje kot delovna mesta direktorjev;
-       
delovna mesta pomočnikov direktorjev uvrstijo za najmanj pet plačnih
razredov nižje kot delovna mesta direktorjev.
3. člen
(organ, pristojen za uvrščanje)
(1) Delovna mesta direktorjev iz prilog I, II in III te
uredbe uvrsti v plačni razred vlada, pristojni minister ali pristojni organ v
skladu z zakonom, ki ureja sistem plač v javnem sektorju. Pristojni organ
lokalnih skupnosti za uvrščanje delovnih mest direktorjev pri proračunskih
uporabnikih, katerih ustanovitelj je lokalna skupnost, je župan.
(2) Pristojni minister izda soglasje k plačnemu razredu
za določitev osnovne plače ravnatelja in direktorja pri proračunskih
uporabnikih, katerih ustanovitelj je lokalna skupnost, in se plače financirajo
iz proračuna lokalne skupnosti, ki ga predpiše župan, najpozneje v 30 dneh po
prejemu vloge za izdajo soglasja za določitev osnovne plače direktorja, s
priloženimi vrednostmi kriteriji in predlogom uvrstitve v plačni razred. Če
pristojni minister soglasja ne izda v 30 dneh od prejema vloge oziroma njegove
izdaje ne zavrne, se šteje, da je soglasje dano.
(3) Delovna mesta direktorjev v državni upravi in
lokalni skupnosti uvrsti v plačni razred minister, pristojen za javno upravo.
(4) Delovna mesta dekanov in direktorjev članic univerze
oziroma drugih članic univerze, dekanov oziroma direktorjev samostojnih
visokošolskih zavodov uvrsti v plačne razrede minister, pristojen za visoko
šolstvo.
(5) Delovna mesta direktorjev v pravosodnih organih, ki
se urejajo s to uredbo, uvrsti v plačni razred minister, pristojen za
pravosodje, na predlog Vrhovnega sodišča Republike Slovenije ali Vrhovnega
državnega tožilstva.
4. člen
(kriteriji za uvrstitev)
Kriteriji za uvrstitev delovnih mest direktorjev iz prilog II
in III te uredbe v plačne razrede se upoštevajo po posameznih dejavnostih, kot
je določeno v prilogi IV te uredbe.
5. člen
(metodologija za uvrščanje delovnih mest direktorjev znotraj
razponov v plačne razrede)
(1) Delovna mesta direktorjev se znotraj razponov
plačnih razredov iz prilog II in III te uredbe uvrstijo v plačne razrede tako,
da se seštejejo vrednosti posameznih kriterijev iz priloge IV te uredbe, ki
veljajo za delovno mesto direktorja pri posameznem tipu osebe javnega prava.
(2) Vrednosti kriterijev iz priloge IV te uredbe se
preverijo ob nastopu mandata direktorja z upoštevanjem vrednosti kriterijev,
veljavnih na prvi dan preteklega meseca pred nastopom mandata.
(3) Spremembe vrednosti kriterijev v času trajanja
mandata na uvrstitev direktorja v plačni razred nimajo vpliva.
6. člen
(posredovanje uvrstitev)
Nove uvrstitve iz priloge II te uredbe in soglasja pristojnih
ministrov za uvrstitve iz priloge III te uredbe ministrstva v vednost posredujejo
tudi ministrstvu, pristojnemu za sistem plač v javnem sektorju.
7. člen
(del plače za redno delovno uspešnost)
(1) Direktorjem v javnih zavodih, javnih agencijah,
javnih skladih in drugih osebah javnega prava se del plače za redno delovno
uspešnost v okvirih, ki jih določa zakon, izplačuje enkrat letno na podlagi
poslovnega poročila, in sicer za redno delovno uspešnost v preteklem letu.
Direktorjem v državnih organih, drugih državnih organih, upravah pravosodnih
organov in upravah lokalnih skupnosti se redna delovna uspešnost izplačuje v
rokih, ki veljajo za ostale javne uslužbence, razen načelnikom upravnih enot,
ki se jim delovna uspešnost izplačuje enkrat letno do konca julija.
(2) Direktorjem iz prejšnjega odstavka pripada redna
delovna uspešnost v okviru obsega sredstev, ki so za ta namen zagotovljena v
skladu s kolektivno pogodbo za javni sektor. Redna delovna uspešnost se jim
lahko določi v višjem obsegu, kot so za ta namen zagotovljena sredstva v skladu
s kolektivno pogodb za javni sektor, pod pogojem, da višji obseg ne posega v
obseg sredstev za redno delovno uspešnost javnih uslužbencev, in pod pogojem,
da so sredstva za ta namen zagotovljena. Skupen obseg sredstev za redno delovno
uspešnost direktorjev v državnih organih nad zagotovljenim v skladu s
kolektivno pogodbo za javni sektor določi vlada. Za uprave lokalnih skupnosti
skupen obseg sredstev za redno delovno uspešnost direktorjev nad zagotovljenim
v skladu s kolektivno pogodbo za javni sektor določi občinski svet. Za uprave
pravosodnih organov skupen obseg sredstev za redno delovno uspešnost
direktorjev nad zagotovljenim v skladu s kolektivno pogodbo za javni sektor
določi vlada na predlog ministra, pristojnega za pravosodje, po predhodnem
predlogu predstojnika pravosodnega organa.
(3) Organ, pristojen za imenovanje direktorja, mora pri
odločanju o višini dela plače za redno delovno uspešnost pridobiti soglasje
ustanovitelja. V primeru oseb javnega prava, katerih ustanovitelj je lokalna
skupnost in se ne financirajo iz proračuna lokalne skupnosti, mora biti podano
tudi soglasje pristojnega ministra. V primeru oseb javnega prava, katerih
direktorje imenuje pristojni minister, minister v imenu ustanovitelja izda
sklep o dodelitvi dela plače za delovno uspešnost in soglasje vlade ni
potrebno.
(4) Ustanovitelj oziroma pristojni minister izda
soglasje za izplačilo dela plače za delovno uspešnost najpozneje v 30 dneh
po prejemu vloge za izdajo soglasja. Če ustanovitelj oziroma pristojni minister
soglasja v 30 dneh od prejema popolne vloge ne izda oziroma njegove izdaje ne zavrne,
se šteje, da je soglasje dano.
(5) Vloga za izdajo soglasja mora vsebovati poslovno
poročilo in utemeljitev izplačila dela plače za delovno uspešnost na podlagi
meril, določenih s pravilnikom pristojnega ministra.
(6) Delovna uspešnost iz naslova prodaje blaga in
storitev na trgu se izplačuje v skladu z uredbo, ki ureja delovno uspešnost iz
naslova prodaje blaga in storitev na trgu.

Priloga
I: Neposredna uvrstitev direktorjev oseb javnega prava v plačne razrede,
katerih ustanovitelj je država in jih pretežno financira državni proračun ali
blagajna obveznega zdravstvenega zavarovanja
Priloga
II: Razponi za uvrstitev direktorjev oseb javnega prava v plačne razrede,
katerih ustanovitelj je država ali lokalna skupnost in jih pretežno financira
državni proračun ali blagajna obveznega zdravstvenega zavarovanja
Priloga
III: Razponi za uvrstitev direktorjev oseb javnega prava v plačne razrede,
katerih ustanovitelj in pretežni financer je lokalna skupnost oziroma proračun
lokalne skupnosti
Priloga
IV: Kriteriji ter njihove vrednosti po dejavnostih

Uredba o plačah direktorjev v javnem sektorju
(Uradni list RS, št. 68/17) vsebuje naslednje prehodne in
končne določbe:
»III. PREHODNE IN KONČNE DOLOČBE
8. člen
(prva uvrstitev)
Prva uvrstitev direktorjev v skladu s to uredbo se izvede
1. januarja 2018, pri čemer se vrednosti kriterijev preverjajo glede na
stanje 1. novembra 2017.
9. člen
(uskladitev aktov)
Akti o notranji organizaciji in sistemizaciji delovnih mest
ter akti o uvrstitvah delovnih mest direktorjev v plačne razrede iz 11. člena
Zakona o sistemu plač v javnem sektorju (Uradni list RS, št. 108/09 – uradno
prečiščeno besedilo, 13/10, 59/10, 85/10, 107/10, 35/11 – ORZSPJS49a, 27/12 –
odl. US, 40/12 – ZUJF, 46/13, 25/14 – ZFU, 50/14, 95/14 – ZUPPJS15, 82/15,
23/17 – ZDOdv in 67/17) se s to uredbo uskladijo najpozneje v 30 dneh od
uveljavitve te uredbe, uvrstitve pa začnejo veljati 1. januarja 2018.
10. člen
(ohranitev plačnega
razreda)
Direktorjem, ki bi bili na podlagi 8. člena te uredbe
uvrščeni v nižji plačni razred od plačnega razreda, v katerega so uvrščeni na
podlagi Uredbe o plačah direktorjev v javnem sektorju (Uradni list RS, št.
73/05, 103/05, 12/06, 36/06, 46/06, 77/06, 128/06, 37/07, 95/07, 112/07,
104/08, 123/08, 21/09, 61/09, 91/09, 3/10, 27/10, 45/10, 62/10, 88/10, 10/11,
45/11, 53/11, 86/11, 26/12, 41/12, 90/12, 24/13, 75/13, 79/13, 108/13, 15/14,
43/14, 6/15, 57/15, 98/15, 15/16, 84/16 in 15/17), se uvrstitev v plačni razred
do poteka mandata ne spremeni.
11. člen
(prenehanje veljavnosti in
uporabe)
Z dnem uveljavitve te uredbe preneha veljati Uredba o plačah
direktorjev v javnem sektorju (Uradni list RS, št. 73/05, 103/05, 12/06, 36/06,
46/06, 77/06, 128/06, 37/07, 95/07, 112/07, 104/08, 123/08, 21/09, 61/09,
91/09, 3/10, 27/10, 45/10, 62/10, 88/10, 10/11, 45/11, 53/11, 86/11, 26/12,
41/12, 90/12, 24/13, 75/13, 79/13, 108/13, 15/14, 43/14, 6/15, 57/15, 98/15,
15/16, 84/16 in 15/17), ki pa se uporablja do začetka uporabe te uredbe.
12. člen
(začetek veljavnosti in
uporabe)
Ta uredba začne veljati naslednji dan po objavi v Uradnem listu
Republike Slovenije, uporabljati pa se začne 1. januarja 2018.«.

Uredba o dopolnitvi Uredbe o plačah
direktorjev v javnem sektorju (Uradni list RS, št. 4/18) vsebuje naslednjo končno določbo:
»2. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah Uredbe o plačah
direktorjev v javnem sektorju (Uradni list RS, št. 30/18) vsebuje naslednjo prehodno in končno
določbo:
»PREHODNA IN KONČNA DOLOČBA
3. člen
Pomočniki direktorjev iz petega odstavka 17. člena Zakona o
spremembah in dopolnitvah Zakona o socialnem varstvu (Uradni list RS, št.
54/17), ki bi bili na podlagi spremenjene priloge IV uredbe uvrščeni v nižji
plačni razred od plačnega razreda, v katerega so uvrščeni kot direktorji
centrov za socialno delo na podlagi dosedanjih predpisov, za preostali čas
trajanja mandata ohranijo obstoječi plačni razred.
4. člen
Ta uredba začne veljati naslednji dan po objavi v Uradnem
listu Republike Slovenije, uporabljati pa se začne z dnem vpisa spojitve
centrov za socialno delo v nove centre za socialno delo v sodni register.«.

Uredba o dopolnitvah Uredbe o plačah
direktorjev v javnem sektorju (Uradni list RS, št. 116/21) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o dopolnitvi Uredbe o plačah
direktorjev v javnem sektorju (Uradni list RS, št. 180/21) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o dopolnitvi Uredbe o plačah
direktorjev v javnem sektorju (Uradni list RS, št. 29/22) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o dopolnitvi Uredbe o plačah
direktorjev v javnem sektorju (Uradni list RS, št. 89/22) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.