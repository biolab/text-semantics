I. SPLOŠNE DOLOČBE
1. člen
(predmet uredbe)
(1) Ta uredba določa način
posredovanja informacij javnega značaja prosilcem in v svetovni splet,
zaračunljivost stroškov takšnega posredovanja, ponovno uporabo informacij
javnega značaja, ceno in druge pogoje takšne uporabe ter poročanje o
zagotavljanju dostopa do informacij javnega značaja.
(2) S to uredbo se v pravni red
Republike Slovenije prenašajo naslednje direktive Evropske skupnosti: Direktiva
2003/4/ES Evropskega parlamenta in Sveta z dne 28. januarja 2003 o javnem
dostopu do okoljskih informacij in razveljavitvi direktive 90/313/EGS in
direktiva 2003/98/ES Evropskega parlamenta in Sveta z dne 17. novembra
2003 o ponovni uporabi informacij javnega sektorja.
II. KATALOG INFORMACIJ JAVNEGA ZNAČAJA
2. člen
(vsebina kataloga informacij javnega
značaja)
(1) Organ je dolžan v sklopu
centralnega kataloga informacij javnega značaja ali posebej redno vzdrževati
katalog informacij javnega značaja, ki obsega najmanj:
1.    
osnovne podatke o katalogu, ki so: naziv organa, ki je izdal katalog, in
odgovorne uradne osebe, ki je katalog sprejela, datum objave oziroma datum
zadnje spremembe kataloga in podatke o dostopnosti kataloga v elektronski in v
fizični obliki;
2.    
splošne podatke o organu in informacijah javnega značaja, s katerimi
razpolaga, kar obsega:
a)      
organigram in podatke o organizaciji organa, ki morajo obsegati najmanj
seznam vseh večjih notranjih organizacijskih enot, ter za vsako notranjo
organizacijsko enoto naslednje podatke: naziv notranje organizacijske enote, naslov
in druge kontaktne podatke notranje organizacijske enote, če se ti razlikujejo
od podatkov za organ kot celoto, ter navedbo vodje notranje organizacijske
enote (ime, priimek, naziv), če je uradna oseba, razen za
obveščevalno-varnostne službe; ministrstva v svojih katalogih odkažejo tudi na
seznam drugih organov z njihovega delovnega področja v katalogu organov iz
drugega odstavka 1. člena Zakona o dostopu do informacij javnega značaja
(v nadaljevanju: zakon),
b)      
kontaktne podatke uradne osebe oziroma oseb, pristojnih za posredovanje
informacij javnega značaja, ki vključujejo navedbo imena in priimka, funkcije
in naziva, poštnega naslova, elektronskega naslova in neposredne službene
telefonske številke,
c)      
povezavo na državni register predpisov in register predpisov Evropske
unije v delu, ki se nanaša na delovno področje organa, organi lokalnih
skupnosti pa tudi povezavo na lokalni register predpisov,
d)      
ministrstva in vladne službe preko državnega registra predpisov vodijo
tudi seznam predlogov predpisov iz 8. člena te uredbe in predlogov
predpisov Evropske unije v povezavi z EU portalom, organi lokalnih skupnosti pa
preko lokalnega registra predpisov seznam predlogov predpisov iz 8. člena
te uredbe,
e)      
seznam sprejetih in predlaganih strateških in programskih dokumentov ter
znanstvenih mnenj, poročil in analiz z delovnega področja organa, s katerimi
organ razpolaga, urejenih po vsebinskih sklopih,
f)      
katalog upravnih, sodnih ali zakonodajnih postopkov oziroma drugih
uradnih ali javnih storitev, ki jih organ vodi, oziroma zagotavlja svojim
uporabnikom,
g)      
seznam javnih evidenc, s katerimi upravlja organ,
h)      
seznam drugih informatiziranih zbirk podatkov,
i)        
seznam pomembnejših vsebinskih sklopov drugih informacij javnega značaja
ali seznam posameznih pomembnih dokumentov, ki vsebujejo informacije javnega
značaja,
3.    
opis načina dostopa do informacij javnega značaja, s katerimi organ
razpolaga;
4.    
stroškovnik iz 36. člena zakona in morebitni cenik ali druge pogoje
za ponovno uporabo informacij javnega značaja;
5.    
seznam najpogosteje zahtevanih informacij javnega značaja.
(2) Podatki iz prvega odstavka tega
člena morajo biti praviloma dosegljivi neposredno preko kataloga v elektronski
obliki. V katalog se ne glede na določbe prejšnjega odstavka ne uvrstijo
podatki, ki v skladu z zakonom predstavljajo izjemo od dostopa do informacij
javnega značaja.
(3) Podatki iz točk e) do i) morajo
biti označeni z deskriptorji Eurovoc. Javne evidence, druge informatizirane
zbirke in pomembnejši vsebinski sklopi iz točk g) do i) morajo biti opisani s
podatki, ki obsegajo naziv, opis vsebine, Eurovoc deskriptorje, območje, na
katerega se vsebovani podatki nanašajo, opis načina pridobivanja podatkov,
dostopnost podatkov, datum nastanka in pogostnost osveževanja podatkov, obliko
in jezik zapisa, povezanost vsebovanih podatkov z drugimi javnimi evidencami
oziroma podatkovnimi zbirkami, oziroma navedbo, da ni takšne povezave.
(4) Organi lahko namesto lastnih,
oblikujejo tudi skupne kataloge ali delne skupne vsebine kataloga.
3. člen
(centralni katalog informacij javnega
značaja)
(1) Ministrstvo, pristojno za upravo,
vodi centralni katalog informacij javnega značaja, ki združuje vse podatke iz
vseh katalogov posameznih organov iz prejšnjega člena.
(2) Centralni katalog informacij
javnega značaja mora biti povezan s katalogom zavezanih organov, katalogom
storitev in državnim registrom predpisov ter državnim registrom dokumentov.
(3) Organi oblikujejo svoj katalog iz
prejšnjega člena na podlagi vzorca kataloga, ki ga ministrstvo, pristojno za
upravo, objavi v centralnem katalogu informacij javnega značaja.
4. člen
(jezikovne različice kataloga informacij
javnega značaja)
Organi s sedežem na območjih občin, kjer je
pri organu poleg slovenskega jezika, uradni jezik tudi jezik narodne skupnosti,
zagotovijo celoten katalog iz prejšnjega člena tudi v jeziku narodne skupnosti.
5. člen
(ažuriranje kataloga informacij javnega
značaja)
Organ mora katalog iz 2. člena redno
vzdrževati ter podatke v njem dopolnjevati najkasneje do konca tekočega meseca
glede sprememb in dopolnitev vsebine kataloga oziroma informacij javnega
značaja, ki so nastale v prejšnjem mesecu. Če organ vodi svoj katalog
informacij javnega značaja izven centralnega kataloga informacij javnega
značaja, mora za vsako spremembo hkrati zagotoviti tudi vnos v centralni
katalog informacij javnega značaja.
6. člen
(objava kataloga informacij javnega
značaja)
Organ mora katalog iz 2. člena sproti
javno objaviti v elektronski obliki, ki jo je mogoče na primeren in uporabniku
prijazen način natisniti. Organ lahko dodatno objavi katalog tudi na drug
primeren način.
III. PODATKI IZ DOKUMENTA, KI JE V POSTOPKU IZDELAVE
7. člen
(kriteriji za določitev)
(1) Za podatke iz dokumenta, ki je v
postopku izdelave in ga vodi organ, se štejejo podatki, ki se nahajajo v
dokumentu, ki ga še ni podpisala in odposlala ali kako drugače zaključila
uradna oseba organa, ki je v skladu z veljavnimi predpisi pooblaščena za
odločanje.
(2) Za podatke iz dokumenta, ki je v
postopku izdelave, se, če gre za podatke iz dokumenta, ki nastaja v sklopu
projekta, ki se vodi skladno z Metodologijo vodenja projektov v državni upravi
(sprejeta na 13. seji Vlade Republike Slovenije, dne 15. maja 1997; v
nadaljevanju: metodologija), štejejo podatki v dokumentu, ki še ni odobren v
skladu s pravili metodologije.
IV. VRSTE INFORMACIJ JAVNEGA ZNAČAJA, KI SE POSREDUJEJO V
SVETOVNI SPLET
8. člen
(prečiščena besedila predpisov)
(1) Ministrstva in vladne službe
posredujejo v svetovni splet neuradna prečiščena besedila veljavnih predpisov,
ki se nanašajo na njihovo delovno področje in za katere ne obstajajo uradna
prečiščena besedila.
(2) Uprave lokalnih skupnosti
posredujejo v svetovni splet uradna oziroma neuradna prečiščena besedila
veljavnih predpisov njihove lokalne skupnosti in register predpisov lokalne
skupnosti.
(3) Drugi organi se v svetovnem spletu
s spletno povezavo navežejo na vsebine iz prvih dveh odstavkov tega člena in v
svetovni splet posredujejo uradna oziroma neuradna prečiščena besedila svojih
ustanovitvenih aktov in drugih predpisov.
(4) Organi posredujejo v svetovni
splet prečiščena besedila predpisov, ki se nahajajo v zbirki neuradnih
prečiščenih besedil Pravno-informacijskega sistema Republike Slovenije.
(5) Organi skupaj z objavo neuradnih
prečiščenih besedil predpisov iz tega člena obvezno in kot pogoj za dostop do
besedila navedejo opozorilo, da gre za neuradno prečiščeno besedilo, ki
predstavlja zgolj informativni delovni pripomoček, glede katerega organ ne
jamči odškodninsko ali kako drugače.
9. člen
(programi, strategije, stališča, mnenja,
študije in drugi podobni dokumenti)
(1) Za programe, strategije, stališča,
mnenja, študije in druge podobne dokumente, ki jih organi posredujejo v
svetovni splet, se štejejo zlasti:
1.    
strategije gospodarskega, trajnostnega, regionalnega, tehnološkega in
strukturnega razvoja Republike Slovenije in druge podobne strategije;
2.    
program varstva okolja in programi upravljanja ali gospodarjenja s
posameznimi naravnimi dobrinami (vodami, gozdovi, mineralnimi surovinami idr.);
3.    
programi razvoja in strategije razvoja posameznih dejavnosti (na
področju energetike, transporta, elektronskih komunikacij, turizma idr.);
4.    
strategije razvoja posameznih (gospodarskih in negospodarskih) javnih
služb (na področju energetike, elektronskih komunikacij, upravljanja z vodami,
varstva okolja, šolstva, zdravstva, kulture idr.);
5.    
strategije, programi in načrti na področju delovanja državnih organov,
organov lokalnih skupnosti, oseb javnega prava, nosilcev javnih pooblastil in
izvajalcev javnih služb;
6.    
letna poročila o delu in druga poročila, ki jih v zvezi s svojim
delovnim področjem izdelujejo ali sprejemajo organi za daljše časovno obdobje;
7.    
stališča, mnenja in študije, ki jih organi ali njihova delovna telesa
oblikujejo oziroma izdelujejo sami, v sodelovanju z drugimi organi ali
pridobijo od drugih oseb v zvezi z njihovim delovnim področjem ter navodila in
okrožnice, ki jih uporabljajo organi v zvezi z izvajanjem zakona, drugega
predpisa ali sodne odločbe.
(2) Za dokumente iz prvega odstavka
tega člena se ne štejejo programi dela in drugi podobni programi, ki jih
inšpekcije in drugi organi pripravljajo v zvezi z izvajanjem postopkov nadzora
nad poslovanjem oseb javnega in zasebnega prava.
(3) Dokumenti iz prvega odstavka
morajo biti vpisani v katalog informacij javnega značaja organa in v državni
register dokumentov, preko katerega so vključeni v centralni katalog informacij
javnega značaja.
10. člen
(predlogi predpisov, programov, strategij
in drugih podobnih dokumentov)
(1) Predlog zakona ali drugega akta
državnega zbora in predlog vladne uredbe mora ministrstvo posredovati v
svetovni splet najkasneje po sprejemu na delovnih telesih vlade.
(2) Predlog pravilnika ali drugega
akta ministra, ki se objavi v Uradnem listu Republike Slovenije, mora
ministrstvo posredovati v svetovni splet vsaj 7 dni pred njegovo izdajo.
(3) Predlog splošnega akta lokalne
skupnosti ali nosilca javnega pooblastila mora ta posredovati v svetovni splet
vsaj 7 dni pred njegovo izdajo.
(4) Predlog programa, strategije ali
drugega podobnega dokumenta iz 5. točke prvega odstavka 9. člena, mora
organ, ki ga je pripravil, posredovati v svetovni splet vsaj 15 dni pred
njegovim sprejetjem.
(5) Ne glede na določbe prejšnjih
odstavkov, organ ne posreduje akta v svetovni splet, če ta vsebuje informacije,
zaradi katerih bi organ v skladu z zakonom zavrnil zahtevo za dostop.
(6) Če gre za nujne primere, organ pri
posredovanju aktov iz prejšnjih odstavkov ni vezan na roke iz prejšnjih
odstavkov. Nujnost primera je podana, če temelji na zakonu ali na njegovi
podlagi izdanem predpisu, ali če so zaradi posledic naravnih nesreč, epidemij,
izrednih razmer in podobnih razlogov nastale ali lahko nastanejo motnje na
področjih, ki ogrožajo varno in zdravo življenje prebivalcev, ali če nastanejo
občutne motnje na trgu oziroma pri preskrbi prebivalstva, ali če so potrebni
ukrepi, namenjeni stabiliziranju trgov, ali kadar je nujno za doseganje ciljev
in ukrepov gospodarske politike, ali kadar bi predhodna objava lahko imela
negativne posledice za javne finance, ali v drugih podobnih primerih.
(7) Organi pri dokumentih iz prvega do
četrtega odstavka tega člena objavijo skupaj s prvotnim dokumentom tudi vse
kasnejše različice dokumenta tako, da zagotovijo sledljivost sprememb prvotnega
dokumenta.
(8) Organi skupaj z objavo dokumentov
iz tega člena obvezno in kot pogoj za dostop do besedila navedejo opozorilo, da
gre za predloge predpisov oziroma drugih dokumentov, glede katerih organ ne
jamči odškodninsko ali kako drugače. Opozorilo mora vsebovati tudi pojasnilo,
da predlagane rešitve v predlogu predpisa ali drugega dokumenta ne bodo nujno
del sprejetega predpisa ali drugega dokumenta. Po sprejemu predloga predpisa
ali drugega dokumenta organ dopolni opozorilo s povezavo na sprejeti predpis
ali drug dokument.
(9) Dokumenti iz prejšnjih odstavkov
morajo biti vpisani v katalog informacij javnega značaja organa in v državni
register dokumentov, preko katerega so vključeni v centralni katalog informacij
javnega značaja. Dokumenti morajo biti dostopni na spletnih straneh tudi potem,
ko jih sprejme pristojni organ.
11. člen
(podatki o storitvah organov)
(1) Organ mora v svetovni splet
posredovati podatke o svojih storitvah, ki obsegajo najmanj:
1.    
pogoje, ki jih morajo osebe izpolnjevati, da lahko zahtevajo posamezno
storitev;
2.    
krajevno pristojnost oziroma območje, na katerem ali za katerega se
izvaja storitev;
3.    
podatke o dostopnosti organa (kontaktni podatki, uradne ure in podobno);
4.    
način, na katerega se lahko zahteva posamezna storitev, vključno s
povezavo na elektronsko dostopen obrazec za vlogo, navedbo morebitnih
zahtevanih prilog, navedbo o stroških storitve ter navedbo podatkov, ki jih bo
organ pridobil sam na podlagi veljavnih predpisov;
5.    
navedbo predpisov, ki predstavljajo pravno podlago ali sicer urejajo
storitev;
6.    
predviden rok za odločitev organa oziroma izvedbo storitve;
7.    
pogosta vprašanja v zvezi s posamezno storitvijo in odgovori nanje.
(2) Upravni organi morajo v svetovni
splet posredovati še dodatne podatke o upravnih storitvah v skladu s predpisi,
ki urejajo poslovanje organov s strankami.
(3) Podatki o storitvah organov morajo
biti razporejeni v tematsko zaključene sklope (življenjski dogodki, poslovni
dogodki, uslužbenski dogodki, dogodki za organe in organizacije javnega
sektorja). Podatki o storitvah organov državne uprave, organov lokalnih
skupnosti, posameznikov in organizacij, ki imajo javna pooblastila za izvajanje
upravnih nalog, ter izvajalcev javnih služb morajo biti vključeni v register
storitev na enotnem državnem portalu e-uprava.
12. člen
(druge informacije javnega značaja)
Organ mora v splet posredovati tudi
naslednje informacije javnega značaja:
1.    
podatke o pomembnejših dogodkih, odločitvah in novostih pri organu
(novice o delovanju organa);
2.    
napotke glede izvrševanja pravic v zvezi z dostopom do informacij
javnega značaja;
3.    
letno poročilo o izvajanju Zakona o dostopu do informacij javnega
značaja iz 38. člena zakona;
4.    
informacije javnega značaja, ki jih je organ posredoval na podlagi
vložene ustne ali pisne zahteve, pa organ ocenjuje, da bodo postale predmet
nadaljnjih enakih zahtev drugih prosilcev;
5.    
podatke o višini in prejemnikih subvencij, posojil in drugih podobnih
oblik pomoči iz javnih sredstev, razen izplačil posameznikom na področjih
štipendiranja, zaposlovanja, družine, pokojninskega in zdravstvenega
zavarovanja ter socialnih zadev;
6.    
strokovne napotke za uporabnike javnih dobrin in storitev;
7.    
podatke o posameznih ukrepih in dejavnostih izvajalca javne službe.
13. člen
(obveznosti pristojnega ministrstva)
(1) Ministrstvo, pristojno za upravo,
mora zagotavljati delovanje centralnega kataloga informacij javnega značaja in
državnega registra dokumentov, na podlagi te uredbe posredovanih v svetovni
splet. Katalog in register morata biti dostopna na enotnem državnem portalu
e-uprava.
(2) Ministrstvo, pristojno za upravo,
mora na svojem spletišču in na enotnem državnem portalu e-uprava zagotoviti še
objavo naslednjih informacij:
1.    
katalog organov iz drugega odstavka 1. člena zakona;
2.    
centralni katalog informacij javnega značaja iz 3. člena te uredbe;
3.    
skupno letno poročilo o izvajanju Zakona o dostopu do informacij javnega
značaja iz 38. člena zakona.
14. člen
(posredovanje informacij javnega značaja v
svetovni splet)
(1) Organi ves čas zagotavljajo
nemoteno dostopnost, dosegljivost, racionalnost in uporabnikom prijazno zasnovo
svojih spletnih strani.
(2) Organi zagotovijo povezljivost
svojih informacij javnega značaja na spletu z enotnim državnim portalom
e-uprava preko centralnega kataloga informacij javnega značaja in državnega
registra dokumentov.
15. člen
(dostop do informacij za ljudi s posebnimi
potrebami)
Organ mora zagotoviti, da bodo informacije
javnega značaja, ki jih posreduje v svetovni splet, dostopne tudi ljudem s
posebnimi potrebami najmanj tako, da zagotovi dostopnost informacij javnega
značaja na spletu tudi v izključno tekstovni obliki.
15.a člen
(odločanja o dostopu v posebnih primerih)
Če organ prejme zahtevo za dostop do
informacije javnega značaja, ki se nanaša na predkazenski ali kazenski
postopek, in v postopku v tem času odloča drug pristojni organ, organ odloči o
zahtevi na podlagi obrazloženega mnenja organa, ki v tem času odloča v
postopku.
V. NAČIN POSREDOVANJA INFORMACIJ JAVNEGA ZNAČAJA
16. člen
(izbira oblike)
(1) Če se informacija javnega značaja
nahaja tako v elektronski kot v fizični obliki, lahko prosilec sam izbere
obliko, v kateri želi dobiti informacijo.
(2) Če se informacija javnega značaja
nahaja samo v elektronski ali samo v fizični obliki in organ razpolaga s
tehnološkimi zmogljivostmi za potrebno pretvorbo, lahko prosilec sam izbere
obliko, pri čemer mu organ zaračuna materialne stroške pretvorbe iz elektronske
v fizično obliko ali pretvorbe fizične oblike v elektronsko obliko skladno z
zakonom in na njegovi podlagi izdanimi predpisi.
17. člen
(vpogled v prostorih organa)
(1) Če želi prosilec vpogled v
zahtevano informacijo javnega značaja, mu pooblaščena oseba organa v času
uradnih ur ali v predhodno dogovorjenem času med organom in prosilcem, omogoči
vpogled v prostorih organa.
(2) Pooblaščena oseba iz prejšnjega
odstavka mora prosilcu omogočiti vpogled v zahtevano informacijo v primernem
prostoru ter mu za to dati na voljo dovolj časa.
VI. STROŠKI POSREDOVANJA INFORMACIJ JAVNEGA ZNAČAJA
18. člen
(načini posredovanja informacij)
(1) Organ zaračuna prosilcu informacij
javnega značaja stroške za posredovanje informacij:
-      
posredovanje prepisa, fotokopije ali nosilca
elektronskega zapisa zahtevane informacije, pri čemer se kot prepis šteje
izdelava kakršnegakoli dvojnika s tehničnimi sredstvi,
-      
pretvorbo informacije iz elektronske v fizično
obliko, če se informacija nahaja izključno v elektronski obliki, prosilec pa
želi informacijo prejeti v fizični obliki,
-      
pretvorbo informacije iz fizične v elektronsko
obliko, če se informacija nahaja izključno v fizični obliki, prosilec pa želi
informacijo prejeti v elektronski obliki,
-      
poštnino za pošiljanje po pošti.
(2) Organ ne zaračuna stroškov:
-      
za vpogled v dokumente,
-      
za telefonsko posredovanje informacij,
-      
za posredovanje informacij po elektronski
pošti, če ne gre hkrati za primere iz tretje alinee prejšnjega odstavka,
-      
za posredovanje informacij s pomočjo telefaksa,
ki skupaj ne presegajo petih strani.
(3) Organ posreduje informacije glede
na tehnične pripomočke, s katerimi razpolaga.
19. člen
(okvirni cenik)
(1) Organ določi ceno materialnih
stroškov tako, da upošteva povprečne tržne cene za storitev posredovanja
informacij in povprečno lastno ceno stroškov dela in amortizacije opreme
organa.
(2) Najvišje cene materialnih stroškov za
naslednje najpogostejše storitve posredovanja informacij javnega značaja so
(brez DDV): 
1.    
ena stran fotokopije formata A4 0,06 eura, 
2.    
ena stran fotokopije formata A3 0,13 eura, 
3.    
ena stran fotokopije večjega formata 1,25 eura, 
4.    
ena stran barvne fotokopije formata A4 0,63 eura, 
5.    
ena stran barvne fotokopije formata A3 1,25 eura, 
6.    
elektronski zapis na eni zgoščenki CD 2,09 eura, 
7.    
elektronski zapis na eni zgoščenki DVD-R 2,92 eura, 
8.    
elektronski zapis na eni disketi 1,25 eura, 
9.    
posnetek na eni videokaseti 4,17 eura, 
10.  posnetek
na eni avdio kaseti 2,09 eura, 
11.  pretvorba
ene strani dokumenta formata A4 iz elektronske v fizično obliko 0,13 eura, 
12.  pretvorba
ene barvne strani dokumenta formata A4 iz elektronske v fizično obliko 1,25
eura, 
13.  pretvorba
ene strani dokumenta formata A4 iz fizične v elektronsko obliko 0,08 eura, 
14.  pretvorba
ene barvne strani dokumenta formata A4 iz fizične v elektronsko obliko 0,13
eura, 
15.  poštnina
za pošiljanje informacij po pošti skladno z veljavnim cenikom za poštne
storitve.
(3) Cene materialnih stroškov za
storitve, ki niso naštete v prejšnjem odstavku, organ določi v skladu s prvim
odstavkom tega člena. K tako določenemu stroškovniku da soglasje ministrstvo,
pristojno za upravo.
20. člen
(način plačila stroškov)
(1) Prosilec plača materialne stroške ob
prejemu zahtevanih informacij. Organ izda prosilcu račun, iz katerega mora biti
razvidna specifikacija stroškov v skladu s to uredbo. 
(2) Če organ ugotovi, da bodo materialni
stroški posredovanja informacij presegli 83,46 eura (z vključenim DDV), lahko
od prosilca zahteva vnaprejšnji polog. Po posredovanju informacij organ
obračuna dejansko nastale stroške in prosilcu izda račun skladno s prvim
odstavkom. Če polog presega dejanske materialne stroške, organ prosilcu ob
posredovanju informacije vrne presežni znesek. Če pa dejansko nastali stroški
presegajo znesek vnaprejšnjega pologa, prosilec razliko plača skladno s prvim
odstavkom tega člena. 
(3) Organ lahko določi, da mora prosilec
plačati stroške posredovanja informacij najkasneje v petnajstih dneh od prejema
računa ali zahtevka za položitev pologa. 
(4) Organ zaradi ekonomičnosti ne zaračuna
materialnih stroškov posredovanja informacij, ki ne presegajo 10 eurov (z
vključenim DDV). 
(5) Določba prejšnjega odstavka ne velja,
kadar organ zaračuna materialne stroške posredovanja informacij skupaj s ceno
ponovne uporabe.
VII. DRUGA VPRAŠANJA V ZVEZI S POSREDOVANJEM INFORMACIJ
JAVNEGA ZNAČAJA
21. člen
(delni dostop)
(1) Če dokument ali njegov del le
delno vsebuje informacije iz 6. člena zakona, se šteje, da jih je mogoče
izločiti iz dokumenta, ne da bi to ogrozilo njegovo zaupnost, če jih je mogoče:
1.    
na kopiji fizično odstraniti, prečrtati, trajno prekriti ali drugače
napraviti nedostopne, če gre za dokument v fizični obliki;
2.    
v kopiji zbrisati, kodirati, blokirati, omejiti oziroma drugače
napraviti nedostopne, če gre za dokument v elektronski obliki.
(2) Ne glede na določbe prejšnjega
odstavka se šteje, da informacije iz dokumenta ni mogoče izločiti, če bi bilo
tako izločeno informacijo mogoče razbrati iz drugih informacij v dokumentu.
(3) Če se prosilcu omogoči vpogled v
zahtevano informacijo v prostorih organa, se mu v primeru delnega dostopa
omogoči vpogled v kopijo dokumenta, ki jo organ pripravi skladno s prvim odstavkom
tega člena.
VIII. CENA IN DRUGI POGOJI PONOVNE UPORABE INFORMACIJ JAVNEGA
ZNAČAJA
22. člen
(zaračunljivost ponovne uporabe)
(1) Organ enkrat letno oblikuje ceno
ponovne uporabe informacij javnega značaja v pridobitne namene tako, da pri
izračunu upošteva ceno razpolaganja z zahtevanimi informacijami javnega
značaja, delež ponovne uporabe v pridobitne namene glede na celoten obseg
predvidene uporabe in v tej uredbi določene omejitve.
(2) Cena ponovne uporabe, ki jo organ
zaračuna posameznemu prosilcu, se določi glede na pričakovano število
zainteresiranih prosilcev za ponovno uporabo v pridobitne namene ob upoštevanju
obsega njihove ponovne uporabe. Ne glede na število zainteresiranih prosilcev
in obseg njihove ponovne uporabe oziroma kadar tega ni mogoče ugotoviti brez
nesorazmernih stroškov ali naporov, lahko organ posameznemu prosilcu zaračuna
največ dvajsetino cene, oblikovane skladno s prvim odstavkom.
(3) Če pravice intelektualne lastnine
na informaciji javnega značaja pripadajo v določenem deležu tudi tretjim
osebam, organ oblikuje ceno samo za delež, ki ne pripada tretjim osebam.
23. člen
(cena razpolaganja)
(1) Ceno razpolaganja z informacijo
javnega značaja sestavljajo stroški zbiranja, priprave, razmnoževanja in
razširjanja podatkov, ki sestavljajo informacijo javnega značaja, pri čemer se
ločeno upoštevajo stroški vzpostavitve in stroški vzdrževanja uporabnosti
informacije javnega značaja, ki obsegajo:
-      
amortizacijo potrebnih prostorov in opreme, ki
se v pretežni meri uporabljajo za upravljanje s podatki;
-      
stroški nujno potrebnih storitev v zvezi z
obdelavo podatkov (informacijske rešitve, zunanje obdelave podatkov in
podobno);
-      
neposredni stroški dela javnih uslužbencev z
vezi z obdelavo podatkov.
(2) Ne glede na določbe prejšnjega
odstavka se glede informacij javnega značaja, ki temeljijo na podatkih, s
katerimi organ razpolaga že daljše časovno obdobje, vendar najmanj pet let, kot
stroški vzpostavitve upoštevajo stroški vzdrževanja uporabnosti informacije
javnega značaja in morebitni stroški informatizacije podatkov v zadnjih petih
letih.
(3) Če zahtevana informacija javnega
značaja predstavlja samo določen delež podatkov glede katerih organ izračuna
ceno razpolaganja, ali če se določen delež podatkov zaradi posredovanja v
svetovni splet ne zaračunava, se upošteva pri izračunu sorazmeren delež te
cene.
(4) Če prosilec zahteva informacijo
javnega značaja s stalnim ažuriranjem, se pri izračunu upoštevajo stroški
vzpostavitve in stroški vzdrževanja za obdobje koledarskih let, v katerih
prosilec zahteva ažuriranje. V nasprotnem primeru se pri izračunu upoštevajo
stroški vzpostavitve in stroški vzdrževanja v zadnjem koledarskem letu.
24. člen
(delež ponovne uporabe)
(1) Delež ponovne uporabe za
zaračunljive pridobitne namene se izračuna kot sorazmerni del seštevka uporabe
v uradnih postopkih in za druge javne naloge, ponovne uporabe v nepridobitne
namene in nezaračunljive pridobitne namene ter zaračunljive pridobitne namene.
(2) Delež ponovne uporabe lahko znaša
največ petdeset odstotkov.
(3) Če deleža iz prvega odstavka ni
mogoče določiti brez nesorazmernih stroškov ali naporov, se kot delež upošteva največ
20 odstotkov.
25. člen
(materialni stroški, povezani s ponovno
uporabo)
(1) Če mora organ zaradi omogočitve
ponovne uporabe za prosilca pripraviti oziroma mu posredovati podatke (delni
dostop, kopiranje, pošiljanje in podobno) in pri tem nastanejo organu stroški,
jih organ prosilcu zaračuna v skladu z določbami VI. poglavja (materialni
stroški) oziroma VIII. poglavja (drugi stroški) te uredbe.
(2) Če je organ prosilcu že zaračunal
materialne stroške zaradi dostopa do informacij javnega značaja, organ prosilcu
istih stroškov ne sme zaračunati še enkrat glede ponovne uporabe.
(3) Ne glede na določbo prejšnjega
odstavka, organ zaračuna materialne stroške, če so nastali ponovno iz
upravičenih razlogov ali zaradi krivde prosilca.
25.a člen
(opredelitev namena ponovne uporabe)
Prosilec v zahtevi za ponovno uporabo
informacij javnega značaja iz četrtega odstavka 17. člena Zakona o dostopu do
informacij javnega značaja opredeli pridobitni oziroma nepridobitni namen
ponovne uporabe predvsem z opisom naslednjih okoliščin: 
-      
pravno-organizacijska oblika oziroma status
prosilca in dejavnost; 
-      
predvideni način ponovne uporabe informacij,
vključno s pogoji posredovanja informacij javnosti.
25.b člen
(plačilo stroškov v zvezi s ponovno
uporabo)
Kadar organ prosilcu zaračuna ceno ponovne
uporabe, lahko od prosilca zahteva vnaprejšnje plačilo odmerjene cene in
posreduje informacije javnega značaja za ponovno uporabo na podlagi dokazila o
plačilu odmerjene cene in morebitnih materialnih stroškov za posredovanje
informacij.
26. člen
(drugi pogoji)
(1) Organ vedno kot pogoj za ponovno
uporabo informacij javnega značaja v pridobitne ali nepridobitne namene določi
navedbo vira podatkov, ki obsega naziv »Javne informacije Slovenije« in naziv
organa.
(2) Organ lahko določi tudi druge
pogoje, če je to potrebno:
-      
zaradi zagotavljanja ažurnosti in pravilnosti
informacije javnega značaja;
-      
za pravilno razumevanje informacije javnega
značaja;
-      
zaradi zagotavljanja povratnih informacij
uporabnikom oziroma organu;
-      
zaradi izvajanja uradnih postopkov ali javnih
nalog, v katerih namen so bile ustvarjene informacije javnega značaja.
(3) Vsi pogoji veljajo za enake vrste
ponovne uporabe informacij javnega značaja za vse prosilce enako.
27. člen
(javna objava in evidenca v zvezi s
podeljevanjem izključnih pravic)
(1) Evidenca podeljenih izključnih
pravic ponovne uporabe vsebuje za vsako izključno pravico naslednje podatke:
-      
naziv organa, ki je podelil pravico izključne
uporabe;
-      
navedbo informacije javnega značaja, za katero
je podeljena pravica izključne uporabe;
-      
ime oziroma naziv ter stalno prebivališče
oziroma sedež osebe, ki ji je podeljena pravica izključne uporabe;
-      
razloge za podelitev pravice izključne uporabe;
-      
ceno in druge pogoje, pod katerimi je podeljena
pravica izključne uporabe;
-      
datum podelitve pravice izključne uporabe;
-      
datume rednih preverjanj potrebnosti podelitve
pravice izključne uporabe;
-      
datum prenehanja pravice izključne uporabe.
(2) Organ objavi na svoji spletni
strani in posreduje pritožbenemu organu podatke iz prejšnjega odstavka v roku
15 dni po dokončnosti podelitve pravice izključne uporabe.
IX. LETNA POROČILA ORGANOV
28. člen
(vsebina letnega poročila)
Letno poročilo iz 37. člena zakona
mora vsebovati:
1.    
naziv in sedež organa;
2.    
oznako leta, na katero se poročilo nanaša;
3.    
število vloženih zahtev za dostop oziroma za ponovno uporabo informacij
javnega značaja;
4.    
število ugodenih zahtev za dostop oziroma za ponovno uporabo informacij
javnega značaja vključno z navedbo morebitne zaračunljivosti in pogojev (cena
in drugi pogoji);
5.    
število zavrnjenih zahtev za dostop oziroma za ponovno uporabo
informacij javnega značaja z navedbo razlogov za vsako zavrnitev;
6.    
število vloženih pritožb in izdanih odločb po pritožbah z opisom
odločitve ter z navedbo razlogov za sprejeto odločitev v primeru ponovne
odklonitve razkritja informacije;
7.    
število sproženih upravnih sporov zoper dokončne odločbe ter v primeru
molka organa;
8.    
število in seznam prejetih sodnih odločb, s katerimi je bilo ugodeno
tožbi prosilca v upravnem sporu, vključno z navedbo razlogov, na katerih
temelji odločitev sodišča;
9.    
seznam subjektov iz njihove pristojnosti, ki so zavezani za posredovanje
informacij javnega značaja: izvajalci javnih služb, javni zavodi, javni
gospodarski zavodi, javna podjetja, nosilci javnih pooblastil. Na seznamu je
treba posebej izpostaviti subjekte, ki so postali zavezani v letu, na katero se
poročilo nanaša.

Uredba o posredovanju in ponovni uporabi
informacij javnega značaja (Uradni list RS, št. 76/05)
vsebuje naslednje prehodne in končno določbo:
»X. PREHODNE IN KONČNA DOLOČBA
29. člen
(prilagoditev
katalogov informacij javnega značaja in vzpostavitev centralnega kataloga)
(1) Ministrstvo, pristojno za upravo,
objavi vzorec kataloga iz 3. člena v centralnem katalogu informacij
javnega značaja najkasneje do 31. 10. 2005.
(2) Organi morajo svoje kataloge
informacij javnega značaja prilagoditi najkasneje do 31. 12. 2005.
(3) Ministrstvo, pristojno za upravo,
vzpostavi centralni katalog informacij javnega značaja najkasneje do
30. 6. 2006.
30. člen
(zagotovitev
informacij na svetovnem spletu)
(1) Organi morajo vzpostaviti
posredovanje dodatnih informacij v svetovni splet najkasneje do 31. 12.
2005.
(2) Ministrstvo, pristojno za upravo,
vzpostavi državni register dokumentov najkasneje do 31. 12. 2005.
31. člen
(prenehanje
veljavnosti predpisov)
Z dnem začetka veljavnosti te uredbe
prenehata veljati Uredba o posredovanju informacij javnega značaja (Uradni list
RS, št. 115/03) in Uredba o višini stroškov posredovanja informacij javnega
značaja (Uradni list RS, št. 40/04).
32. člen
(začetek
veljavnosti)
Ta uredba začne veljati petnajsti dan po objavi
v Uradnem listu Republike Slovenije.«.

Uredba o spremembah in dopolnitvah Uredbe o
posredovanju in ponovni uporabi informacij javnega značaja (Uradni list RS, št.
119/07) vsebuje naslednjo končno določbo:
»9. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi Uredbe o posredovanju in
ponovni uporabi informacij javnega značaja (Uradni list RS, št. 95/11) vsebuje naslednjo končno določbo:
»2. člen
Ta uredba začne veljati 1. decembra 2011.«.