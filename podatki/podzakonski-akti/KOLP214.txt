SPLOŠNE DOLOČBE
1. člen
Krajevna veljavnost kolektivne pogodbe
Kolektivna pogodba velja za območje
Republike Slovenije.
2. člen
Stvarna veljavnost kolektivne pogodbe
(1) Kolektivna pogodba velja za
vse delodajalce, člane podpisnikov v skladu z zakonom o kolektivnih pogodbah,
ki opravljajo trgovinsko dejavnost kot pretežno (glavno) dejavnost na
pridobiten način in je to dejavnost mogoče opredeliti z naslednjimi šiframi
dejavnosti, kakor jih opredeljuje Standardna klasifikacija dejavnosti; G –
Trgovina; vzdrževanje in popravila motornih vozil pod pogojem, da je tako
dejavnost gospodarskega subjekta s šifro dejavnosti po Standardni klasifikaciji
dejavnosti opredelil pristojen organ v skladu z zakonom, in sicer:

45

Trgovina z motornimi
  vozili in popravila motornih vozil


45.110

Trgovina z
  avtomobili in lahkimi motornimi vozili


45.190

Trgovina z drugimi
  motornimi vozili


45.200

Vzdrževanje in
  popravila motornih vozil


45.310

 


45.320

Trgovina na drobno z
  rezervnimi deli in opremo za motorna vozila


45.400

Trgovina,
  vzdrževanje in popravila motornih koles; trgovina z njihovimi deli in opremo


46

Posredništvo in
  trgovina na debelo, razen z motornimi vozili


46.110

Posredništvo pri
  prodaji kmetijskih surovin, živih živali, tekstilnih surovin, polizdelkov


46.120

Posredništvo pri
  prodaji goriv, rud, kovin, tehničnih kemikalij


46.130

Posredništvo pri
  prodaji lesa in gradbenega materiala


46.140

Posredništvo pri
  prodaji strojev, industrijske opreme, ladij, letal


46.150

Posredništvo pri
  prodaji pohištva, predmetov in naprav za gospodinjstvo in železnine


46.160

Posredništvo pri
  prodaji tekstila, oblačil, krzna, obutve, usnjenih izdelkov


46.170

Posredništvo pri
  prodaji živil, pijač, tobačnih izdelkov


46.180

Specializirano
  posredništvo pri prodaji drugih določenih izdelkov


46.190

Nespecializirano
  posredništvo pri prodaji raznovrstnih izdelkov


46.210

Trgovina na debelo z
  žiti, tobakom, semeni in krmo


46.220

Trgovina na debelo s
  cvetjem in rastlinami


46.230

Trgovina na debelo z
  živimi živalmi


46.240

Trgovina na debelo s
  kožami, usnjem


46.310

Trgovina na debelo s
  sadjem in zelenjavo


46.320

Trgovina na debelo z
  mesom in mesnimi izdelki


46.330

Trgovina na debelo z
  mlekom, mlečnimi izdelki, jajci, jedilnimi olji in maščobami


46.340

Trgovina na debelo s
  pijačami


46.350

Trgovina na debelo s
  tobačnimi izdelki


46.360

Trgovina na debelo s
  sladkorjem, čokolado, sladkornimi izdelki


46.370

Trgovina na debelo s
  kavo, čajem, kakavom, začimbami


46.380

Trgovina na debelo z
  drugimi živili, tudi z ribami, raki, mehkužci


46.390

Nespecializirana
  trgovina na debelo z živili, pijačami, tobačnimi izdelki


46.410

Trgovina na debelo s
  tekstilom


46.420

Trgovina na debelo z
  oblačili in obutvijo


46.430

Trgovina na debelo z
  električnimi gospodinjskimi napravami


46.440

Trgovina na debelo s
  porcelanom, steklenino, čistili


46.450

Trgovina na debelo s
  parfumi in kozmetiko


46.460

Trgovina na debelo s
  farmacevtskimi izdelki ter medicinskimi potrebščinami in materiali


46.470

Trgovina na debelo s
  pohištvom, preprogami in svetili


46.480

Trgovina na debelo z
  urami in nakitom


46.490

Trgovina na debelo z
  drugimi izdelki široke porabe


46.510

Trgovina na debelo z
  računalniškimi napravami


46.520

Trgovina na debelo z
  elektronskimi in telekomunikacijskimi napravami in deli


46.610

Trgovina na debelo s
  kmetijskimi stroji, priključki, opremo


46.620

Trgovina na debelo z
  obdelovalnimi stroji


46.630

Trgovina na debelo z
  rudarskimi in gradbenimi stroji


46.640

Trgovina na debelo s
  stroji za tekstilno industrijo


46.650

Trgovina na debelo s
  pisarniškim pohištvom


46.660

Trgovina na debelo s
  pisarniškimi stroji in opremo


46.690

Trgovina na debelo z
  drugimi napravami in opremo


46.710

Trgovina na debelo s
  trdimi, tekočimi in plinastimi gorivi


46.720

Trgovina na debelo s
  kovinami in rudami


46.730

Trgovina na debelo z
  lesom, gradbenim materialom in sanitarno opremo


46.740

Trgovina na debelo s
  kovinskimi proizvodi, inštalacijskim materialom, napravami za ogrevanje


46.750

Trgovina na debelo s
  kemičnimi izdelki


46.760

Trgovina na debelo z
  drugimi polizdelki


46.770

Trgovina na debelo z
  ostanki in odpadki


46.900

Nespecializirana
  trgovina na debelo


47

Trgovina na
  drobno, razen z motornimi vozili


47.110

Trgovina na drobno v
  nespecializiranih prodajalnah, pretežno z živili


47.190

Druga trgovina na
  drobno v nespecializiranih prodajalnah


47.210

Trgovina na drobno v
  specializiranih prodajalnah s sadjem in zelenjavo


47.220

Trgovina na drobno v
  specializiranih prodajalnah z mesom in mesnimi izdelki


47.230

Trgovina na drobno v
  specializiranih prodajalnah z ribami, raki, mehkužci


47.24

Trgovina na drobno v
  specializiranih prodajalnah s kruhom, pecivom, testeninami, sladkornimi
  izdelki


47.250

Trgovina na drobno v
  specializiranih prodajalnah s pijačami


47.260

Trgovina na drobno v
  specializiranih prodajalnah s tobačnimi izdelki


47.290

Druga trgovina na
  drobno v specializiranih prodajalnah z živili


47.301

Trgovina na drobno z
  lastnimi motornimi gorivi


47.302

Posredništvo pri
  prodaji motornih goriv na drobno


47.410

Trgovina na drobno v
  specializiranih prodajalnah z računalniškimi napravami in programi


47.420

Trgovina na drobno v
  specializiranih prodajalnah s telekomunikacijskimi napravami


47.430

Trgovina na drobno v
  specializiranih prodajalnah z avdio in video napravami


47.510

Trgovina na drobno v
  specializiranih prodajalnah s tekstilom


47.520

Trgovina na drobno v
  specializiranih prodajalnah z gradbenim materialom, kovinskimi izdelki,
  barvami in steklom


47.530

Trgovina na drobno v
  specializiranih prodajalnah s preprogami, talnimi in stenskimi oblogami


47.540

Trgovina na drobno v
  specializiranih prodajalnah z električnimi gospodinjskimi napravami


47.590

Trgovina na drobno v
  specializiranih prodajalnah s pohištvom, svetili in drugje nerazvrščenimi
  predmeti za gospodinjstvo


47.610

Trgovina na drobno v
  specializiranih prodajalnah s knjigami


47.621

Trgovina na drobno s
  časopisi in revijami


47.622

Trgovina na drobno s
  papirjem in pisalnimi potrebščinami


47.630

Trgovina na drobno v
  specializiranih prodajalnah z glasbenimi in video zapisi


47.640

Trgovina na drobno v
  specializiranih prodajalnah s športno opremo


47.650

Trgovina na drobno v
  specializiranih prodajalnah z igračami in rekviziti za igre in zabavo


47.71

Trgovina na drobno v
  specializiranih prodajalnah z oblačili


47.720

Trgovina na drobno v
  specializiranih prodajalnah z obutvijo in usnjenimi izdelki


47.730

Trgovina na drobno v
  specializiranih prodajalnah s farmacevtskimi izdelki


47.740

Trgovina na drobno v
  specializiranih prodajalnah z medicinskimi in ortopedskimi pripomočki


47.750

Trgovina na drobno v
  specializiranih prodajalnah s kozmetičnimi in toaletnimi izdelki


47.761

Trgovina na drobno v
  cvetličarnah


47.762

Trgovina na drobno v
  specializiranih prodajalnah z vrtnarsko opremo in hišnimi živalmi


47.770

Trgovina na drobno v
  specializiranih prodajalnah z urami in nakitom


47.781

Trgovina na drobno v
  specializiranih prodajalnah z očali


47.782

Trgovina na drobno v
  specializiranih prodajalnah z umetniškimi izdelki


47.789

Druga trgovina na
  drobno v drugih specializiranih prodajalnah


47.790

Trgovina na drobno v
  prodajalnah z rabljenim blagom


47.810

Trgovina na drobno
  na stojnicah in tržnicah z živili, pijačami in tobačnimi izdelki


47.820

Trgovina na drobno
  na stojnicah in tržnicah s tekstilijami in obutvijo


47.890

Trgovina na drobno
  na stojnicah in tržnicah z drugim blagom


47.910

Trgovina na drobno
  po pošti ali po internetu


47.990

Druga trgovina na
  drobno zunaj prodajaln, stojnic in tržnic.

(2) Delodajalec in sindikat v
posamezni družbi se lahko dogovorita, da se za odvisne družbe uporablja
kolektivna pogodba, ki velja za obvladujočo družbo. Če sindikata v odvisni
družbi ni, lahko delodajalec to uredi s splošnim aktom.
3. člen
Krajevna veljavnost
(1) Kolektivna pogodba velja za vse
delavce, zaposlene pri delodajalcih iz prejšnjega člena te pogodbe, ki imajo
sedež na območju Republike Slovenije in za delavce, zaposlene pri delodajalcih,
ki opravljajo delo na območju Republike Slovenije.
(2) Za poslovodne osebe in vodilne
delavce velja ta kolektivna pogodba, razen če so s pogodbo o zaposlitvi med
delodajalcem in takšno osebo določena razmerja, pravice, dolžnosti ali
odgovornosti urejena drugače.
(3) Kolektivna pogodba velja tudi za
učence, vajence, dijake in študente na praktičnem usposabljanju na podlagi
posebne pogodbe, samo v določbah, ki se nanašajo nanje.
(4) Določbe te kolektivne pogodbe o delovnem
času veljajo tudi za delavce, ki pri delodajalcu opravljajo delo na podlagi
pogodbe o zaposlitvi med delavcem in delodajalcem, ki opravlja dejavnost
zagotavljanja dela delavca drugemu uporabniku.
4. člen
Časovna veljavnost
(1) Kolektivna pogodba je
sklenjena za določen čas, in sicer do 31. 12. 2013.
(2) Kolektivna pogodba začne veljati
petnajsti dan po objavi v Uradnem listu RS.
(3) Po prenehanju veljavnosti te
kolektivne pogodbe se do sklenitve nove, vendar najdalj eno leto in pol, še
naprej uporabljajo določbe te pogodbe.
5. člen
Pomen izrazov v tej kolektivni pogodbi
(1) V kolektivni pogodbi uporabljena
izraza »delodajalec« in »delavec«, zapisana v moški spolni slovnični obliki,
sta uporabljena kot nevtralna za ženske in moške.
(2) Poslovodne osebe so osebe, ki
vodijo poslovanje pri delodajalcu in so s temi pooblastili vpisane v ustrezni
register.
(3) Vodilni delavec je tisti delavec,
ki vodi poslovno področje ali organizacijsko enoto pri delodajalcu in ima
pooblastila za sklepanje pravnih poslov ali za samostojne kadrovske in
organizacijske odločitve. Delodajalec jih določi s statutom, aktom o
ustanovitvi družbe, družbeno pogodbo oziroma pogodbo o ustanovitvi družbe,
zadružnimi pravili, s sklepom ali sistemizacijo delovnih mest.
(4) Izraz »trgovinska dejavnost«
opredeljuje storitve, ki po standardni klasifikaciji dejavnosti sodijo v
skupino: G – trgovina; vzdrževanje in popravila motornih vozil.
(5) Splošni akt je akt delodajalca, ki
na splošen način ureja posamezna vprašanja v zvezi z delovnimi razmerji v
skladu z zakonom.
(6) Izraz »organizacijska enota«
pomeni gospodarsko družbo ali podjetnika posameznika kot celoto oziroma njegov
sestavni del, ki združuje delavce pri opravljanju določenega delovnega procesa.
Organizacijske enote določi delodajalec.
(7) Akt o sistemizaciji delovnih mest
je splošni akt delodajalca, ki določa delovna mesta in/ali vrsto dela, pogoje
za opravljanje dela na posameznem delovnem mestu in/ali vrsto dela ter opis del
in nalog posameznega delovnega mesta, ki se uvrščajo v isto vrsto dela.
Vrsta dela je skupek opravil, del in nalog
sorodnih ali primerljivih delovnih mest, za katera se zahtevajo enaki pogoji za
opravljanje dela v skladu z določbami te kolektivne pogodbe in/ali akta o
sistemizaciji.
Delovno mesto je najmanjša organizacijska
enota v strukturi delodajalca, v okviru katere se izvajajo posamezne naloge.
(8) Projektno delo je delo, ki pomeni
uvajanje novih organizacijskih, tehničnih, tehnoloških, splošnih in drugih
sprememb in novosti, in ga ni mogoče opraviti zgolj z obstoječimi zaposlenimi.
(9) Pomen izrazov, ki se nanašajo na
plače in druge osebne prejemke, je naveden v poglavju o plačah.
6. člen
Enotni minimalni standardi
(1) Določila te kolektivne pogodbe
predstavljajo enotne minimalne standarde, razen ko je dogovorjeno odstopanje od
teh standardov.
(2) Odstopanje od standardov je
dovoljeno na podlagi pisnega sporazuma med reprezentativnim sindikatom pri
delodajalcu in delodajalcem, zlasti v primerih bistvenega poslabšanja
poslovanja, ki bi lahko ogrozilo obstoj delodajalca, obstoj delovnih mest ali v
podobnih utemeljenih primerih.
7. člen
Posebnosti ureditve za manjše delodajalce
Za manjšega delodajalca veljajo izjeme, kot
jih opredeljuje ta kolektivna pogodba.
8. člen
Razvrstitev zahtevnosti del
(1) Glede na zahtevnost se dela
razvrstijo:
I. tarifni razred (enostavna dela):
Pomožna in enostavna dela, za katera se
praviloma ne zahteva posebnih znanj.
II. tarifni razred (manj zahtevna dela):
Manj zahtevna dela, za katera se praviloma
pričakuje znanje, pridobljeno z osnovno šolo in krajšim eno ali večmesečnim
usposabljanjem ali ustrezno znanje s pridobljenimi izkušnjami za opravljanje
dela.
III. tarifni razred (srednje zahtevna
dela):
Srednje zahtevna dela, za katera se
praviloma pričakuje znanje, pridobljeno z dvema letoma javno priznanega poklicnega
ali strokovnega izobraževanja ali ustrezno znanje s pridobljenimi izkušnjami za
opravljanje dela.
IV. tarifni razred (zahtevna dela):
Dela, ki jih delavci opravljajo samostojno
in za katera se praviloma zahteva znanje, pridobljeno s tremi leti javno priznanega
poklicnega ali strokovnega izobraževanja ali ustrezno znanje s pridobljenimi
izkušnjami za opravljanje dela.
V. tarifni razred (bolj zahtevna dela):
Dela, ki jih delavci opravljajo samostojno,
organizirajo in izvajajo proces dela organizacijskih enot, ali dajejo navodila
za delo in za katera se praviloma zahteva znanje, pridobljeno s štirimi ali
petimi leti javno priznanega poklicnega ali strokovnega izobraževanja in
mojstrski, delovodski ali poslovodski izpit ali ustrezno znanje s pridobljenimi
izkušnjami za opravljanje dela.
VI. tarifni razred (zelo zahtevna dela):
Dela, ki jih delavci opravljajo popolnoma
samostojno, organizirajo in izvajajo proces dela organizacijskih enot, imajo
pooblastilo za samostojno odločanje in za katera se praviloma zahteva znanje,
pridobljeno z najmanj višjo strokovno izobrazbo ali ustrezno znanje s
pridobljenimi izkušnjami za opravljanje dela.
VII. tarifni razred (visoko zahtevna dela):
Dela, ki odločilno vplivajo na poslovanje
podjetja in za katera se zahteva znanje, praviloma pridobljeno z visoko
strokovno izobrazbo ali več, ali ustrezno znanje s pridobljenimi izkušnjami za
opravljanje dela.
(2) Razvrstitev zahtevnosti del
v tarifne razrede iz tega člena se uporablja pri razvrščanju delovnih mest
in/ali vrste del, z aktom o sistemizaciji, ki ga sprejme delodajalec.
(3) Skladno s to kolektivno pogodbo so
tipična dela in naloge / vrste del v prodajalni v trgovini na drobno razvrščena
najmanj v IV. tarifni razred. Tipična dela in naloge / vrste del v prodajalni v
trgovini na drobno so: prodajanje potrošnikom, svetovanje potrošnikom o
lastnostih blaga in sprejemanje plačil potrošnikov.
(4) Delodajalec je dolžan pred
sprejemom akta o sistemizaciji pridobiti mnenje sindikata. Ta določba ne velja
za manjše delodajalce.
SKLENITEV POGODBE O ZAPOSLITVI
9. člen
Pogodba o zaposlitvi
(1) Pogodba o zaposlitvi lahko
poleg sestavin, ki jih določa zakon, ki ureja delovna razmerja, vsebuje:
-      
tarifni in/ali plačilni razred, v katerega je razvrščeno delovno mesto,
-      
osnovno plačo delavca, določeno v nacionalni valuti,
-      
poskusno delo,
-      
pripravništvo,
-      
druge obveznosti delavca in delodajalca.
(2) Pogodba o zaposlitvi z vodilnim
delavcem mora vsebovati poleg sestavin, ki jih določa zakon, tudi določbo o
tem, da se nanaša na vodilnega delavca.
10. člen
Drugi primeri sklepanja pogodbe o zaposlitvi
za določen čas, ki niso opredeljeni v zakonu, ki ureja delovna razmerja
(1) Drugi primeri sklepanja pogodbe o
zaposlitvi za določen čas so:
-      
zaposlitev pripravnika,
-      
sklenitev pogodbe o zaposlitvi z vodilnim delavcem, ki je vezan na
mandat.
(2) Manjši delodajalec lahko sklepa
pogodbo o zaposlitvi za določen čas izven primerov, določenih z zakonom in to
kolektivno pogodbo.
11. člen
Časovna omejitev pogodbe o zaposlitvi za
določen čas o delu, ki je projektno organizirano
Pogodbo o zaposlitvi za pripravo oziroma
izvedbo dela, ki je projektno organizirano, je dovoljeno skleniti z istim delavcem
za isto delo, katerega neprekinjen čas trajanja bi bil do dokončanja projekta
oziroma najdalj štiri leta.
12. člen
Pooblastila za odločanje
(1) Poslovodne osebe delodajalca
lahko za odločanje o urejanju in izvajanju pravic, obveznosti in odgovornosti
delavcev pooblastijo tudi druge delavce (v nadaljnjem besedilu: pooblaščeni
delavec).
(2) Delodajalec mora o pooblaščenih
delavcih in obsegu pooblastil za vsakega izmed njih obvestiti delavce na način,
ki je običajen pri delodajalcu (oglasne deske, glasilo, intranet in podobno).
(3) Delodajalec mora na podlagi pisne
zahteve sindikalnega zaupnika sindikatu, katerega član je delavec, v roku treh
delovnih dni, posredovati dokazilo o pooblaščenem delavcu in obsegu njegovih
pooblastil.
13. člen
Pripravništvo
(1) Pripravnik je oseba, ki
sklene pogodbo o zaposlitvi prvič po končanem izobraževanju z namenom, da se
usposobi za samostojno opravljanje dela, in ki v okviru programa izobraževanja
za poklic ni imel praktičnega usposabljanja ali obvezne prakse v takšnem
obsegu, da bi lahko samostojno opravljal delo.
(2) Pripravništva ni potrebno
opravljati delavcu, ki je v nadaljnjem izobraževanju v času trajanja delovnega
razmerja dosegel višjo stopnjo strokovne izobrazbe v okviru svojega poklica ali
stroke.
(3) Pripravništvo se določi za
različno dolga obdobja glede na stopnjo strokovne izobrazbe, če poseben zakon
ne določa drugače:
-      
za dela IV. in V. stopnje strokovne izobrazbe največ šest mesecev,
-      
za dela VI. In VII. stopnje strokovne izobrazbe največ deset mesecev.
(4) Pripravništvo se lahko podaljša za
čas opravičene odsotnosti pripravnika z dela, ki traja dlje kot 20 delovnih
dni, razen za čas letnega dopusta.
(5) Pripravništvo poteka po programu,
ki ga pripravi mentor. Mentor mora imeti najmanj enako stopnjo strokovne
izobrazbe, kot se zahteva za delovno mesto, za katero se usposablja pripravnik
in tri leta delovnih izkušenj ali ustrezno znanje s pridobljenimi izkušnjami za
opravljanje dela in najmanj pet let delovnih izkušenj.
(6) Mentor je dolžan:
-      
pripravniku ob nastopu pripravništva izročiti program pripravništva, ki
mora vsebovati tudi način spremljanja in ocenjevanja pripravništva,
-      
skrbeti za izvajanje programa in izvedbo načrta pripravništva,
-      
uvajati pripravnika v delo,
-      
dajati pripravniku strokovne nasvete, navodila in pomoč pri praktičnem
delu,
-      
seznanjati pripravnika s pravilno uporabo delovnih sredstev in naprav
ter ga seznanjati z delovnimi postopki,
-      
uvajati pripravnika v študij strokovne literature in delovne
dokumentacije,
-      
podati pisno mnenje o pripravniku in pripravništvu.
(7) Pripravniški izpit vsebuje
preizkus znanja stroke in iz delovnega področja, za katerega se je pripravnik
usposabljal. Komisija za pripravniški izpit šteje najmanj tri člane, ki morajo
imeti najmanj enako stopnjo strokovne izobrazbe in tri leta delovnih izkušenj
ali ustrezno znanje s pridobljenimi izkušnjami za opravljanje dela in najmanj
pet let delovnih izkušenj, kot se zahteva za delovno mesto, za katero se
usposablja pripravnik. Mentor je lahko član komisije, vendar ne more biti njen
predsednik.
(8) Pripravništvo se zaključi s
pripravniškim izpitom.
(9) Na podlagi zapisnika komisije o
pripravniškem izpitu se izda potrdilo o opravljenem pripravništvu, ki vsebuje:
-      
ime in priimek ter rojstne podatke pripravnika,
-      
dan opravljanja pripravniškega izpita,
-      
dan, mesec in leto izdaje potrdila,
-      
delovno mesto oziroma vrsto del, za katere je pripravnik opravil
pripravniški izpit.
(10) Potrdilo podpišeta predsednik
komisije za pripravniški izpit in pooblaščeni delavec delodajalca.
(11) Pripravniška doba se lahko na
predlog mentorja skrajša, vendar ne na manj kot polovico prvotno določenega
trajanja pripravništva.
(12) Delavcu, ki se je ob delu
izobraževal v drugi stroki ali za drug poklic in je že opravil pripravniški
izpit, se pripravniška doba sorazmerno skrajša.
(13) Pripravnik opravlja pripravniški
izpit najkasneje do izteka pripravniške dobe. Če pripravniškega izpita ne
opravi, ga ima pravico ponovno opravljati v roku, ki ne sme biti krajši od 15
dni in ne daljši od 45 dni. V kolikor pripravnik izpita tudi v ponovnem roku ne
opravi in ima sklenjeno pogodbo o zaposlitvi za nedoločen čas, mu lahko
delodajalec izredno odpove pogodbo o zaposlitvi.
14. člen
Poskusno delo
(1) Delavec in delodajalec, ki
opredelita v pogodbi o zaposlitvi poskusno delo, opredelita tudi njegovo
trajanje in način spremljanja.
(2) V pogodbi o zaposlitvi, ki je
sklenjena za nedoločen čas, lahko traja poskusno delo najdalj šest mesecev.
(3) V pogodbi o zaposlitvi, ki je
sklenjena za določen čas devet mesecev ali več, lahko traja poskusno delo
najdalj tri mesece.
(4) Poskusno delo se lahko v primerih
začasne odsotnosti delavca nad sedem delovnih dni za ta čas podaljša. Sklep o
podaljšanju sprejme delodajalec oziroma od njega pooblaščeni delavec.
(5) Pripravništvo in poskusno delo se
med seboj izključujeta.
(6) Pisno ugotovitev o uspešnosti
poskusnega dela lahko delodajalec poda kadarkoli v času trajanja poskusnega
dela.
(7) Ugotovitev o neuspešno opravljenem
poskusnem delu se šteje kot razlog za izredno odpoved pogodbe o zaposlitvi.
(8) Ugotovitev o neuspešno opravljenem
poskusnem delu se šteje za okoliščino, zaradi katere delavcu ni potrebno
omogočiti zagovora.
15. člen
Primeri in pogoji za opravljanje tudi
drugega dela
(1) Delavec mora začasno opravljati
tudi drugo delo, ki ni predmet pogodbe o zaposlitvi:
-      
v primeru, ko je potrebno nadomestiti začasno odsotne delavce
(nadomeščanje do šestih mesecev),
-      
v času odpovednega roka v primeru odpovedi pogodbe o zaposlitvi iz
poslovnega razloga in razloga nesposobnosti,
-      
v primerih uvajanja novih delovnih procesov, novih organizacijskih enot,
predlogov izboljšav ipd. (največ šest mesecev),
-      
v primerih posredovanja pristojnih organov zaradi izvajanja ukrepov
varnost in zdravja pri delu (za čas trajanja ukrepa),
-      
v utemeljenih primerih, ko je potrebno zagotoviti neprekinjenost
delovnega procesa in je delo nujno opraviti, da se prepreči nastanek škode.
(2) Potrebe po opravljanju drugega
dela pisno odredi delodajalec najkasneje en dan pred datumom začetka dela. V
izjemnih in utemeljenih primerih lahko delodajalec delo ustno odredi, vendar
mora v nadaljnjih treh delovnih dnevih delavcu vročiti pisno odreditev.
(3) Drugo delo mora ustrezati
usposobljenosti in delovni zmožnosti delavca, vse skladno s sklenjeno pogodbo o
zaposlitvi.
(4) Delavec mora začasno opravljati
tudi drugo delo v skladu z odločbo Zavoda RS za pokojninsko in invalidsko
zavarovanje in do izdaje potrdila pristojnega organa o ustreznosti delovnega
mesta oziroma podpisa nove pogodbe o zaposlitvi.
(5) Ne glede na prvi odstavek tega
člena mora delavec pri malem delodajalcu začasno opravljati tudi drugo delo, ki
ni predmet pogodbe o zaposlitvi, v primeru ko to opredelita delavec in
delodajalec v pogodbi o zaposlitvi.
16. člen
Kraj opravljanja dela
(1) Kraj opravljanja dela se
dogovori s pogodbo o zaposlitvi.
(2) Kraj opravljanja dela je lahko
širše opredeljen, in sicer glede na mrežo organizacijskih enot delodajalca.
(3) Če je kraj opravljanja dela v
pogodbi o zaposlitvi širše določen, se kot kraj opravljanja dela štejejo vse
organizacijske enote delodajalca, do katerih pot na delo in z dela z
razpoložljivimi prevoznimi sredstvi ne traja dlje kot tri ure od prebivališča
delavca po pogodbi o zaposlitvi, če gre za mater z otrokom do treh let
starosti, pa ne dalj kot eno uro.
(4) Upoštevaje naravo delovnega mesta,
dogovorjenega s pogodbo o zaposlitvi ob upoštevanju splošnega akta delodajalca,
se lahko delavec in delodajalec dogovorita izven omejitev, navedenih v
prejšnjem odstavku tega člena.
ODPOVED POGODBE O ZAPOSLITVI
17. člen
Redna odpoved pogodbe o zaposlitvi iz
poslovnega razloga
(1) Delodajalec je dolžan
delavca o nameravani redni odpovedi pogodbe o zaposlitvi iz poslovnega razloga
pisno obvestiti.
(2) V pisnem obvestilu morajo biti
navedeni razlogi za redno odpoved iz poslovnega razloga z utemeljitvijo za odpoved.
(3) Delodajalec mora podati redno
odpoved pogodbe o zaposlitvi iz poslovnega razloga najkasneje v šestih mesecih
od nastanka utemeljenega razloga. Po preteku tega roka odpoved ni več dopustna.
18. člen
Odpoved pogodbe o zaposlitvi iz razloga
nesposobnosti
(1) Delodajalec lahko začne
postopek pred odpovedjo pogodbe o zaposlitvi iz razloga nesposobnosti, v
primerih, ki so določeni z zakonom, ki ureja delovna razmerja.
(2) Ocenjevanje delovnih rezultatov,
če delavec dela ne opravlja pravočasno, strokovno ali kvalitetno, mora zajemati
obdobje najmanj 30 koledarskih dni.
(3) Po zaključku ocenjevalnega obdobja
delodajalec sprejme pisno oceno delavčevega dela, katere sestavni del je tudi
način spremljanja njegovega dela v ocenjevalnem obdobju. Pred sprejemom ocene
opravi z delavcem razgovor, v katerem se lahko delavec izreče o njegovih
ugotovitvah. Delavčeve navedbe mora delodajalec povzeti v pisni oceni in se do
njih opredeliti.
(4) Če delavec tako zahteva, mora
delodajalec na razgovor iz tretjega odstavka tega člena povabiti sindikat, katerega
član je delavec.
(5) Delavec in njegov pooblaščenec (če
ga ima) imata pred razgovorom iz tretjega odstavka tega člena pravico vpogleda
v dokumentacijo, ki se nanaša na ta postopek.
(6) V čas trajanja postopka
ocenjevanja se ne sme šteti čas upravičenih odsotnosti delavca (letni dopust,
odsotnost zaradi bolezni, ipd.).
(7) Delodajalec delavcu ne more
odpovedati pogodbe o zaposlitvi iz razloga nesposobnosti, če pred tem ni
izpeljal postopka po tem členu.
19. člen
Odpoved pogodbe o zaposlitvi iz krivdnega
razloga
(1) Delodajalec lahko delavcu
redno odpove pogodbo o zaposlitvi iz krivdnega razloga zaradi kršitev
pogodbenih in drugih obveznosti.
(2) V postopku ugotavljanja kršitev
pogodbenih in drugih obveznosti mora biti ugotovljena odgovornost (krivda) delavca
za storjene kršitve, razlogi pa morajo biti utemeljeni ter takšni, da
nadaljevanje dela pod pogoji iz pogodbe o zaposlitvi med delavcem in
delodajalcem ni več mogoče.
(3) Pisno opozorilo delodajalca
delavcu, da mu lahko v primeru ponovne kršitve pogodbenih in drugih obveznosti
redno odpove pogodbo o zaposlitvi iz krivdnega razloga, mora vsebovati navedbo
kršitev pogodbenih in drugih obveznosti, datum in način kršitve ter pravno
podlago za odpoved.
(4) Delodajalec mora najkasneje v 60
dneh od ugotovitve kršitve in najkasneje v šestih mescih od nastanka kršitve pisno opozoriti delavca na izpolnjevanje obveznosti in možnost odpovedi, če bo
delavec ponovno kršil pogodbene in druge obveznosti iz delovnega razmerja v
petnajstih mesecih od prejema pisnega opozorila.
20. člen
Izredna odpoved pogodbe o zaposlitvi
(1) Delodajalec lahko izredno
odpove pogodbo o zaposlitvi iz razlogov in pod pogoji, ki jih določa zakon, ki
ureja delovna razmerja.
(2) Šteje se, da je podana hujša
kršitev pogodbene ali druge obveznosti iz delovnega razmerja, če si delavec
protipravno prilasti premoženje delodajalca, sodelavcev ali drugih oseb, ki se
nahajajo v prostorih delodajalca.
(3) Delodajalec lahko delavcu izredno
odpove pogodbo o zaposlitvi, če delavec najmanj pet dni zaporedoma ne pride na
delo, o razlogih za svojo odsotnost pa ne obvesti delodajalca, čeprav bi to
moral in mogel storiti. Delavec mora delodajalca o opravičljivih razlogih
odsotnosti obvestiti v roku 24 ur, ko bi to mogel oziroma moral storiti.
(4) Če se po zaključenem postopku
izredne odpovedi iz prejšnjega odstavka tega člena ugotovi, da je bil delavec
upravičeno odsoten, se šteje, da odpoved ni bila podana.
21. člen
Zagovor delavca
(1) V primeru redne odpovedi iz
razloga nesposobnosti ali krivdnega razloga ter izredne odpovedi je delodajalec
delavcu dolžan omogočiti zagovor, razen če obstajajo okoliščine, zaradi katerih
bi bilo od delodajalca neupravičeno pričakovati, da delavcu to omogoči, oziroma
če delavec to izrecno odkloni ali se neupravičeno ne odzove vabilu na zagovor.
(2) Delodajalec delavcu hkrati z
vabilom na zagovor vroči pisanje z navedbo razlogov za odpoved.
(3) Od dneva vročitve vabila delavcu
in dnem zagovora morajo preteči najmanj trije delovni dnevi, da se delavec
lahko pripravi na zagovor. Zagovor delavca vodi pooblaščeni delavec
delodajalca. Zagovor delavca je praviloma v kraju, kjer delavec dela. O
zagovoru se piše zapisnik.
(4) Poleg delavca se zagovora lahko
udeleži njegov pooblaščenec. Če je delavec član sindikata, je lahko zagovornik
delavca sindikalni zaupnik. Delavčev pooblaščenec se mora pri zagovoru izkazati
z delavčevim pisnim pooblastilom.
(5) Z naslednjim dnem po opravljenem
zagovoru začno teči roki, v katerih lahko delodajalec redno odpove pogodbo o
zaposlitvi iz razloga nesposobnosti, iz krivdnega razloga oziroma izredno
odpove pogodbo.
22. člen
Vloga sindikata
(1) Delodajalec je ob vročitvi
obvestila o nameravani redni odpovedi pogodbe o zaposlitvi iz poslovnega
razloga oziroma ob vročitvi vabila na zagovor (v primeru redne odpovedi iz
razloga nesposobnosti ali iz krivdnega razloga ali v primeru izredne odpovedi
pogodbe) delavca dolžan seznaniti z njegovo pravico, da ima kot član sindikata
od delodajalca pravico zahtevati, da o nameravani odpovedi obvesti sindikat,
katerega član je.
(2) Sindikat se mora opredeliti do
razlogov za odpoved v roku osmih dni.
(3) V primeru odpovedi pogodbe o
zaposlitvi iz poslovnih razlogov delodajalec ne more odpovedati pogodbe o
zaposlitvi, dokler ne poteče rok osem dni, ki ga ima sindikat za posredovanje
pisnega mnenja.
23. člen
Odpoved večjemu številu delavcev iz
poslovnih razlogov
(1) Delodajalec, ki ugotovi, da bo
zaradi poslovnih razlogov postalo nepotrebno delo v obdobju 30 dni:
-      
najmanj 10 delavcev pri delodajalcu, ki zaposluje več kot 20 in manj kot 100 delavcev,
-      
najmanj 10% delavcev pri delodajalcu, ki zaposluje najmanj 100, vendar
manj kot 300 delavcev,
-      
najmanj 30 delavcev pri delodajalcu, ki zaposluje 300 ali več delavcev,
je dolžan izdelati program razreševanja presežnih delavcev.
(2) Program iz prejšnjega odstavka je
dolžan pripraviti tudi delodajalec, ki ugotovi, da bo zaradi poslovnih razlogov
v obdobju treh mesecev postalo nepotrebno delo 20 ali več delavcev.
(3) Če delodajalec odpoveduje pogodbe
o zaposlitvi iz poslovnih razlogov večjemu številu delavcev, uporabi pri
določitvi presežnih delavcev zlasti naslednje kriterije:
-      
strokovna izobrazba delavca oziroma usposobljenost za delo in potrebna
dodatna znanja in zmožnosti,
-      
delovne izkušnje,
-      
delovna uspešnost,
-      
delovna doba,
-      
zdravstveno stanje,
-      
socialno stanje delavca in
-      
da gre za starša treh ali več mladoletnih otrok ali za edinega
hranitelja družine z mladoletnimi otroki.
(4) Delodajalec mora o razlogih za
prenehanje potreb po delu delavcev, številu in kategorijah vseh zaposlenih
delavcev, o predvidenih kategorijah presežnih delavcev, o predvidenem roku, v
katerem bo prenehala potreba po delu delavcev ter o predlaganih kriterijih za
določitev presežnih delavcev, pisno, najmanj v roku sedmih delovnih dni pred
skupnim posvetovanjem, obvestiti sindikate pri delodajalcu.
(5) Sindikat najkasneje tri delovne
dni pred skupnim posvetovanjem na vsa posredovana gradiva posreduje mnenja in
stališča, z namenom preprečitve in omilitve škodljivih posledic.
(6) Delodajalec ne sme odpovedati
pogodbe o zaposlitvi pred potekom 30 dnevnega roka od izpolnitve obveznosti
obvestila zavodu za zaposlovanje o postopku ugotavljanja prenehanja potreb po
delu večjega števila delavcev, o opravljenem posvetovanju s sindikatom, o
razlogih za prenehanje potreb po delu delavcev, o številu in kategorijah vseh
zaposlenih delavcev, o predvidenih kategorijah presežnih delavcih ter o
predvidenem roku, v katerem bo prenehala potreba po delu.
(7) Poleg primerov, določenih z
zakonom, med trajne presežne delavce ne more biti uvrščen delavec, za katerega
je bil pred pričetkom postopka ugotavljanja presežnih delavcev, vložen predlog
za oceno invalidnosti, in sicer do dokončne odločitve invalidske komisije.
24. člen
Minimalni odpovedni roki za manjše
delodajalce
(1) Če odpoveduje pogodbo o
zaposlitvi delodajalec iz poslovnih razlogov ali iz razloga nesposobnosti, je
odpovedni rok 30 dni.
(2) Če odpoveduje pogodbo o zaposlitvi
delodajalec zaradi krivdnih razlogov na strani delavca, je minimalni odpovedni
rok 15 dni.
(3) Če odpoveduje pogodbo o zaposlitvi
delavec, je odpovedni rok 30 dni.
25. člen
Pogodbena kazen
(1) V primeru nezakonite
odpovedi pogodbe o zaposlitvi, ki je ugotovljena s pravnomočno odločbo, je
delodajalec dolžan delavcu poleg plače, ki bi jo prejel, če bi delal, plačati
pogodbeno kazen v znesku najmanj treh povprečnih plač delavca v zadnjih treh
mesecih dela.
(2) V primeru, da delavec odpove
pogodbo o zaposlitvi in ne spoštuje odpovednega roka, kar je ugotovljeno s pravnomočno
odločbo, je delodajalcu dolžan plačati pogodbeno kazen v višini ene povprečne
plače delavca v zadnjih treh mesecih dela, za vsak mesec nespoštovanja
odpovednega roka.
26. člen
Posebno pravno varstvo pred odpovedjo
predstavnikom delavcev
(1) Delodajalec ne sme odpovedati
pogodbe o zaposlitvi:
-      
članu sveta delavcev, delavskemu zaupniku, članu nadzornega sveta, ki
predstavlja delavce, ter
-      
imenovanemu ali voljenemu sindikalnemu zaupniku, brez soglasja organa,
katerega član je, ali sindikata, če ravna v skladu z zakonom, kolektivno
pogodbo in pogodbo o zaposlitvi, razen če v primeru poslovnega razloga odkloni
ponujeno ustrezno zaposlitev ali če gre za odpoved v postopku prenehanja
delodajalca.
(2) Varstvo pred odpovedjo za osebe iz
prejšnjega odstavka traja ves čas opravljanja njihove funkcije in še eno leto
po njenem prenehanju.
27. člen
Disciplinska odgovornost
Disciplinska sankcija in disciplinski
postopek se izreče oziroma se vodi v skladu z zakonom, ki ureja delovna razmerja.
28. člen
Pavšalna odškodnina
(1) Pavšalna odškodnina se
lahko določi, če bi bili stroški ugotavljanja škode višji od 200 EUR, in sicer
največ v višini tega zneska.
(2) Primeri škodnih dejanj delavca
oziroma delodajalca in višina pavšalne odškodnine za posamezne primere se
določijo v kolektivni pogodbi pri delodajalcu ali v splošnem aktu delodajalca.
(3) Pavšalna odškodnina se lahko
določi primeroma za:
a)  škodna dejanja delavca:
-     neupoštevanje
določil o delovnem času,
-     povzročitev
škode pod vplivom alkohola oziroma narkotikov,
-     zamuda
roka, pomembnega za določena dejanja,
-     neupoštevanje
predpisov o varnosti in zdravju pri delu, neuporaba predpisanih osebnih
varovalnih sredstev in opreme.
b)  škodna ravnanja delodajalca:
-     če
delodajalec opusti skrb za varstvo zasebnosti in osebnih podatkov delavcev,
-     nespoštovanje
določil panožne kolektivne pogodbe,
-     nespoštovanje
predpisov o varnosti in zdravju pri delu in ne zagotavljanje predpisanih
osebnih varovalnih sredstev in opreme.
(4) O načinu in roku plačila pavšalne
odškodnine se delavec in delodajalec dogovorita s posebnim dogovorom.
DELOVNI ČAS, ODMORI IN POČITKI
29. člen
Splošne določbe
(1) Delovni čas delavca je čas
priprave na delo, efektivni delovni čas, čas odmora med delom, čas zaključka
dela, ter čas opravičenih odsotnosti z dela v skladu z zakonom, to kolektivno
pogodbo, ter navodili delodajalca oziroma od njega pooblaščenega delavca, ki so
skladna z določbami te pogodbe.
(2) Efektivni delovni čas je vsak čas,
v katerem delavec dela, kar pomeni, da je na razpolago delodajalcu in
izpolnjuje svoje obveznosti iz pogodbe o zaposlitvi. Efektivni delovni čas je
osnova za izračun produktivnosti dela.
(3) Polni delovni čas ne sme biti
daljši od 40 ur na teden.
30. člen
Razporeditev delovnega časa
(1) Delovni čas je praviloma
razporejen na pet oziroma šest delovnih dni na teden. Polni dnevni delovni čas
v primeru petdnevnega delavnika je praviloma osem ur, v primeru šestdnevnega
delavnika pa praviloma šest ur in 40 minut.
(2) Pred začetkom koledarskega oziroma
poslovnega leta delodajalec določi letni razpored delovnega časa in o tem
obvesti delavce in sindikate pri delodajalcu, vsaj 15 dni pred začetkom leta.
Letni razpored delovnega časa vsebuje vsaj:
-      
število delovnih dni v tednu za delavce v posamezni organizacijski
enoti,
-      
vrsto in obliko delovnega časa.
Obveznost iz drugega odstavka tega člena ne
velja za malega delodajalca.
(3) Z letno razporeditvijo delovnega
časa je potrebno z enakomerno ali neenakomerno razporeditvijo delovnega časa
delavcem pri delodajalcu zagotoviti največ toliko delovnih dni, da bodo v
skladu z zakonom in to kolektivno pogodbo imeli zagotovljen polni delovni čas.
(4) Delodajalec in delavec lahko v
pogodbi o zaposlitvi določita, da se delovni čas za vsak teden in za
posameznega delavca določi s tedenskim razporedom delovnega časa.
31. člen
Vrste in oblike delovnega časa
Pri delodajalcih se glede na potrebe
delovnega oziroma poslovnega procesa na posameznih področjih dela uporabljajo
praviloma naslednje vrste in oblike delovnega časa:
-      
nepremični delovni čas,
-      
premični delovni čas,
-      
delno premični delovni čas,
-      
deljen delovni čas,
-      
izmenski delovni čas.
32. člen
Nepremični delovni čas
Nepremični delovni čas je čas, pri katerem
je točno določen čas prihoda in odhoda z dela.
33. člen
Premični delovni čas
(1) Premični delovni čas je
čas, pri katerem je čas prihoda in odhoda z dela določen v razponu. V sistemu
premičnega delovnega časa imajo posamezni pojmi naslednji pomen:
a)  Dovoljen delovni čas je
razpon, v katerem lahko delavec opravi svojo delovno obveznost. Omejuje ga ura
najzgodnejšega dovoljenega prihoda na delo in ura najkasnejšega dovoljenega
odhoda z dela.
b)  Obvezni delovni čas je tisti
del dovoljenega delovnega časa, ko delavec mora biti prisoten na delu.
c)  Premakljivi del delovnega
časa je časovni razpon, v katerem lahko delavec sam odloča o trenutku prihoda
na delo in/ali odhoda z njega, razen če narava dela zahteva, da delavec ostane
na delu, dokler ne konča posameznega opravila, ki je vezano na rok ali
sodelovanje z drugimi delavci.
34. člen
Delno premični delovni čas
Delno premični delovni čas je čas, kjer je
točno določen čas prihoda na delo oziroma odhoda z dela, čas odhoda z dela
oziroma prihoda na delo, pa je določen v razponu. Delno premični delovni čas se
določi v primerih, ko zaradi narave dela ni mogoče vnaprej določiti začetka
oziroma konca delovnega časa.
35. člen
Deljen delovni čas
(1) Deljen delovni čas je čas,
ko delavec opravlja delo s prekinitvijo polnega dnevnega delovnega časa,
prekinitev pa traja najmanj eno uro.
(2) Delavcu, ki dela s krajšim
delovnim časom, do štiri ure, se omogoči delo brez prekinitve.
36. člen
Izmenski delovni čas
(1) Izmenski delovni čas je
čas, ko se delo izmenoma opravlja v dopoldanski, popoldanski ali tudi v nočni
izmeni, ki traja v odvisnosti od pet ali šestdnevnega delovnega tedna od šest
do osem ur dnevno in se praviloma ponavlja vsak teden oziroma dnevno, tako da
delavec dela en teden oziroma dan v dopoldanski in drug teden oziroma dan v
popoldanski oziroma nočni izmeni.
(2) Za delo v popoldanski izmeni se
šteje delo, če delavec izpolni 75% in več svoje redne dnevne delovne obveznosti
po 12.00 uri.
(3) Za delo v nočni izmeni se šteje
delo, če delavec izpolni 75% in več svoje redne dnevne delovne obveznosti med 22.00 in 7.00 uro naslednjega dne.
37. člen
Neenakomerna razporeditev delovnega časa
(1) Pri neenakomerni
razporeditvi delovnega časa v primerih, ko to narekujejo objektivni razlogi
(različne vrste in oblike delovnega časa, ki ne omogočajo izravnave delovnega
časa v krajšem obdobju) ali tehnični razlogi ali razlogi organizacije dela, se
upošteva poln delovni čas kot povprečna obveznost v obdobju, ki ne sme biti
daljše od 12 mesecev.
(2) Če ima delavec po zaključku
12-mesečnega obdobja presežek ur nad polnim delovnim časom v navedenem obdobju,
je delodajalec dolžan delavcu presežek ur plačati po posebni obračunski
postavki, ki je določena za nadurno delo in sicer pri obračunu plače v
naslednjem mesecu po izteku 12-mesečnega obdobja.
(3) Pri neenakomerni razporeditvi
delovnega časa, delovni čas ne sme trajati več kot 56 ur tedensko.
(4) Neenakomerne razporeditve
delovnega časa ni mogoče odrediti delavcem, za katere velja prepoved dela preko
polnega delovnega časa.
38. člen
Začasna prerazporeditev delovnega časa
(1) V posameznih
organizacijskih enotah se lahko delovni čas začasno prerazporedi, tako da traja
v določenem časovnem obdobju več kot znaša redna delovna obveznost delavca, v
preostalem delovnem obdobju pa manj od redne delovne obveznosti delavca.
(2) Delodajalec oziroma od njega
pooblaščeni delavec lahko v posameznih organizacijskih enotah delovni čas prerazporedi
v primerih nepredvidenih izjemnih potreb delovnega procesa (izredne inventure,
izredne dostave, povečan promet, povečana naročila, ipd.).
(3) Delodajalec je dolžan v pisni
obliki obvestiti delavce o oceni, za koliko časa se začasno prerazporeja
delovni čas, in sicer najmanj en dan pred začasno prerazporeditvijo delovnega
časa posameznemu delavcu oziroma najmanj tri delovne dni pred začasno
prerazporeditvijo delovnega časa več kot desetim delavcem.
(4) Delodajalec je na zahtevo
sindikata dolžan v roku treh delovnih dni po prejeti zahtevi pisno obrazložiti
razloge za uvedbo začasne prerazporeditve delovnega časa.
39. člen
Nadurno delo
(1) Delavec je dolžan na
zahtevo delodajalca opravljati nadurno delo:
-      
v primerih izjemoma povečanega obsega dela,
-      
če je potrebno nadaljevanje delovnega procesa, da bi se preprečila
materialna škoda ali nevarnost za življenje in zdravje ljudi,
-      
če je nujno, da se odvrne okvara na delovnih sredstvih, ki bi povzročila
prekinitev dela,
-      
če je potrebno, da se zagotovi varnost ljudi in premoženja ter varnost
prometa,
-      
v primeru izvedbe rednih ali izrednih inventurnih popisov,
-      
v drugih izjemnih, nujnih in nepredvidenih primerih, določenih z
zakonom.
(2) Nadurnega dela ni dovoljeno
uvesti, če je delo možno opraviti v polnem delovnem času z ustrezno
organizacijo in delitvijo dela, razporeditvijo delovnega časa, z uvajanjem
novih izmen ali z zaposlitvijo novih delavcev.
40. člen
Odreditev nadurnega dela
Delodajalec je dolžan nadurno delo po
prejšnjem členu te kolektivne pogodbe odrediti v pisni obliki pred začetkom
dela. Če tega zaradi narave dela ali nujnosti opravljanja nadurnega dela ni
mogoče storiti, se lahko nadurno delo odredi tudi ustno. V tem primeru se pisno
odreditev vroči delavcu naknadno, vendar najkasneje v roku petih delovnih dneh
po opravljenem nadurnem delu.
41. člen
Prepoved opravljanja nadurnega dela
Nadurnega dela ni dovoljeno naložiti:
-      
delavcu, ki neguje otroka do treh let starosti, razen če s takim delom
pisno soglaša,
-      
delavki v času nosečnosti in še eno leto po porodu, oziroma ves čas, ko
doji otroka, razen če s takim delom pisno soglaša,
-      
enemu od delavcev – staršev, ki ima otroka mlajšega od sedem let ali
hudo bolnega otroka ali otroka s telesno ali duševno prizadetostjo, in ki živi
sam z otrokom in skrbi za njegovo vzgojo in varstvo, razen če s takim delom
soglaša,
-      
starejšemu delavcu, razen če s takim delom soglaša,
-      
delavcu, ki še ni dopolnil 18 let,
-      
delavcu, kateremu bi se po pisnem mnenju pooblaščenega zdravnika,
oblikovanem ob upoštevanju mnenja osebnega zdravnika, zaradi takega dela lahko
poslabšalo zdravstveno stanje,
-      
delavcu, ki ima polni delovni čas krajši od 36 ur na teden zaradi dela
na delovnem mestu, kjer obstajajo večje nevarnosti za poškodbe ali zdravstvene
okvare in
-      
delavcu, ki dela krajši delovni čas v skladu s predpisi o pokojninskem
in invalidskem zavarovanju, predpisi o zdravstvenem zavarovanju ali drugimi
predpisi.
42. člen
Evidenca ur
(1) Delodajalec vodi evidenco
dejansko opravljenih nadur, ne glede na to ali so plačane nadure, ali pa so
opravljene nadure izrabljene na drugačen način.
(2) Pisni nalog je hkrati nalog za
obračun in plačilo nadurnega dela, razen če se delavec in delodajalec dogovorita
drugače.
43. člen
Nočno delo
Za nočno delo se šteje delo med 23.00 in 6.00 uro naslednjega dne.
44. člen
Pravice delavcev, ki delajo ponoči
(1) Delavec, ki dela ponoči
vsaj tri ure svojega dnevnega delovnega časa oziroma delavec, ki dela ponoči
vsaj tretjino polnega letnega delovnega časa, ima pravico do posebnega varstva
(v nadaljevanju: nočni delavec).
(2) Delodajalec je dolžan nočnemu
delavcu zagotoviti:
-      
strokovno vodstvo delovnega procesa,
-      
daljši letni dopust,
-      
obrok med delom ter brezplačen topel napitek,
-      
periodični zdravstveni pregled (najmanj enkrat na dve leti),
-      
izplačilo dodatka za delo v delovnem času, ki je za delavca manj ugoden
– izmensko delo v nočni izmeni in nočno delo,
-      
počitek v skladu z zakonom, ki ureja delovna razmerja.
(3) Če delo, organizirano v izmenah,
vključuje tudi nočno izmeno, mora delodajalec zagotoviti njihovo periodično
izmenjavo. Pri tem sme delavec ene izmene delati ponoči najdalj en teden. V
okviru tako organiziranega dela sme delavec delati ponoči daljše časovno
obdobje le, če se s takim delom izrecno pisno soglaša.
(4) Dela v nočni izmeni ni dovoljeno
naložiti:
-      
delavcu, ki neguje otroka do treh let starosti, razen če s takim delom
pisno soglaša,
-      
delavki, v času nosečnosti in še eno leto po porodu, oziroma ves čas, ko
doji otroka, če iz ocene tveganja zaradi takega dela izhaja nevarnost za njeno
zdravje ali zdravje otroka,
-      
enemu od delavcev – staršev, ki ima otroka mlajšega od sedem let ali
hudo bolnega otroka ali otroka s telesno ali duševno prizadetostjo, in ki živi
sam z otrokom in skrbi za njegovo vzgojo in varstvo, razen če s takim delom pisno
soglaša,
-      
delavcem, ki še niso dopolnili 18 let starosti.
45. člen
Omejitve dela ponoči
(1) Delovni čas nočnega delavca
ne sme v obdobju štirih mesecev trajati povprečno več kot osem ur na dan.
(2) Delovni čas nočnega delavca, ki
dela na delovnem mestu, na katerem iz ocene tveganja izhaja večja nevarnost za
poškodbe ali zdravstvene okvare, ne sme trajati več kot osem ur na dan.
46. člen
Posvetovanje s sindikatom
Delodajalec se je dolžan pred uvedbo
nočnega dela, če se nočno delo redno opravlja z nočnimi delavci pa najmanj
enkrat letno, posvetovati s sindikati pri delodajalcu oziroma reprezentativnimi
sindikati v dejavnosti, ki so podpisniki te kolektivne pogodbe o oblikah
organiziranosti nočnega dela, o ukrepih varnosti in zdravja pri delu ter
socialnih ukrepih.
47. člen
Delo ob nedeljah
(1) Dela ob nedeljah ni
dovoljeno naložiti:
-      
delavcu, ki skrbi za otroka do treh let starosti. Tako delo mu je lahko
omogočeno na podlagi izrecne pisne pobude delavca, pod pogoji iz tretjega
odstavka tega člena,
-      
delavki, v času nosečnosti in še eno leto po porodu, oziroma ves čas, ko
doji otroka,
-      
enemu od delavcev – staršev, ki ima hudo bolnega otroka ali otroka s
telesno ali duševno prizadetostjo, in ki živi sam z otrokom in skrbi za njegovo
vzgojo in varstvo. Tako delo mu je lahko omogočeno na podlagi izrecne pisne pobude
delavca pod pogoji iz tretjega odstavka tega člena.
(2) Delodajalec mora z letnim
razporedom delovnega časa določiti takšen razpored delovnega časa, da delavec,
eden od staršev, ki skrbi za predšolskega otroka od tretjega leta starosti
dalje, ne bo razporejen na delovno obveznost več kot deset nedelj v posameznem
koledarskem letu, pri čemer morata delovni nedelji posameznega delavca obvezno
slediti najmanj dve prosti nedelji. Delavcu je lahko omogočeno delo izven te
omejitve na podlagi njegove izrecne pisne pobude pod pogoji iz tretjega
odstavka tega člena.
(3) Za delavce, za katere ne veljajo
omejitve ali prepovedi iz prejšnjih dveh odstavkov, mora delodajalec z letnim
razporedom delovnega časa določiti takšen razpored delovnega časa, da delavec
praviloma ne bo razporejen na delovno obveznost več kot na dve nedelji v
mesecu, vendar ne več kot 26 nedelj v letu.
48. člen
Delo ob dnevih, ki so z zakonom določeni
kot dela prosti dnevi
(1) Delo ob dnevih, ki so z
zakonom določeni kot dela prosti dnevi, ni dovoljeno naložiti:
-      
delavcu, ki skrbi za otroka do treh let starosti. Tako delo mu je lahko
omogočeno na podlagi izrecne pisne pobude delavca,
-      
delavki, v času nosečnosti in še eno leto po porodu, oziroma ves čas ko
doji otroka,
-      
enemu od delavcev – staršev, ki ima hudo bolnega otroka ali otroka s
telesno ali duševno prizadetostjo, in ki živi sam z otrokom in skrbi za njegovo
vzgojo in varstvo. Tako delo mu je lahko omogočeno na podlagi izrecne pisne pobude
delavca.
(2) Poleg tega mora delodajalec z
letnim razporedom delovnega časa določiti takšen razpored delovnega časa, da
delavec ne bo razporejen na delovno obveznost na najmanj pet dni v letu, ki so
z zakonom določeni kot dela prosti dnevi, praviloma 1. januarja, 1. maja,
1. novembra, 25. decembra in na velikonočno nedeljo.
(3) V primeru, da delavec dela na
ostale z zakonom določene praznike in dela proste dneve, mu je delodajalec
dolžan omogočiti izrabo ur, opravljenih na ta dan, najkasneje v naslednjem
mesecu oziroma mu je za te ure dolžan izplačati nadomestilo plače.
49. člen
(1) Omejitve iz 47. in 48. člena, ne veljajo za delodajalce, katerim država s posebnimi predpisi zaradi javnega interesa
predpiše obvezno opravljanje dejavnosti. Prav tako omejitve ne veljajo za
družinske člane delodajalca v skladu z zakonom, ki ureja delovna razmerja,
kadar le-ta izvaja dejavnost ob nedeljah in z zakonom določenih praznikih, ki
so dela prosti dnevi.
(2) Omejitve iz 47. in 48. člena, ne veljajo za tiste delavce, ki delajo v okviru zaključenega proizvodnega procesa
(priprava in izdelava hrane – pekarna, slaščičarna, ipd.), povezanega z osnovno
trgovinsko dejavnostjo.
50. člen
Evidentiranje delovnega časa – prisotnosti
na delu
Delodajalec je dolžan sproti voditi
evidenco o delovnem času in prisotnosti delavca na delu, na način, da je iz nje
razviden čas prihoda in odhoda iz dela, čas odmora med delom, opravičene
odsotnosti delavca, mesečni saldo ur, ipd. Delavec ima pravico preveriti
točnost podatkov v evidenci, zahtevati pisni izpis evidence delovnega časa in v
roku 30 dni po prejemu izpisa zahtevati popravek morebitnih nepravilnosti.
ODMORI IN POČITKI
51. člen
Odmor med delovnim časom
(1) Med dnevnim delovnim časom
mora biti delavcu za osemurni delovni čas zagotovljena pravica do 30-minutnega
odmora, ki se všteva v delovni čas.
(2) V primeru daljšega oziroma
krajšega dnevnega delovnega časa, je dolžina odmora sorazmerna z dolžino
delovnega časa.
52. člen
Izraba odmora med delovnim časom
(1) Odmor med delom se določi v
dveh ali več delih, v skladu s potrebami delovnega procesa in potrebami delavcev,
pri čemer mora en del odmora trajati neprekinjeno najmanj 15 minut.
(2) Pravico do odmora imajo tudi
delavci, ki delajo deljen delovni čas.
(3) Dnevni odmor se obvezno koristi v
času med obema deloma dnevne delovne obveznosti. Odmor se ne všteva v čas
prekinitve dela.
(4) Odmor se lahko določi šele po eni
uri dela in najkasneje eno uro pred koncem delovnega časa.
53. člen
Počitek med zaporednima delovnima dnevoma
(1) Delavec ima v obdobju 24 ur
pravico do počitka, ki traja nepretrgoma najmanj 12 ur.
(2) Delavec, ki mu je delovni čas
neenakomerno razporejen ali začasno prerazporejen, ima v obdobju 24 ur pravico
do počitka najmanj 11 ur.
54. člen
Tedenski počitek
(1) Delavec ima v obdobju
sedmih zaporednih dni, poleg pravice do dnevnega počitka iz prejšnjega člena te
kolektivne pogodbe, pravico do tedenskega počitka v trajanju najmanj 24
neprekinjenih ur.
(2) Če mora delavec zaradi
objektivnih, tehničnih ali organizacijskih razlogov delati na dan svojega
tedenskega počitka, mu je potrebno zagotoviti tak počitek na kakšen drugi dan v
tednu.
(3) Minimalno trajanje tedenskega
počitka, določeno v prvem odstavku tega člena, se upošteva kot povprečje v
obdobju 14 zaporednih dni.
LETNI DOPUST
55. člen
Trajanje letnega dopusta
(1) Delavec ima v posameznem
koledarskem letu pravico do osnovnega letnega dopusta, ki ne more biti krajši
kot štiri tedne, kar pomeni:
-      
16 delovnih dni, če dela 4 dni na teden,
-      
20 delovnih dni, če dela 5 dni na teden,
-      
24 delovnih dni, če dela 6 dni na teden.
(2) Poleg osnovnega letnega dopusta iz
prvega odstavka tega člena ima pravico do dodatnih dni letnega dopusta:
-      
starejši delavec – 3 dni,
-      
delavec invalid – 3 dni,
-      
delavec z najmanj 60% telesne okvare – 3 dni,
-      
delavec, ki neguje in varuje otroka s telesno ali duševno prizadetostjo
– 3 dni,
-      
delavec, mlajši od 18 let – 7 dni,
-      
nočni delavec – 1 dan.
(3) Poleg osnovnega letnega dopusta iz
prvega odstavka tega člena ima delavec pravico tudi do dodatnih dni letnega
dopusta za skupno delovno dobo:
-      
od 1 do 5 let – 1 dan,
-      
od 5 do 10 let – 2 dni,
-      
od 10 do 15 let – 4 dni,
-      
od 15 do 20 let – 5 dni,
-      
nad 20 let – 6 dni.
(4) Dokupljena, beneficirana in
posebne zavarovalne dobe ne štejejo v skupno delovno dobo.
(5) Delavec ima pravico do dodatnega
dneva letnega dopusta za vsakega otroka, ki še ni dopolnil 15 let starosti.
(6) Delavcu, ki izpolni kriterij za
povečanje letnega dopusta, se povečanje upošteva pri odmeri v naslednjem
koledarskem letu.
(7) Delodajalec delavca pisno obvesti
o odmeri letnega dopusta do 31. marca tekočega leta.
(8) Pri odmeri in izrabi letnega
dopusta delodajalec upošteva število delovnih dni v tednu po načelu
sorazmernosti. Letni dopust je mogoče izrabiti v več delih, pri čemer mora en
del trajati najmanj dva tedna, razen če se delodajalec in delavec na zahtevo
delavca dogovorita drugače.
(9) Delavec ima pravico izrabiti tri
dni letnega dopusta na tisti dan, ki ga sam določi, o čemer mora obvestiti
delodajalca najkasneje tri dni pred izrabo. Delodajalec mu tega ne more odreči,
če to resneje ne ogroža delovnega procesa.
(10) V podjetniških kolektivnih
pogodbah in/ali v splošnih aktih delodajalca se lahko določijo dodatni
kriteriji letnega dopusta, kot so npr. zahtevnost dela, izobrazba, težji
delovni pogoji, delovna uspešnost, itd.
(11) Pred pričetkom izrabe dopusta
tekočega leta je delodajalec dolžan omogočiti delavcu izrabo preostalega
letnega dopusta iz preteklega leta, in sicer do 30. junija tekočega leta,
pod pogojem, da ga delavec ni mogel izrabiti iz razlogov na strani delodajalca.
56. člen
Pravica do odsotnosti z dela z
nadomestilom plače
(1) Delavec ima pravico do
plačane odsotnosti z dela do skupaj največ sedem delovnih dni v posameznem
koledarskem letu zaradi osebnih okoliščin. Za vsak posamezni primer:

-      
  lastne poroke

– 2 dni,


-      
  rojstva otroka

– 1 dan,


-      
  poroke otroka

– 1 dan,


-      
  smrti zakonca oziroma osebe, ki je zadnji dve leti živela z delavcem v
  življenjski skupnosti, ki je po predpisih o zakonski zvezi in družinskih
  razmerjih v pravnih posledicah izenačena z zakonsko zvezo ali smrti otroka,
  posvojenca ali pastorka

– 3 dni,


-      
  smrti staršev – očeta, matere, očima,

 


mačehe,
  posvojitelja

– 2 dni,


-      
  smrti bratov, sester, starih staršev

– 1 dan,


-      
  hujše nesreče, ki zadane delavca

– do 5 dni,


-      
  selitve delavca v interesu delodajalca

– 2 dni,


-      
  selitve delavca v lastnem interesu

– 1 dan.

(2) Odsotnost v zgornjih primerih je
treba izrabiti ob nastopu dogodka.
(3) Delavcu se mora omogočiti ostale
odsotnosti z dela na način in pod pogoji, ki jih določajo ostali predpisi.
57. člen
Pravica do odsotnosti z dela brez
nadomestila plače
(1) Delavec ima pravico do
odsotnosti brez nadomestila plače v naslednjih primerih:
-      
neodložljivih osebnih opravkov,
-      
zasebnega potovanja,
-      
nege družinskega člana, ki ni medicinsko potrebna,
-      
popravila hiše oziroma stanovanja,
-      
zdravljenja na lastne stroške,
-      
izobraževanja v lastnem interesu.
(2) Delavec mora pred odsotnostjo iz
prvega odstavka podpisati izjavo, da pri prvem izplačilu plače dovoli
odtegljaje za plačane prispevke za socialno varnost iz naslova delodajalca in
delavca.
(3) Delavec ima pravico do odsotnosti
z dela brez nadomestila do največ 30 delovnih dni v koledarskem letu.
(4) Delodajalec lahko delavčevo
zahtevo po neplačani odsotnosti z dela zavrne, če oceni, da bi bilo zaradi
njegove odsotnosti ovirano poslovanje in/ali proizvodni proces.
IZOBRAŽEVANJE
58. člen
Izobraževanje, izpopolnjevanje in
usposabljanje
(1) Delavci imajo pravico, da
se izobražujejo. Delodajalec pa ima pravico, da delavce napoti na
izobraževanje.
(2) Delavec se je dolžan izobraževati,
če ga delodajalec napoti na izobraževanje in sklene z njim ustrezno pogodbo.
(3) Če je izobraževanje organizirano
izven delovnega časa o pravicah delavcev odloči delodajalec.
(4) Če delodajalec organizira
izobraževanje, izpopolnjevanje in usposabljanje v skladu s potrebami delovnega
procesa, se čas takega izobraževanja šteje v delovni čas, delavec pa ima enake
pravice, kot če bi delal.
(5) Za izobraževanje v interesu
delodajalca se šteje izobraževanje sindikalnih zaupnikov o kolektivnem
dogovarjanju in delovnopravni zakonodaji.
(6) V primeru, da se delavec
izobražuje v lastnem interesu, lahko delodajalec in delavec skleneta pogodbo, v
kateri bosta pogodbeni stranki opredelila medsebojne pravice in dolžnosti.
(7) V primeru, da delodajalec in
delavec ne skleneta pogodbe ima delavec ob dnevih, ko prvič opravlja izpit pravico
do odsotnosti iz naslova izrabe letnega dopusta, po njegovi izrabi pa do
odsotnosti z dela brez nadomestila plače.
(8) Delavcu, ki se izobražuje v
lastnem interesu, pripada nadomestilo za čas opravičene odsotnosti, če je tako
določeno v pogodbi o zaposlitvi ali pogodbi o izobraževanju.
59. člen
Pogodba o izobraževanju
(1) Kolikor se delavec izobražuje v
interesu delodajalca, razen usposabljanja in izpopolnjevanja, sta delodajalec
in delavec dolžna skleniti pogodbo o izobraževanju.
(2) S pogodbo o izobraževanju delavec
in delodajalec dogovorita obveznosti in dolžnosti, predvsem pa mora pogodba o
izobraževanju vsebovati najmanj sledeče:
-      
število prostih dni za opravljanje izpitov, glede na čas in zahtevnost
programa izobraževanja,
-      
plačilo oziroma povrnitev stroškov izobraževanja.
60. člen
Povračila stroškov za usposabljanje in
izpopolnjevanje
Delavcu, ki ga delodajalec napoti na
usposabljanje in izpopolnjevanje, delodajalec krije zlasti stroške:
-      
prevoza,
-      
kotizacije, šolnine,
-      
prehrane,
-      
bivanja.
61. člen
Vajenci
(1) Delodajalec je dolžan vajencu, s
katerim ima sklenjeno učno pogodbo, zagotoviti pravice, najmanj v obsegu in na
ravni, določeni z zakonom, ki ureja razmerja med delodajalci in vajenci.
(2) Delodajalec je dolžan
pooblaščenemu predstavniku sindikata na podlagi vnaprejšnjega obvestila
omogočiti pregled sklenjenih učnih pogodb z vajenci ter izvajanje določb
zakona, ki ureja razmerja med delodajalci in vajenci.
62. člen
Učenci in študenti na praksi
Delodajalec zagotavlja učencem in študentom
na obvezni praksi:
-      
plačilo za opravljeno delo v skladu z določili te kolektivne pogodbe,
-      
seznanitev z nevarnostmi, povezanimi z delom, in ustrezna zaščitna
sredstva,
-      
zavarovanje za primer poklicne bolezni in poškodbe na delu,
-      
ustrezno mentorstvo in uvajanje v delo,
-      
prehrano med delom.
POGOJI ZA DELOVANJE SINDIKATA
63. člen
Splošno
(1) S kolektivno pogodbo se ne
posega v svobodno ustanavljanje in delovanje sindikatov pri delodajalcih ter v
pravice sindikata, da v skladu s svojo vlogo in nalogami daje pobude, predloge,
stališča in zahteve pristojnim organom.
(2) Delodajalec je dolžan v primerih,
ki jih določa zakon, ta kolektivna pogodba ali podjetniška kolektivna pogodba,
zagotoviti sodelovanje sindikatom.
(3) Delodajalec zagotavlja
reprezentativnemu sindikatu, ki je organizacijsko del reprezentativnega
sindikata, podpisnika te kolektivne pogodbe:
-      
pogoje za delo v skladu z določbami te kolektivne pogodbe,
-      
prost dostop zunanjih sindikalnih predstavnikov k delodajalcu na podlagi
vnaprejšnjega obvestila,
-      
pravico do vseh vrst sindikalnega obveščanja.
(4) Delavec – član reprezentativnega
sindikata, se glede uveljavljanja in zaščite svojih pravic lahko obrne za
pomoč, svetovanje in zastopanje direktno na višje oblike sindikalne
organiziranosti reprezentativnega sindikata, podpisnika te kolektivne pogodbe.
64. člen
Obveščanje sindikata
(1) Delodajalec je dolžan na
podlagi pisne zahteve reprezentativnega sindikata pisno obvestiti sindikat,
glede namer, ukrepov ali poslovanja delodajalca, ki lahko vplivajo na položaj
delavcev, v roku 30 dni od prejema zahtevka.
(2) Dolžnosti obveščanja ni, če gre za
poslovno skrivnost.
(3) Ta člen ne velja za malega
delodajalca.
65. člen
Materialni pogoji za delovanje sindikata
(1) Delodajalec zagotavlja
reprezentativnemu sindikatu pri delodajalcu naslednji obseg plačanega
sindikalnega dela med delovnim časom:
-      
za opravljanje nalog sindikalnih zaupnikov eno plačano uro letno na
vsakega člana reprezentativnega sindikata pri delodajalcu,
-      
pol ure za vsakega delavca, ki ni član nobenega sindikata.
O izrabi dogovorjenega obsega plačanih ur za
sindikalno delo se vodi evidenca na način, dogovorjen med delodajalcem in
sindikalnim zaupnikom.
(2) V primeru, da je pri delodajalcu
več reprezentativnih sindikatov si fond ur iz druge alineje prvega odstavka
tega člena razdelijo sorazmerno številu članov sindikata.
(3) Poleg pogojev iz prvega odstavka
tega člena delodajalec zagotavlja še pogoje za:
-      
udeležbo članom sindikata pri delodajalcu na članskih sestankih, vendar
največ dvakrat letno,
-      
udeležbo sindikalnih zaupnikov na sejah organov reprezentativnega
sindikata pri delodajalcu, na državni in območni ravni ter na sejah organov
sindikalnih central na državni in območni ravni,
-      
udeležbo sindikalnih zaupnikov na strokovnih posvetih in oblikah
izobraževanja za sindikalno delo, organiziranih pri delodajalcu ali izven
delodajalca pet delovnih dni letno.
Sindikalni zaupnik mora delodajalca, na
podlagi prejetega vabila, pravočasno seznaniti s sindikalno aktivnostjo in se z
njim uskladiti glede odsotnosti.
(4) Delodajalec zagotavlja
reprezentativnemu sindikatu:
-      
prostorske pogoje za delo sindikatov, njihovih organov in sindikalnih
zaupnikov,
-      
brezplačen obračun in nakazovanje članarine za člane sindikata, skladno
s pisnimi navodili sindikata.
(5) Ne glede na zagotovljene
materialne pogoje za delo sindikata po tem členu se delodajalec in
reprezentativni sindikat pri delodajalcu lahko dogovorita, da za čas
opravljanja profesionalne funkcije pripada sindikalnemu zaupniku plača najmanj v
višini, kot jo je prejemal pred začetkom opravljanja te funkcije.
66. člen
Status sindikalnega zaupnika
(1) Reprezentativni sindikat,
podpisnik te kolektivne pogodbe, ki ima člane pri delodajalcu ali njegov
organizacijski del pri delodajalcu, imenuje ali izvoli sindikalne zaupnike pri
delodajalcu, v skladu s svojim statutom ali pravili.
(2) Reprezentativni sindikat lahko
imenuje ali izvoli največ naslednje število sindikalnih zaupnikov pri
delodajalcu:
-      
če je pri delodajalcu zaposlenih od pet do 15 članov sindikata,
zunanjega sindikalnega zaupnika,
-      
če je pri delodajalcu zaposlenih od 16 do 50 članov sindikata, enega
sindikalnega zaupnika,
-      
če je pri delodajalcu zaposlenih od 51 do 100 članov sindikata, dva
sindikalna zaupnika,
-      
še po enega sindikalnega zaupnika na vsakih naslednjih 150 članov
sindikata, razen če se delodajalec in reprezentativni sindikat ne dogovorita
drugače.
(3) Sindikalni zaupniki, izvoljeni po
kriterijih iz drugega odstavka tega člena uživajo delovno pravno zaščito, v skladu
z zakonom.
(4) Reprezentativni sindikat mora o
imenovanju oziroma izvolitvi sindikalnega zaupnika oziroma sindikalnih
zaupnikov pisno obvestiti delodajalca v 8 dneh po imenovanju oziroma izvolitvi.
Enak rok velja za pisno obvestilo po prenehanju funkcije sindikalnega zaupnika.
(5) Za sindikalne zaupnike po tem
členu se štejejo tudi funkcionarji sindikatov – sindikalnih central
(predsedniki območnih in republiških odborov sindikatov, predsedniki območnih
sindikatov), ki so zaposleni pri delodajalcu, svojo funkcijo pa opravljajo
neprofesionalno.
(6) Sindikalnemu zaupniku zaradi
sindikalne dejavnosti ni mogoče znižati plače ali začeti zoper njega
disciplinski ali odškodninski postopek ali ga kako drugače postavljati v manj
ugoden oziroma podrejen položaj.
PREJEMKI IZ DELOVNEGA RAZMERJA
67. člen
Splošne določbe
(1) Prejemki delavca v delovnem
razmerju, ki so predmet te kolektivne pogodbe so:
-      
plačilo za delo,
-      
nadomestilo plače,
-      
povračila stroškov v zvezi z delom,
-      
drugi osebni prejemki.
(2) Povračila stroškov v zvezi z
delom:
-      
prevoz na delo in z dela,
-      
prehrana med delom,
-      
povračila stroška za službena potovanja,
-      
terenski dodatek,
-      
nadomestilo za ločeno življenje.
(3) Drugi osebni prejemki:
-      
regres za letni dopust,
-      
jubilejne nagrade,
-      
solidarnostna pomoč,
-      
odpravnine,
-      
božičnica.
(4) Vsi prejemki iz delovnega razmerja
so v bruto zneskih, razen tistih, ki se v skladu s to kolektivno pogodbo oziroma
zakonom, ki ureja delovna razmerja, izplačujejo v neto zneskih.
(5) Plače, nadomestila plač, drugi
prejemki in povračila stroškov v zvezi z delom se izplačujejo v denarju na
osebni bančni račun delavca, razen v kolikor ta pogodba ne določa drugače.
(6) Povračila stroškov v zvezi z
delom, drugi osebni prejemki, plačila vajencem, dijakom in študentom za obvezno
praktično delo se izplačujejo v višini, kot jih določa ta kolektivna pogodba,
vendar pod pogoji in v zneskih, ki se ne vštevajo v davčno osnovo in osnovo za
prispevke za socialno varnost.
(7) Če delavec dela pri več
delodajalcih, za katere velja ta kolektivna pogodba, uveljavlja pravice iz te
kolektivne pogodbe pri posameznem delodajalcu v skladu z dogovorom med
delodajalci.
(8) Tarifna priloga, ki je sestavni
del te kolektivne pogodbe, določa višino najnižjih osnovnih plač, drugih
osebnih prejemkov in povračil stroškov v zvezi z delom, oziroma osnov za
izračun teh zneskov.
68. člen
Plačilo za delo
Plačilo za delo po pogodbi o zaposlitvi je
sestavljeno iz plače, ki mora biti vedno v denarni obliki, in morebitnih drugih
vrst plačil, ki jih delodajalec in delavec določita v pogodbi o zaposlitvi.
69. člen
Plača
(1) Plača je sestavljena iz:
-      
osnovne plače,
-      
dela plače za delovno uspešnost,
-      
dela plače za poslovno uspešnost,
-      
dodatkov.
(2) Plača mora biti izplačana
najkasneje 18 dni po preteku plačilnega obdobja.
(3) Obračunane plače posameznega
delavca pri delodajalcu so zaupne.
70. člen
Najnižja osnovna plača
(1) Najnižja osnovna plača
pomeni najnižje ovrednoteno delo v določenem tarifnem razredu za povprečni
mesečni delovni čas, preračunan iz letnega polnega delovnega časa, kar znaša
174 ur mesečno.
(2) Najnižje osnovne plače za
posamezni tarifni razred te kolektivne pogodbe predstavljajo minimum pri
določanju najnižjih osnovnih plač pri delodajalcu.
71. člen
Osnovna plača
(1) Osnovna plača se določi
upoštevaje zahtevnost dela na delovnem mestu, za katerega je delavec sklenil
pogodbo o zaposlitvi.
(2) Osnovna plača je plača za polni
delovni čas (preračunano na urno postavko za 174 ur), normalne delovne pogoje
dela in za doseganje vnaprej določenih delovnih rezultatov.
(3) Za vnaprej določene 100% delovne
rezultate se štejejo delovni rezultati merjeni individualno ali skupinsko.
(4) Višina osnovne plače se s pogodbo
o zaposlitvi lahko določi na fleksibilen način tako, da je opredeljena v razponu.
(5) Višina osnovne plače, v kolikor je
dogovorjena na fleksibilen način se lahko spreminja glede na dosežene delovne
rezultate, vendar ne nad osnovno plačo dogovorjeno s pogodbo o zaposlitvi in ne
pod najnižjo osnovno plačo, dogovorjeno v tej kolektivni pogodbi za posamezni
tarifni razred.
(6) V kolikor osnovna plača ni
dogovorjena na fleksibilen način, le-ta ne more biti v pogodbi o zaposlitvi
dogovorjena nižje od najnižje osnovne plače ustreznega tarifnega razreda po tej
kolektivni pogodbi.
(7) Merila in kriteriji za določanje
višine fleksibilnega dela osnovne plače se opredelijo v kolektivni pogodbi pri
delodajalcu ali v splošnem aktu delodajalca in morajo biti delavcu znana pred
začetkom opravljanja dela. Ob vsakokratni spremembi meril in kriterijev za
določanje fleksibilnega dela osnovne plače je delodajalec dolžan delavca
seznaniti pred uveljavitvijo le-teh.
(8) Delodajalci, ki nimajo določenih
meril in kriterijev ne morejo določati osnovnih plač na fleksibilen način.
(9) Če delavec ne doseže vnaprej
določenih rezultatov iz razlogov, ki niso na njegovi strani (izpad surovin,
energije, neplačila kupca, itd.), je upravičen do 100% osnovne plače,
dogovorjene s pogodbo o zaposlitvi.
(10) Osnova za izračun dodatkov je
vsakokratna višina osnovne plače v mesecu, glede na ugotovljene, vnaprej
določene delovne rezultate.
(11) Osnovna plača se določi v
mesečnem znesku ali znesku na uro (urna postavka).
(12) Delavcu, ki je sklenil pogodbo o
zaposlitvi za delovni čas krajši od polnega, pripada sorazmerni del osnovne
plače.
72. člen
Del plače za delovno uspešnost
(1) Delavec ima pravico do dela
plače na podlagi delovne uspešnosti, ugotovljene individualno ali skupinsko, v
primeru, da dosega vnaprej določeno delovno uspešnost pri opravljanju dela, za
katerega je delavec sklenil pogodbo o zaposlitvi (predvideno 100% doseganje
delovnih rezultatov). Delovna uspešnost znaša do 30% osnovne plače delavca.
Delodajalec lahko delavcu v izjemnih primerih določi tudi višjo delovno
uspešnost.
(2) Delovna uspešnost delavca se
določi upoštevaje gospodarnost, kvaliteto in obseg opravljenega dela.
(3) Merila in kriteriji za
ugotavljanje delovne uspešnosti se opredelijo v kolektivni pogodbi pri
delodajalcu ali v splošnem aktu delodajalca.
(4) Delodajalec mora pred sklenitvijo
pogodbe o zaposlitvi ali njeno spremembo in dopolnitvijo delavca seznaniti s
konkretnimi merili in kriteriji za ugotavljanje oziroma ocenjevanje delovne
uspešnosti. Ob vsakokratni spremembi meril in kriterijev je delodajalec dolžan
delavca seznaniti pred uveljavitvijo le teh.
73. člen
Del plače za poslovno uspešnost
(1) Sestavni del plače je tudi
plačilo za poslovno uspešnost, če je le-to dogovorjeno s kolektivno pogodbo
delodajalca ali s splošnim aktom delodajalca.
(2) Če je v skladu s tem členom
poslovna uspešnost dogovorjena, je le-ta izključena iz osnove za izračun nadomestila
plače.
(3) Del plače za poslovno uspešnost se
ugotavlja v skladu z merili, opredeljenimi pri delodajalcu.
(4) Delavcu, ki ni delal vse leto,
pripada del plače za poslovno uspešnost sorazmerno obračunanim plačam za
efektivni delovni čas.
74. člen
Plačilo za posebno uspešnost
Delodajalec lahko delavcu izplača tudi
posebno uspešnost, ki je del plače, izhajajoč iz osebne delovne uspešnosti
delavca in za katero kriterije, način plačila in višino dogovorita sporazumno s
posebno pogodbo.
75. člen
Dodatki, ki izhajajo iz razporeditve
delovnega časa, ki je za delavca manj ugoden
(1) Delavec je upravičen do
dodatka za delo v delovnem času, ki je zanj manj ugoden, najmanj v naslednjem
odstotku od osnovne plače delavca oziroma ustrezne urne postavke:
-      
za čas dela v popoldanski ali nočni izmeni, kadar se delovni proces
izvaja v drugi in tretji izmeni – 10%
-      
za delo v deljenem delovnem času – 20%
-      
za pripravljenost na domu – 10%
-      
za nočno delo – 75%
-      
za nadurno delo – 30%
-      
za delo ob nedeljah in dela prostih dni po zakonu – 100%
-      
za delo na 1. januar, 1. maj, 1. november, 25. december
in velikonočno nedeljo – 200%.
(2) Delavec je upravičen do dodatka za
delo v deljenem delovnem času za vsako uro prekinitve dela.
(3) Delavec je upravičen do dodatka za
čas pripravljenosti na domu na delo za vsako uro pripravljenosti.
(4) Dodatek za delo v nedeljo in
dodatek za delo na dela proste dneve po zakonu se med seboj izključujeta.
(5) Delavec je upravičen do dodatka za
delo v manj ugodnem delovnem času le za čas, ko je delal v pogojih, zaradi
katerih mu dodatek pripada.
76. člen
Dodatki, ki izhajajo iz posebnih
obremenitev pri delu, neugodnih vplivov okolja in nevarnosti pri delu
Dodatki za posebne obremenitve pri delu,
neugodne vplive okolja in nevarnost pri delu se opredelijo s kolektivno pogodbo
delodajalca ali aktom delodajalca.
77. člen
Dodatek za delovno dobo
(1) Delavcu pripada dodatek za delovno
dobo najmanj v višini 0,5% od osnovne plače za vsako izpolnjeno leto skupne
delovne dobe.
(2) V kolikor zakon, ki ureja delovna
razmerja dodatek na delovno dobo uredi drugače, morata pogodbeni stranki v roku
3 mesecev od uveljavitve uskladiti določbe te kolektivne pogodbe glede dodatka
na delovno dobo.
(3) Pri uveljavljanju pravice iz
prvega odstavka se v delovno dobo vštevajo izpolnjena leta delovne dobe, ki jih
je delavec prebil na delu, ali v delovnem razmerju doma oziroma v tujini, ali
pri opravljanju samostojne dejavnosti, ki so ustrezno potrjena z vpisom v
delovno knjižico.
(4) Dokupljena, beneficirana in
posebne zavarovalne dobe ne štejejo kot dobe pri uveljavljanju dodatka na
delovno dobo.
78. člen
Nadomestila plače
(1) Delavcu pripada nadomestilo plače
za čas opravičene odsotnosti z dela v primerih, ki jih določa zakon, ki ureja
delovna razmerja.
(2) V primeru odsotnosti z dela
delavca zaradi bolezni ali poškodbe, ki ni povezana z delom, znaša višina
nadomestila plače delavcu, ki bremeni delodajalca, 85% plače delavca v
preteklem mesecu za polni delovni čas.
(3) V osnovo za izračun nadomestila se
ne všteva del plače iz nadur, poslovne uspešnosti in posebne uspešnosti.
(4) V primeru, ko zakon, ki ureja
delovna razmerja, določa osnovo za izračun nadomestila minimalno plačo, se
minimalna plača nadomesti z osnovno plačo delavca za polni delovni čas,
povečano za dodatek na delovno dobo z odbitkom poslovne in posebne uspešnosti.
(5) Nadomestilo plače ne more
presegati delavčeve zadnje izplačane plače.
(6) Za čas stavke pri delodajalcu,
organizirane v skladu z zakonom, ki je posledica kršitve pravic delavcev pri
delodajalcu, so delavci upravičeni do nadomestila plače v višini 70% osnove iz
zakona, ki ureja delovna razmerja.
(7) Ta kolektivna pogodba se šteje za
poseben predpis na podlagi sedmega odstavka 137. člena Zakona o delovnih
razmerjih.
79. člen
Obračun plače, nadomestil in drugih
prejemkov
(1) Delavcu mora biti ob izplačilu
plače vročen pisni obračun, ki vsebuje zlasti naslednje podatke:
-      
število plačanih ur za mesec na katerega se nanaša pisni obračun plače,
-      
osnovno plačo delavca ali urno postavko,
-      
dodatke po posameznih vrstah, ki izhajajo iz zakona, kolektivne pogodbe
oziroma pogodbe o zaposlitvi,
-      
del plače za delovno uspešnost,
-      
del plače za poslovno uspešnost,
-      
nadomestila plače po posameznih vrstah,
-      
druga izplačila v skladu z akti družbe, podjetniško kolektivno pogodbo
ali pogodbo o zaposlitvi,
-      
bruto plačo,
-      
zneske prispevkov za socialno varnost,
-      
neto plačo,
-      
odtegljaji iz plače (administrativne in sodne prepovedi, premije za
dodatno prostovoljno zdravstveno in pokojninsko zavarovanje, ipd.),
-      
akontacija dohodnine,
-      
davek na plačo,
-      
neto izplačilo plače.
(2) Ob obračunu plače lahko
delodajalec na istem obračunskem listu obračuna tudi druge osebne prejemke,
povračila stroškov v zvezi z delom in odtegljaje od plače (neto izplačilo).
(3) Delavec ali od delavca pisno
pooblaščeni sindikalni zaupnik ima pravico do obrazložitve delavčeve obračunane
plače.
80. člen
Povračilo stroškov v zvezi z delom
1.    
Prevoz na delo in z dela
(1) Delavec je upravičen do
povračila stroškov za prevoz na delo in z dela za dneve prisotnosti na delu, od
kraja prebivališča določenega v pogodbi o zaposlitvi do sedeža delodajalca
oziroma do kraja opravljanja dela.
(2) Sprememba prebivališča delavca, ki
ima za posledico spremembo stroška prevoza na delo in z dela, ne vpliva na
povračilo stroškov prevoza, ki izhaja iz kraja določenega s pogodbo o
zaposlitvi, razen če se delavec in delodajalec pisno dogovorita drugače.
(3) Delavec ni upravičen do povračila
iz prvega odstavka, če delodajalec organizira in zagotovi brezplačni prevoz na
delo in z dela.
(4) Višina povračila stroškov za
prevoz na delo in z dela se določi v tarifni prilogi.
2.    
Prehrana med delom
(1) Delavec je upravičen do
povračila stroškov za prehrano med delom, v kolikor mu ni zagotovljen
brezplačen topli obrok ustrezne kvalitete, energetske vrednosti pri čemer mora
biti vrednost obroka ekvivalentna vrednosti, ki jo določa tarifna priloga.
(2) Višina povračila stroškov za
prehrano med delom se določi v tarifni prilogi.
3.    
Službena potovanja
(1) Povračilo stroška za službeno pot
pripada delavcu, ki je napoten na službeno potovanje s strani delodajalca.
(2) Med povračila stroškov na službeni
poti sodijo:
-      
dnevnice (povračilo stroškov za prehrano) za službeno potovanje,
-      
povračilo stroškov za prenočišče,
-      
povračilo stroškov za prevoz.
(3) Višina dnevnice in povračila
stroškov za prevoz za službeno pot v Sloveniji ali v tujini se določi v tarifni
prilogi.
4.    
Nadomestilo za ločeno življenje
(1) Delavec je upravičen do
nadomestila za ločeno življenje pod pogoji, da je tako dogovorjeno s pogodbo o
zaposlitvi.
(2) Osnova za nadomestilo za ločeno
življenje so stroški stanovanja in prehrane.
(3) Višina nadomestila za ločeno
življenje se določi v tarifni prilogi.
81. člen
Drugi osebni prejemki
1.    
Regres za letni dopust
(1) Delavcu pripada v enem
koledarskem letu največ en regres za letni dopust.
(2) V primeru prehoda od enega k
drugemu delodajalcu vsak od delodajalcev izplača delavcu sorazmerni del
regresa.
(3) V primeru nelikvidnosti
delodajalca se lahko regres za letni dopust izplača v več obrokih vendar
najkasneje do 1. novembra tekočega koledarskega leta.
(4) V primeru izplačila dela regresa v
nedenarni obliki je delodajalec dolžan ta del regresa zagotoviti v obliki, ki
jo delavec potrebuje za zadovoljevanje vsakodnevnih življenjskih potreb, le-ta
pa mora biti po vrednosti enakovredna denarni obliki.
(5) Višina regresa za izplačilo in
višina regresa v nedenarni obliki se določi v tarifni prilogi.
2.    
Jubilejna nagrada za delo pri zadnjem delodajalcu
(1) Delavcu pripada jubilejna
nagrada za posamezni delovni jubilej za 10, 20 in 30 let delovne dobe pri zadnjem delodajalcu in se mu izplača v roku enega meseca po izpolnitvi
pogojev za pridobitev pravice do jubilejne nagrade.
(2) Delavcu pripada jubilejna nagrada
za 40 let skupne delovne dobe v primeru, da ima delavec 15 let neprekinjene delovne
dobe pri zadnjem delodajalcu in se mu izplača v roku enega meseca po izpolnitvi
pogojev za pridobitev pravice do jubilejne nagrade.
(3) Zneski jubilejnih nagrad se
določijo v tarifni prilogi.
(4) Jubilejna nagrada se izplača v
denarju.
3.    
Solidarnostna pomoč
(1) Solidarnostna pomoč se
lahko izplača:
-      
v primeru smrti delavca ali njegovega ožjega družinskega člana, ki ga je
delavec preživljal,
-      
v primeru težje invalidnosti ali daljše bolezni delavca ter elementarne
nesreče ali požara, ki prizadene delavca,
-      
in drugih primerih, o katerih odloča delodajalec.
(2) Višina solidarnostnih pomoči se
lahko izplača do zgornje višine zneska, ki ni obremenjen z davki in prispevki
za socialno varnost.
(3) Predlog za dodelitev solidarnostne
pomoči lahko poda sindikalni zaupnik ali katerikoli drugi delavec. O upravičenosti
predloga in višini odobrene pomoči odloči delodajalec na podlagi okoliščin
posameznega primera. Delodajalec se je dolžan do predloga opredeliti v roku
najkasneje 30 dni.
(4) Ožji družinski člani so zakonec,
izven zakonski partner, otroci ter posvojenci, ki jih je po zakonu dolžan
preživljati.
4.    
Odpravnine
(1) V primeru upokojitve pripada
delavcu odpravnina v skladu z zakonom, ki ureja delovna razmerja.
(2) Višina odpravnine v primeru, ko
delodajalec odpove pogodbo o zaposlitvi iz poslovnih razlogov ali iz razloga nesposobnosti,
lahko presega 10-kratnik osnove, določene v zakonu, ki ureja delovna razmerja
in sicer do 20-kratnika osnove določene v zakonu, ki ureja delovna razmerja.
(3) Odpravnina mora biti izplačana
najkasneje 45 dni po prenehanju delovnega razmerja.
5.    
Božičnica
(1) Božičnica se lahko dogovori s
kolektivno pogodbo pri delodajalcu ali splošnim aktom delodajalca.
(2) Božičnica se lahko izplača tudi v
nedenarni obliki.
82. člen
Prejemki pripravnikov, učencev, vajencev
in študentov na praksi
(1) Pripravniku pripada plača najmanj
v višini 70% osnovne plače za delovno mesto oziroma vrsto dela, za katerega je
sklenil pogodbo o zaposlitvi in do drugih osebnih prejemkov ter povračila
stroškov v zvezi z delom in dodatkov.
(2) Osnovna plača pripravnika ne more
biti določena na fleksibilni način.
(3) Plača pripravnika ne sme biti
nižja od minimalne plače določene z zakonom.
(4) Učencem in študentom na praksi se
za polni delovni čas obvezne prakse izplača plačilo najmanj v višini 15%
povprečne plače v Republiki Sloveniji za pretekli mesec.
(5) Vajencem pripadajo izplačila v
skladu z zakonom in učno pogodbo.
83. člen
Prejemki mentorjev
Mentorju pripravnika, mentorju praktičnega
pouka in mentorju usposabljanja brezposelnih oseb pri delodajalcu pripada
dodatek za mentorstvo. Višino in pogoje izplačila določi delodajalec.
PRAVICE IN OBVEZNOSTI STRANK IN NAČIN REŠEVANJA SPOROV
84. člen
(arbitraža za reševanje individualnih
delovnih sporov)
(1) S kolektivno pogodbo se lahko
določi arbitražo za reševanje individualnih delovnih sporov. V tem primeru mora
kolektivna pogodba določati sestavo, postopek in druga vprašanja, pomembna za
delo arbitraže.
(2) Če je s kolektivno pogodbo, ki
zavezuje delodajalca in delavca, predvidena arbitraža za reševanje
individualnih delovnih sporov, se lahko delavec in delodajalec najkasneje v
roku 30 dni od poteka roka za izpolnitev obveznosti oziroma odpravo kršitev s
strani delodajalca sporazumeta o reševanju spora pred arbitražo.
(3) Razveljavitev arbitražne odločitve
se lahko zahteva le v primerih, ki jih določa zakon, ki ureja postopek
reševanja delovnih in socialnih pravnih sporov in zakon, ki ureja reševanje
delovnih pravnih sporov pred arbitražo.
(4) Če arbitraža ne odloči v roku,
določenem s kolektivno pogodbo, najkasneje pa v roku 90 dni, lahko delavec v
nadaljnjem roku 30 dni zahteva sodno varstvo pred delovnim sodiščem.
85. člen
Pozitivna izvedbena dolžnost
Stranki kolektivne pogodbe si morata z
vsemi sredstvi, ki so jima na voljo, prizadevati za pravilno izvrševanje te
kolektivne pogodbe in spoštovanje njenih določb.
86. člen
Negativna izvedbena dolžnost
Stranki sta dolžni opustiti vsako dejanje,
ki bi nasprotovalo izvrševanju te kolektivne pogodbe.
87. člen
Reševanje kolektivnih sporov
Pogodbeni stranki se dogovorita, da se
kolektivni spori rešujejo na način in po postopku, določenem z zakonom o
kolektivnih pogodbah.
88. člen
Razlaga kolektivne pogodbe
(1) Stranki te kolektivne
pogodbe imenujeta 4-člansko strokovno komisijo, in sicer vsaka stranka po dva člana in dva namestnika praviloma iz vrst članov, ki so sodelovali pri pogajanjih.
(2) Strokovna komisija sprejema
priporočila za razlago te kolektivne pogodbe in pripravlja strokovne predloge
za spreminjanje in dopolnjevanje te kolektivne pogodbe v okviru danih
predlogov. Priporočila in strokovne predloge pošlje strankama te kolektivne
pogodbe za sprejem razlage ali ureditev določenega vprašanja.
(3) Komisija iz prvega odstavka tega
člena se konstituira najkasneje v roku 30 dni po sklenitvi te kolektivne
pogodbe. Komisija o načinu sprejemanja priporočil in strokovnih predlogov
oziroma o načinu sprejemanja odločitev ter o načinu dela na prvi seji sprejme
poslovnik o delu komisije. Delo strokovne komisije vodi predsednik, ki se za
vsako pretečeno leto od začetka delovanja izvoli izmed članov druge pogodbene
stranke.

Tarifna
priloga h kolektivni pogodbi dejavnosti trgovine Slovenije

Kolektivna pogodba dejavnosti trgovine
Slovenije (Uradni list RS, št. 111/06)
vsebuje naslednjo končno določbo:
»87. člen
Prenehanje
veljavnosti dosedanje kolektivne pogodbe dejavnosti trgovine
V skladu z določbami te kolektivne pogodbe
prenehajo veljati določbe Kolektivne pogodbe dejavnosti trgovine Slovenije s
Tarifno prilogo (Uradni list RS, št. 10/98 s spremembami in dopolnitvami).«.

Dogovor o spremembah in dopolnitvah Kolektivne
pogodbe dejavnosti trgovine Slovenije in Tarifne priloge h Kolektivni pogodbi
dejavnosti trgovine Slovenije številka 1 (Uradni list RS, št. 94/08) vsebuje naslednjo končno določbo:
»3. člen
Veljavnost
(1) Ta dogovor začne veljati z
dnem podpisa pogodbenih strank.
(2) Postopki uveljavljanja in varstva
pravic, obveznosti in odgovornosti iz delovnega razmerja, ki so bili uvedeni
pred dnem podpisa tega dogovora, se končajo po predpisih in pogodbah, ki so
veljali in se uporabljali do uveljavitve tega dogovora.«.

Sprememba Tarifne priloge h Kolektivni pogodbi
dejavnosti trgovine Slovenije (Uradni list RS, št. 34/09) vsebuje naslednjo končno določbo:
»2. člen
Ta sprememba začne veljati z dnem podpisa
pogodbenih strank.«.

Spremembe Kolektivne pogodbe dejavnosti
trgovine Slovenije in Tarifne priloge h Kolektivni pogodbi dejavnosti trgovine
Slovenije (Uradni list RS, št. 30/11) vsebujejo naslednjo končno
določbo:
»3. člen
Vse ostale določbe Kolektivne pogodbe
dejavnosti trgovine Slovenije in Tarifne priloge h Kolektivni pogodbi dejavnosti
trgovine Slovenije ostanejo nespremenjene.
Te spremembe začnejo veljati naslednji dan
po objavi v Uradnem listu Republike Slovenije.«.

Spremembe Tarifne priloge h Kolektivni pogodbi
dejavnosti trgovine Slovenije (Uradni list RS, št. 51/12) vsebujejo naslednji končni določbi:
»2. člen
Z določitvijo nove višine povračila stroška
za prevoz na delo in z dela ter povračila stroška prehrane med delom, se šteje,
da je na ta način izvedena redna letna uskladitev teh stroškov za leto 2012 v
smislu 4. člena Tarifne priloge h KPDTS.
3. člen
Vse ostale določbe Kolektivne pogodbe
dejavnosti trgovine Slovenije in Tarifne priloge h Kolektivni pogodbi
dejavnosti trgovine Slovenije ostanejo nespremenjene.
Te spremembe začnejo veljati naslednji dan
po objavi v Uradnem listu Republike Slovenije uporabljajo pa se od 1. 6. 2012.«.

Spremembe in dopolnitve Tarifne priloge h
Kolektivni pogodbi dejavnosti trgovine Slovenije (Uradni list RS, št. 47/13) vsebujejo naslednjo končno
določbo:
»2. člen
Vse ostale določbe Tarifne priloge h
Kolektivni pogodbi dejavnosti trgovine Slovenije ostanejo nespremenjene. 
Te spremembe začnejo veljati naslednji dan
po objavi v Uradnem listu Republike Slovenije.«.

Sprememba Kolektivne pogodbe dejavnosti
trgovine Slovenije – Uradni list RS, št. 111/06, 94/08 s spremembami in
dopolnitvami (Uradni list RS, št. 105/13) vsebuje naslednjo končno določbo:
»2. člen
Vse ostale določbe Kolektivne pogodbe
dejavnosti trgovine Slovenije ostanejo nespremenjene. 
Te spremembe začnejo veljati naslednji dan
po objavi v Uradnem listu Republike Slovenije.«.