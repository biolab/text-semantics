1. člen
Ta uredba v skladu z Direktivo 2000/76/ES
Evropskega parlamenta in Sveta z dne 4. decembra 2000 o sežiganju odpadkov (UL
L št. 332 z dne 28. 12. 2000, str. 91), zadnjič spremenjeno z Uredbo (ES) št.
1137/2008 Evropskega parlamenta in Sveta z dne 22. oktobra 2008 o prilagoditvi
nekaterih aktov, za katere se uporablja postopek, določen v členu 251 Pogodbe,
Sklepu Sveta 1999/468/ES, glede regulativnega postopka s pregledom – Prilagoditev regulativnemu postopku s pregledom – Prvi del (UL L
št. 311 z dne 21. 11. 2008, str. 1), določa mejne vrednosti emisije snovi v
zrak in ukrepe za zmanjševanje emisije snovi v zrak iz sežigalnic odpadkov in
pri sosežigu odpadkov.
Za vprašanja v zvezi z emisijo snovi v zrak
iz sežigalnic odpadkov in pri sosežigu odpadkov, ki niso urejena s to uredbo,
se uporablja uredba, ki ureja emisijo snovi v zrak iz nepremičnih virov
onesnaževanja, v zvezi z meritvami emisije snovi v zrak, ki niso urejena s to
uredbo, pa pravilnik, ki ureja prve meritve in obratovalni monitoring emisije
snovi v zrak iz nepremičnih virov onesnaževanja ter pogojih za njegovo
izvajanje.
Določbe prejšnjega odstavka veljajo tudi za
premične sežigalnice in naprave za sosežig.
2. člen
Pojmi imajo po tej uredbi naslednji pomen:
1.    
Odpadki so trdni ali tekoči odpadki, ki so odpadki po predpisu o
ravnanju z odpadki.
2.    
Nevarni odpadki so trdni ali tekoči odpadki, ki so nevarni odpadki po
predpisu o ravnanju z odpadki.
3.    
Mešani komunalni odpadki so odpadki iz gospodinjstev in odpadki iz
dejavnosti trgovine in industrije, storitvenih dejavnosti in javnega sektorja,
ki so zaradi svoje narave in sestave podobni odpadkom iz gospodinjstev, razen
ločeno zbranih frakcij, ki se v skladu s predpisom, ki ureja ravnanje z
odpadki, uvrščajo v podskupino 20 01 s klasifikacijskega seznama odpadkov, in
drugih odpadkov, ki se uvrščajo v podskupino 20 02 s klasifikacijskega seznama
odpadkov.
4.    
Obdelava odpadkov je vsak fizikalni, termični, kemični ali biološki
proces, vključno s sortiranjem odpadkov, s katerim se spremenijo lastnosti
odpadkov z namenom zmanjšanja njihove prostornine ali nevarnih lastnosti,
lažjega ravnanja z njimi ali povečanja možnosti za njihovo predelavo.
5.    
Sežigalnica odpadkov (v nadaljnjem besedilu: sežigalnica) je nepremična
ali premična naprava, namenjena za toplotno obdelavo odpadkov z izkoriščanjem
pridobljene zgorevalne toplote ali brez njega. Toplotna obdelava vključuje
sežiganje z oksidacijo odpadkov kot tudi pirolizo, uplinjanje, obdelavo v
plazmi ali druge postopke toplotne obdelave, če se produkti obdelave naknadno
sežgejo.
Sežigalnica je celotna postavitev objektov
in naprav za sprejemanje, skladiščenje in predhodno obdelavo odpadkov, vseh
linij za sežiganje in sistemov za oskrbo z odpadki, gorivom in zrakom, kotla,
čistilne naprave za odpadne pline, naprave za čiščenje ali hranjenje ostankov
sežiganja in odpadne vode, odvodnika zgorevalnih plinov ter naprav in sistemov
za nadzor sežiganja in trajno spremljanje in registriranje pogojev sežiganja.
6.    
Naprava za sosežig odpadkov (v nadaljnjem besedilu: naprava za sosežig)
je nepremična ali premična naprava, ki je zlasti namenjena proizvodnji energije
ali določenih izdelkov, v kateri se odpadki uporabljajo kot običajno ali kot
dodatno gorivo ali pa toplotno obdelajo za namen odstranjevanja. Če se v napravi
iz prejšnjega stavka sosežig odpadkov izvaja tako, da je glavni namen toplotna
obdelava odpadkov in ne proizvodnja energije ali izdelkov, se naprava šteje za
sežigalnico.
Naprava za sosežig je celotna postavitev
objektov in naprav za sprejemanje, skladiščenje in predhodno obdelavo odpadkov,
vseh linij za sosežiganje in sistemov za oskrbo z odpadki, gorivom in zrakom,
kotla, čistilne naprave za odpadne pline, naprave za čiščenje ali hranjenje
ostankov sežiganja in odpadne vode, odvodnika zgorevalnih plinov ter naprav in
sistemov za nadzor sežiganja in trajno spremljanje in registriranje pogojev
sežiganja.
7.    
Obstoječa sežigalnica je sežigalnica, ki je zgrajena ali obratuje na dan
uveljavitve te uredbe ali je bilo pred uveljavitvijo te uredbe zanjo
pridobljeno gradbeno ali enotno dovoljenje.
8.    
Obstoječa naprava za sosežig je naprava, ki obratuje na dan uveljavitve
te uredbe skladno s predpisi kot naprava za sosežig ali je bilo pred
uveljavitvijo te uredbe pridobljeno gradbeno dovoljenje za rekonstrukcijo
naprave zaradi sosežiga odpadkov.
9.    
Nazivna zmogljivost je vsota sežigalnih zmogljivosti peči v sestavi
sežigalnice, ki jo zlasti ob upoštevanju kurilne vrednosti odpadkov določi
projektant in potrdi upravljavec, izražena kot količina v eni uri sežganih
odpadkov.
10.  Dioksini
in furani so vsi poliklorirani dibenzo-p-dioksini in dibenzofurani iz seznama,
določenega v prilogi 1, ki je sestavni del te uredbe.
11.  Upravljavec
je pravna ali fizična oseba, ki upravlja sežigalnico ali napravo za sosežig in
je skladno s predpisi odgovoren za tehnične in druge pogoje njenega
obratovanja.
12.  Dovoljenje
za sežiganje je dovoljenje za predelavo ali odstranjevanje odpadkov iz predpisa
o ravnanju z odpadki.
13.  Zgorevalni
plini so odpadni plini iz sežigalnice ali naprave za sosežig, ki so onesnaženi
s snovmi v trdnem, tekočem ali plinastem stanju.
14.  Ostanki
sežiganja so pepel in žlindra, elektrofiltrski pepel in kotlovni prah, trdni
ostanki čiščenja odpadnih plinov, blato čistilnih naprav za odpadne vode,
izrabljeni katalizatorji in izrabljeno aktivno oglje ali druge snovi v tekočem
ali trdnem stanju, ki nastajajo pri sežiganju ali sosežiganju odpadkov,
čiščenju odpadnih plinov ali odpadne vode ali drugih postopkih v sežigalnici
ali napravi za sosežig in so odpadki skladno s predpisom o ravnanju z odpadki.
3. člen
Določbe te uredbe veljajo za vse
sežigalnice in naprave za sosežig, razen za:
1.    
tiste, v katerih se sežigajo ali sosežigajo samo:
-  
rastlinski odpadki iz kmetijstva in gozdarstva,
-  
rastlinski odpadki iz proizvodnje hrane, če se s sežiganjem pridobljena
toplota uporablja,
-  
vlaknati rastlinski odpadki iz proizvodnje primarne papirne kaše in iz
proizvodnje papirja iz papirne kaše, če gre za sosežig na kraju proizvodnje in
se s sosežiganjem pridobljena toplota uporablja,
-  
odpadki iz lesa razen tistih, ki lahko zaradi obdelave lesa z zaščitnimi
sredstvi in premazi vsebujejo halogenirane organske spojine ali težke kovine in
so predvsem odpadki pri graditvi ali rušenju objektov,
-  
odpadki iz plute,
-  
radioaktivni odpadki,
-  
klavnični odpadki in kužni material živalskega porekla, ki so urejeni s
predpisi s področja veterinarstva, ali
-  
odpadki, nastali pri raziskovanju in izkoriščanju nafte in plina na
morju, če se sežigajo na morju, in
2.    
eksperimentalne naprave, ko se uporabljajo za raziskave, razvoj in
testiranje za namen izboljšanja postopkov sežiganja, če je letna količina
sežganih odpadkov manjša od 50 ton.
4. člen
Določbe te uredbe, ki se nanašajo posebej
na nevarne odpadke, ne veljajo za naslednje nevarne odpadke:
-      
gorljive tekoče odpadke, vključno z odpadnimi olji, ki jih določa
predpis o ravnanju z odpadnimi olji, če vsebujejo skupaj do 10 mg
polikloriranih bifenilov (PCB) ali pentaklorfenolov (PCP) ali drugih
polikloriranih aromatskih ogljikovodikov, da ne vsebujejo drugih nevarnih
snovi, na podlagi katerih se skladno s predpisom o ravnanju z odpadki določajo
nevarne lastnosti odpadkov, in da je njihova kurilna vrednost najmanj 30 MJ/kg,
in
-      
katere koli gorljive tekoče odpadke, ki v zgorevalnih plinih, ki
nastanejo zaradi njihovega sežiganja, ne povzročajo drugačne ali večje emisije
snovi v zrak kot plinsko olje iz predpisa, ki določa kakovost tekočih goriv.
5. člen
Mejne vrednosti emisije snovi v zrak iz
sežigalnice so določene v prilogi 2, ki je sestavni del te uredbe.
Ne glede na določbo prejšnjega člena lahko
ministrstvo, pristojno za varstvo okolja (v nadaljnjem besedilu: ministrstvo),
za sežigalnico, ki uporablja v kurišču tehnologijo lebdečega sloja, dovoli
preseganje mejne vrednosti za ogljikov monoksid (v nadaljnjem besedilu: CO),
pri čemer urna povprečna vrednost koncentracije ne sme presegati 100 mg/m3.
6. člen
Mejne vrednosti emisije snovi v zrak iz
naprave za sosežig se izračunajo na način, določen v prilogi 3, ki je sestavni
del te uredbe.
Ne glede na določbo prvega odstavka tega
člena lahko ministrstvo za napravo za sosežig, če gre za cementarno, dovoli
preseganje mejne vrednosti MEVsosež za celotni organski
ogljik (v nadaljnjem besedilu: TOC) ali žveplov dioksid (v nadaljnjem besedilu:
SO2), če v zgorevalnih plinih cementarne ne nastajata zaradi sosežiga odpadkov.
7. člen
Za emisijo snovi v zrak iz naprave za
sosežig, ne glede na določbo prvega odstavka prejšnjega člena, veljajo mejne
vrednosti iz 5. člena te uredbe, če:
-      
je več kot 40% pridobljene toplote posledica sosežiga nevarnih odpadkov,
ali
-      
če se sosežigajo neobdelani mešani komunalni odpadki.
8. člen
Koncentracije snovi v zgorevalnih plinih se
določajo na prostornino suhega zgorevalnega plina pri normnih pogojih, to je
pri temperaturi 273 K in zračnem tlaku 101,3 kPa.
Za izračun koncentracije snovi v
zgorevalnih plinih sežigalnice sta določeni naslednji računski vsebnosti
kisika:
-      
11 volumenskih % v suhem odpadnem plinu, in
-      
3 volumenske % v suhem odpadnem plinu, če se sežigajo samo odpadna olja,
določena v predpisu, ki ureja ravnanje z odpadnimi olji.
Računska vsebnost kisika za izračun
koncentracije snovi v zgorevalnih plinih naprave za sosežig se izračuna po
postopku, določenem v prilogi 3 te uredbe.
Če se odpadki sežigajo ali sosežigajo v s
kisikom obogateni atmosferi, lahko ministrstvo, na podlagi predloženih podatkov
o tehnični opremi in tehnoloških lastnostih naprav za sežig in poročila o prvih
meritvah ali obratovalnem monitoringu emisije snovi v zrak, določi drugačno
računsko vsebnost kisika, kot je določena v prejšnjih dveh odstavkih.
9. člen
Če ima sežigalnica ali naprava za sosežig,
ki sežiga ali sosežiga nevarne odpadke, čistilno napravo odpadnih plinov, se za
izračun koncentracije snovi v zgorevalnih plinih računska vsebnost kisika iz
drugega odstavka prejšnjega člena upošteva le za čas, v katerem izmerjena
vsebnost kisika v zgorevalnih plinih presega računsko vsebnost iz prejšnjega
člena.
10. člen
Polurne povprečne vrednosti in 10-minutne
povprečne vrednosti se določajo iz vrednosti koncentracij, izmerjenih v
dejanskem času sežiganja ali sosežiganja odpadkov tako, da se izključi čas
zagona in zaustavitve sežiga, če v tem času odpadkov ne sežigajo.
Pred določanjem vrednosti iz prejšnjega
odstavka se od izmerjenih povprečnih vrednosti odšteje vrednost natančnosti
merjenja, določena v prilogi 4, ki je sestavni del te uredbe.
Dnevne povprečne vrednosti se določajo iz
veljavnih povprečnih vrednosti, izračunanih na način iz prejšnjih odstavkov.
Dnevna povprečna vrednost velja, če se
zaradi motenj v delovanju ali vzdrževalnih del na merilnem sistemu za izvajanje
trajnih meritev ne zavrže več kot pet polurnih povprečnih vrednosti.
Zaradi razlogov iz prejšnjega odstavka se
lahko na leto zavrže največ deset dnevnih povprečnih vrednosti.
Povprečne vrednosti koncentracij snovi iz 3. in 4. točke priloge 2 te uredbe v predpisanem času vzorčenja in povprečne vrednosti v primeru
občasnih meritev plinastih anorganskih spojin fluora (v nadaljnjem besedilu:
HF), plinastih anorganskih spojin klora (v nadaljnjem besedilu: HCl) in SO2 iz 19. in 20. člena te uredbe, se določajo na način, določen v
programu obratovalnega monitoringa iz 22. člena te uredbe.
11. člen
Sežigalnica ali naprava za sosežig čezmerno
obremenjuje okolje z emisijo snovi v zrak, če:
(a)
-      
najmanj ena od dnevnih povprečnih vrednosti presega katero koli mejno
vrednost iz 1. točke priloge 2 te uredbe pri sežigu ali iz priloge 3 te uredbe
pri sosežigu odpadkov, ali
-      
več kot 3% dnevnih povprečnih vrednosti v obdobju koledarskega leta
presega mejno vrednost iz prve alinee 5. točke priloge 2 te uredbe;
(b)
-      
najmanj ena od polurnih povprečnih vrednosti v obdobju koledarskega leta
presega katero koli mejno vrednost iz stolpca A v 2. točki priloge 2 te uredbe
ali več kot 3% polurnih povprečnih vrednosti v obdobju koledarskega leta
presega katero koli mejno vrednost iz stolpca B v 2. točki priloge 2 te uredbe;
(c)
-      
najmanj ena od povprečnih vrednosti v predpisanem času vzorčenja presega
mejne vrednosti za težke kovine ter dioksine in furane iz 3. in 4. točke priloge 2 te uredbe pri sežigu ali iz priloge 3 te uredbe pri sosežigu odpadkov;
(d)
-      
niso izpolnjene zahteve iz druge alinee 5. točke priloge 2 te uredbe pri
sežigu ali iz priloge 3 te uredbe pri sosežigu odpadkov.
12. člen
Delovanje sežigalnice mora zagotavljati
takšno raven sežiganja odpadkov, da pepel in žlindra, kot ostanka sežiganja,
vsebujeta manj kot 3% TOC ali da je teža celotnega organskega ogljika, ki ne
zgori, manjša od 5% suhe teže materiala.
V sežigalnici je treba, ne glede na
obratovalne razmere, zagotoviti, da se temperatura plina, ki nastane zaradi sežiga
odpadkov, za zadnjim dovodom zraka za sežig na nadzorovan in homogen način
dvigne za vsaj 2 sekundi na najmanj 850 °C, merjeno na notranji steni ali na drugem, v programu obratovalnega monitoringa določenem, reprezentativnem mestu
komore za sežig.
V napravi za sosežig je treba, ne glede na
obratovalne razmere, zagotoviti, da se temperatura plina, ki nastane zaradi
sežiga odpadkov, dvigne za vsaj 2 sekundi na najmanj 850 °C.
Če se v sežigalnici sežigajo ali v napravi
za sosežig sosežigajo nevarni odpadki, ki vsebujejo več kot 1% halogeniranih
organskih spojin, izraženih kot klor, je treba ne glede na določbe prejšnjih
odstavkov zagotoviti, da se temperatura plina iz prejšnjih odstavkov dvigne
najmanj na 1.100 °C.
13. člen
Sežigalnica mora za vsako sežigalno linijo
imeti najmanj en pomožni gorilnik, ki se mora avtomatsko vklopiti, kadar se
temperatura zgorevalnega plina za zadnjim dovodom zraka za sežig zniža pod 850 °C ali v primeru iz četrtega odstavka prejšnjega člena pod 1.100 °C.
Gorilnik iz prejšnjega odstavka je treba
uporabljati tudi ob zagonu in ustavitvi sežigalne linije, da se predpisana
temperatura 850 °C ali 1.100 °C vzdržuje ves čas in dokler so nesežgani odpadki
v komori za sežig.
V času zagona in zaustavitve sežiga ali
kadar se temperatura zgorevalnega plina zniža pod 850 °C ali v primeru iz četrtega odstavka prejšnjega člena pod 1.100 °C, je v gorilniku iz prvega odstavka tega člena prepovedano uporabljati gorivo, ki povzroča
drugačne ali večje emisije kot plinsko olje iz predpisa, ki določa kakovost
tekočih goriv, ali kot tekoči naftni ali zemeljski plin.
14. člen
Sežigalnica ali naprava za sosežig mora
imeti sistem za doziranje odpadkov, ki mora avtomatično prekiniti doziranje
odpadkov:
-      
pri zagonu, dokler ni dosežena temperatura iz 12. člena te uredbe,
-      
kadar je temperatura nižja od temperature iz 12. člena te uredbe, ali
-      
kadar je zaradi motenj v delovanju ali okvare čistilnih naprav presežena
mejna vrednost, za katero koli od snovi, ki se skladno s to uredbo trajno
merijo.
15. člen
Infektivne odpadke iz zdravstvene
dejavnosti je treba vnašati neposredno v kurišče brez neposrednega rokovanja z
njimi in tako, da se pred vnosom ne mešajo z drugimi vrstami odpadkov.
16. člen
Za sežigalnico lahko ministrstvo za
določene odpadke ali določen postopek toplotne obdelave odpadkov dovoli
drugačne obratovalne parametre kot so določeni v prvem, drugem in četrtem
odstavku 12. člena te uredbe ali glede temperature v 14. členu te uredbe, če so
kljub drugačnim parametrom izpolnjene za sežigalnico predpisane zahteve in
sprememba ne povzroča večje količine ostankov sežiganja ali višje vsebnosti TOC
v teh ostankih kot bi bile pri obratovalnih pogojih iz prvega, drugega in
četrtega odstavka 12. člena te uredbe ali temperaturi iz prejšnjega člena.
Za napravo za sosežig lahko ministrstvo za
določene odpadke ali določen postopek toplotne obdelave odpadkov dovoli
drugačne obratovalne parametre kot so določeni v tretjem in četrtem odstavku
12. člena te uredbe ali glede temperature v 14. členu te uredbe, če so kljub
drugačnim parametrom izpolnjene za napravo za sosežig predpisane zahteve in
niso presežene vsaj mejne vrednosti za TOC in CO, določene v prilogi 2 te
uredbe.
17. člen
Sežigalnica ali naprava za sosežig mora
biti načrtovana in zgrajena ter mora obratovati tako, da emisija zgorevalnih
plinov čim manj vpliva na kakovost zunanjega zraka v okolici v višini do tri
metre nad tlemi.
Zgorevalne pline iz sežigalnice ali naprave
za sosežig je dovoljeno izpuščati v zrak samo na nadzorovan način skozi
odvodnik tako, da niso presežene predpisane mejne vrednosti za onesnaženost
zunanjega zraka in da višina odvodnika zagotavlja varovanje človekovega zdravja
in okolja.
18. člen
V okviru prvih meritev emisije snovi v zrak
iz sežigalnice ali naprave za sosežig je treba poleg meritev koncentracije
snovi, za katere so s to uredbo predpisane mejne vrednosti, preveriti tudi zadrževalni
čas in temperaturo plina, ki nastane zaradi sežiga odpadkov, ter vsebnost
kisika v zgorevalnih plinih v pogojih najbolj neugodnih možnih obratovalnih
razmer.
19. člen
V okviru obratovalnega monitoringa emisije
snovi v zrak iz sežigalnice ali naprave za sosežig, je treba izvajati trajne
meritve:
-      
koncentracije dušikovih oksidov (v nadaljnjem besedilu: NOx) če
je s to uredbo predpisana mejna vrednost CO, skupnega
prahu, TOC, HCl, HF in SO2 v zgorevalnih plinih,
-      
temperature na notranji steni ali drugem, v programu obratovalnega
monitoringa določenem, reprezentativnem mestu komore za sežig, in
-      
koncentracije kisika, tlaka, temperature in vlage zgorevalnih plinov.
Ne glede na določbe prejšnjega odstavka se
lahko trajne meritve HF nadomestijo z občasnimi meritvami, če je s postopki
obdelave za HCl zagotovljeno, da predpisana mejna vrednost za HCl ni presežena.
Občasne meritve HF je treba v primeru iz prejšnjega stavka izvajati v prvih
dvanajstih mesecih obratovanja najmanj enkrat na tri mesece, kasneje pa najmanj
dvakrat letno.
Ne glede na določbo prvega odstavka tega
člena trajno merjenje vlage zgorevalnih plinov ni potrebno, če se uporablja
suha metoda meritve.
20. člen
Ministrstvo lahko upravljavcu namesto
trajnih meritev HCl, HF ali SO2 iz prvega odstavka
prejšnjega člena dovoli občasne meritve, če na podlagi podatkov o tehnični
opremi in tehnoloških lastnostih naprave za sežig ter o sestavi odpadkov in na
podlagi poročila o prvih meritvah ali obratovalnem monitoringu ugotovi, da
emisija teh snovi v nobenih pogojih obratovanja ne more presegati predpisanih
mejnih vrednosti.
V primeru iz prejšnjega odstavka je treba
občasne meritve izvajati v prvih dvanajstih mesecih obratovanja najmanj enkrat
na tri mesece, kasneje pa najmanj dvakrat letno.
21. člen
V okviru obratovalnega monitoringa emisije
snovi v zrak iz sežigalnice ali naprave za sosežig, je treba v prvih dvanajstih
mesecih obratovanja najmanj enkrat na tri mesece, kasneje pa najmanj dvakrat
letno izvajati občasne meritve koncentracije težkih kovin ter dioksinov in
furanov.
22. člen
Trajne meritve iz 19. člena te uredbe in
občasne meritve iz 19. in 20. člena te uredbe ter iz prejšnjega člena je treba
izvajati po programu obratovalnega monitoringa emisije snovi v zrak.
Program iz prejšnjega odstavka mora
vsebovati podatke o:
-      
značilnostih sežigalnice ali naprave za sosežig, ki so pomembne za
emisijo snovi v zrak,
-      
lastnostih odpadkov, ki se sežigajo ali sosežigajo, ki so pomembne za
emisijo snovi v zrak,
-      
snoveh v zgorevalnih plinih in obratovalnih parametrih, ki so predmet
trajnih in občasnih meritev,
-      
merilnih mestih,
-      
metodah vzorčenja in merjenja,
-      
načinu določanja povprečne vrednosti koncentracij iz šestega odstavka
10. člena te uredbe,
-      
pogostosti občasnih meritev in številu posameznih meritev v okviru
občasnih meritev,
-      
času vzorčenja in načinu vzorčenja v času izvajanja posamezne meritve v
okviru občasne meritve, in
-      
programu kalibriranja merilnih naprav za trajne meritve in rednih letnih
testiranj merilne opreme.
Program kalibriranja merilnih naprav iz
prejšnjega odstavka mora predvideti kalibriranje najmanj enkrat vsake tri leta.
Program iz prvega odstavka tega člena mora
izdelati oseba, ki izpolnjuje pogoje, določene za izvajanje monitoringa v
predpisu, ki ureja prve meritve in obratovalni monitoring emisije snovi v zrak
iz nepremičnih virov onesnaževanja.
Program iz prvega odstavka tega člena je
sestavni del vloge za dovoljenje za sežiganje.
23. člen
Če upravljavec na podlagi meritev ugotovi,
da sežigalnica ali naprava za sosežig z emisijo snovi v zrak čezmerno
onesnažuje okolje, mora o tem takoj obvestiti inšpektorat, pristojen za varstvo
okolja.
Upravljavec mora v primeru okvare
sežigalnice ali naprave za sosežig takoj, ko je to mogoče omejiti ali ustaviti
sežiganje ali sosežiganje odpadkov, ponovno pa lahko z njim v celotnem obsegu
začne, ko so zagotovljeni vsi predpisani obratovalni in drugi pogoji.
24. člen
Ministrstvo v dovoljenju za sežiganje
določi tudi najdaljši dovoljeni čas, v katerem lahko ob tehnično neizogibnih
ustavitvah ali motnjah v delovanju čistilnih naprav ali merilnih naprav
sežigalnica ali naprava za sosežig začasno čezmerno obremenjuje okolje z
emisijo tistih snovi v zrak, za katere so predpisane mejne vrednosti.
25. člen
Če sežigalnica ali naprava za sosežig ali
posamezna sežigalna linija iz kakršnih koli razlogov z emisijo snovi v zrak
čezmerno obremenjuje okolje, lahko upravljavec v takšnih pogojih sežiga ali
sosežiga odpadke neprekinjeno največ 4 ure, v posameznem koledarskem letu pa
skupno največ 60 ur.
Čas 60 ur iz prejšnjega odstavka velja za
sežigalne linije, ki so vezane na skupno napravo za čiščenje odpadnih plinov.
Sežigalnica v nobenem primeru ne sme
obratovati tako, da:
-      
so presežene predpisane mejne vrednosti za ogljikov monoksid,
-      
so presežene predpisane mejne vrednosti za skupni organski ogljik,
-      
polurna povprečna vrednost skupnega prahu presega 150 mg/m3, in
-      
niso izpolnjeni obratovalni pogoji, določeni v 12., 13. in 14. členu te uredbe.
26. člen
Nadzor nad izvajanjem te uredbe opravljajo
inšpektorji, pristojni za varstvo okolja.
27. člen
Z denarno kaznijo najmanj 200.000 tolarjev
se kaznuje za prekršek gospodarska družba ali druga pravna oseba ali
posameznik, ki stori prekršek v zvezi s samostojnim opravljanjem dejavnosti,
če:
-      
ne zagotavlja predpisane temperature iz drugega, tretjega ali četrtega
odstavka 12. člena te uredbe,
-      
ne uporablja dodatnega gorilnika skladno s prvim in drugim odstavkom 13.
člena te uredbe,
-      
ne uporablja sistema za doziranje odpadkov skladno s 14. členom te
uredbe,
-      
ne ravna z infektivnimi odpadki iz zdravstvene dejavnosti skladno s 15.
členom te uredbe,
-      
ne zagotavlja obratovalnega monitoringa skladno z 19. in 21. členom te uredbe,
-      
ne ravna skladno s 23. členom te uredbe, ali
-      
ne ravna skladno s 25. členom te uredbe.
Z denarno kaznijo najmanj 50.000 tolarjev
se kaznuje za prekršek iz prejšnjega odstavka tudi odgovorna oseba gospodarske
družbe ali druge pravne osebe.

Priloga
1: Izračun ekvivalentov za dioksine in furane
Priloga
2: Mejne vrednosti koncentracij snovi v zgorevalnih plinih sežigalnice
Priloga
3: Metodologija izračunavanja mejnih vrednosti koncentracij snovi v zgorevalnih
plinih naprave za sosežig in računske vsebnosti kisika za sosežig odpadkov
Priloga
4: Natančnost merjenja

Uredba o emisiji snovi v zrak iz sežigalnic
odpadkov in pri sosežigu odpadkov (Uradni list RS, št. 50/01)
vsebuje naslednje prehodne in končne določbe:
»28. člen
Za obstoječo sežigalnico lahko ministrstvo
ne glede na določbe prvega odstavka 5. člena te uredbe dovoli preseganje:
-      
dnevne povprečne vrednosti koncentracije za skupni prah največ do 20
mg/m3 do
1. januarja 2008,
-      
dnevne povprečne vrednosti koncentracije za dušikove okside (v
nadaljnjem besedilu: NOx) največ do 500 mg/m3 do 1. januarja 2008, če gre za obstoječo
sežigalnico z nazivno zmogljivostjo največ 6 t/h,
-      
dnevne povprečne vrednosti koncentracije za NOx največ do 400 mg/m3 do
1. januarja 2010, če gre za obstoječo sežigalnico z nazivno zmogljivostjo
več kot 6 t/h in manj ali enako 16 t/h,
-      
dnevne povprečne vrednosti koncentracije za NOx največ do 400 mg/m3 do
1. januarja 2008, če gre za obstoječo sežigalnico z nazivno zmogljivostjo
več kot 16 t/h in manj kot 25 t/h, iz katere se ne odvajajo odpadne vode, ali
-      
polurne povprečne vrednosti koncentracije NOx največ do 600 mg/m3 glede na mejno
vrednost iz stolpca A in največ do 400 mg/m3 glede na mejno
vrednost iz stolpca B iz 2. točke priloge 2 te uredbe do 1. januarja 2010,
če gre za obstoječo sežigalnico z nazivno zmogljivostjo med 6 t/h in 16 t/h.
29. člen
Za napravo za sosežig, če gre za
cementarno, lahko ministrstvo ne glede na določbo prvega odstavka 6. člena te
uredbe dovoli preseganje mejne vrednosti MEVsosež:
-      
za NOx največ
do 800 mg/m3 do
28. decembra 2005, če gre za cementarno, ki je obstoječa naprava za
sosežig, ali obstoječo cementarno, ki začne sosežigati odpadke po uveljavitvi
te uredbe, vendar najkasneje 28. decembra 2004,
-      
za NOx največ
do 1200 mg/m3 do
1. januarja 2008, če gre za obstoječo cementarno z mokrim postopkom ali
cementarno z zmogljivostjo sosežiganja manj kot 3 t odpadkov na uro,
-      
za skupni prah največ do 50 mg/m3 do 28. decembra 2005, če gre za cementarno,
ki je obstoječa naprava za sosežig, ali obstoječo cementarno, ki začne sežigati
odpadke po uveljavitvi te uredbe, vendar najkasneje 28. decembra 2004, ali
-      
za skupni prah največ do 50 mg/m3 po
28. decembru 2005 vendar najdlje do 1. januarja 2008, če gre za
cementarno z zmogljivostjo sosežiganja manj kot 3 t odpadkov na uro.
30. člen
Za napravo za sosežig, če gre za kurilno
napravo, lahko ministrstvo ne glede na določbo prvega odstavka 6. člena te
uredbe dovoli preseganje mejne vrednosti MEVPROC:
-      
za NOx največ
do 650 mg/Nm3 do1. januarja
2008, če gre za kurilno napravo, ki je obstoječa naprava za sosežig, ali
obstoječo kurilno napravo, ki začne sežigati odpadke po uveljavitvi te uredbe,
vendar najkasneje 28. decembra 2004,
-      
za NOx največ
do 350 mg/Nm3 do
1. januarja 2008, če gre za kurilno napravo na trdna goriva s kuriščem na
lebdeči sloj in s toplotno močjo od 100 MW do 300 MW, ki je obstoječa naprava
za sosežig,
-      
za NOx največ
350 mg/Nm3 do
1. januarja 2008, če gre za kurilno napravo na biomaso s kuriščem na
lebdeči sloj in s toplotno močjo od 100 MW do 300 MW, ki je obstoječa naprava
za sosežig,
-      
za SO2 največ
od 2.000 mg/Nm3 do
400 mg/Nm3 (linearno
zmanjševanje od 100 MW do 500 MW) do 28. decembra 2005, če gre za kurilno
napravo, ki je obstoječa naprava za sosežig, ali obstoječo kurilno napravo, ki
začne sežigati odpadke po uveljavitvi te uredbe, vendar najkasneje
28. decembra 2004,
-      
za SO2 največ
od 850 mg/Nm3 do
400 mg/Nm3 (linearno
zmanjševanje od 100 MW do 300 MW) do 1. januarja 2008, če gre za kurilno
napravo na trdna goriva s kuriščem na lebdeči sloj in s toplotno močjo od 100
MW do 300 MW, ki je obstoječa naprava za sosežig, ali
-      
za skupni prah največ do 50 mg/Nm3 do
28. decembra 2005, če gre za veliko kurilno napravo, ki je obstoječa
naprava za sosežig, ali obstoječo veliko kurilno napravo, ki začne sežigati
odpadke po uveljavitvi te uredbe, vendar najkasneje 28. decembra 2004.
31. člen
Če se v obstoječem kotlu s kuriščem na
lubje v obratu za proizvodnjo primarne papirne kaše in papirja sosežigajo samo
lastni odpadki, ki nastajajo na kraju proizvodnje, lahko ministrstvo dovoli
drugačne obratovalne parametre kot so določeni v tretjem in četrtem odstavku
12. člena te uredbe ali glede temperature v 14. členu te uredbe, če ni
presežena vsaj mejna vrednost za TOC, določena v prilogi 2 te uredbe.
32. člen
Za sežigalnice, v katerih se sežigajo samo
nevarni odpadki, začnejo mejne vrednosti za NOx v
zgorevalnih plinih, določene v 1. in 2. točki priloge 2 te uredbe, veljati
1. januarja 2007.
Za velike kurilne naprave na trdna goriva,
ki so kot obstoječe kurilne naprave določene v predpisu, ki ureja emisijo snovi
v zrak iz kurilnih naprav, začnejo mejne vrednosti za NOx in SO2 v zgorevalnih plinih, določene v
prilogi 3 te uredbe, veljati 1. julija 2004.
Za velike kurilne naprave na trdna goriva,
v katerih se sosežigajo samo nevarni odpadki, začnejo mejne vrednosti za NOx v zgorevalnih plinih, določene v 3. točki
priloge 3 te uredbe, veljati 1. januarja 2007.
33. člen
Upravljavec mora obstoječo sežigalnico ali
napravo za sosežig prilagoditi zahtevam te uredbe najkasneje v štiriindvajsetih
mesecih po uveljavitvi uredbe.
34. člen
Z dnem uveljavitve te uredbe prenehajo
veljati:
-      
uredba o emisiji snovi v zrak iz sežigalnic komunalnih odpadkov (Uradni
list RS, št. 28/00),
-      
uredba o emisiji snovi v zrak iz sežigalnic nevarnih odpadkov (Uradni
list RS, št. 28/00 in 31/00),
-      
določbe, ki se nanašajo na druga trdna goriva in druga tekoča goriva, v
tabeli 1 iz 3. člena, tabeli 6 iz 11. člena in tabeli 8 iz 13. člena ter
določbe drugega odstavka 5. člena uredbe o emisiji snovi v zrak iz kurilnih
naprav (Uradni list RS, št. 73/94, 51/98, 83/98 in 105/00), in
-      
določbe drugega odstavka 23. člena in 24. člen pravilnika o ravnanju z
odpadnimi olji (Uradni list RS, št. 85/98),
razen za obstoječe sežigalnice in naprave
za sosežig, za katere prenehajo veljati z dnem njihove prilagoditve po
prejšnjem členu.
35. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvi uredbe o
emisiji snovi v zrak iz sežigalnic odpadkov in pri sosežigu odpadkov (Uradni
list RS, št. 56/02) vsebuje naslednjo končno določbo:
»4. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi uredbe o emisiji snovi v
zrak iz sežigalnic odpadkov in pri sosežigu odpadkov (Uradni list RS, št. 84/02) vsebuje naslednjo končno določbo:
»2. člen
Ta uredba začne veljati petnajsti dan po
objavi v Uradnem listu Republike Slovenije.«.

Zakon o varstvu okolja – ZVO-1 (Uradni list
RS, št. 41/04) določa:
»193. člen
(prenehanje
veljavnosti)
[…]
(4) V predpisih, izdanih na podlagi 27. in
30. člena ZVO, prenehajo veljati določbe, ki se nanašajo na obveznost
investitorja, da v zahtevi za dovoljenje za gradnjo po predpisih o graditvi
objektov pri napravah in objektih, za katere ni treba izvesti presojo vplivov
na okolje po določbah ZVO, posreduje strokovno oceno o izpolnjevanju pogojev
glede emisij ali ravnanja z odpadki.
[…]«;
ter vsebuje naslednjo končno določbo:
»199. člen
(začetek
veljavnosti zakona)
Ta zakon začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o emisiji snovi v
zrak iz sežigalnic odpadkov in pri sosežigu odpadkov (Uradni list RS, št. 76/10) vsebuje naslednjo končno določbo:
»4. člen
Ta uredba začne veljati petnajsti dan po
objavi v Uradnem listu Republike Slovenije.«.