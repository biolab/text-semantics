1. člen
(uvodne določbe)
(1) S tem pravilnikom se določa
vsebina poročil iz četrtega odstavka 77. člena ZRev‑2 o številu revizorjevih
poročil, ki jih je podpisal posamezni pooblaščeni revizor, zaposlen v
revizijski družbi ali v pogodbenem razmerju z revizijsko družbo, v povezavi z
opravljenimi revizijami posamičnih in konsolidiranih računovodskih izkazov, in
o sestavinah v podpisanih pogodbah o revidiranju računovodskih izkazov iz
tretjega odstavka 47. člena ZRev‑2.
(2) V pravilniku uporabljeni izrazi imajo
enak pomen, kot jih določa ZRev‑2.
2. člen
(namen poročanja)
Poročila, ki jih ureja ta pravilnik,
Agencija za javni nadzor nad revidiranjem (v nadaljevanju: Agencija) in
Slovenski inštitut za revizijo (v nadaljevanju: Inštitut) zbirata za namene
preverjanja spoštovanja določb ZRev‑2 in načrtovanja nadziranja kakovosti
revidiranja.
3. člen
(vrste poročil)
Revizijska družba z mesečnimi poročili
Agenciji in Inštitutu posreduje podatke o sklenjenih pogodbah o revidiranju
računovodskih izkazov ter o številu podpisanih revizorjevih poročil na enotnem
obrazcu, ki ga podrobneje določata 5. in 6. člen tega pravilnika.
4. člen
(poročevalsko obdobje)
(1) Poročevalsko obdobje traja od 16.
dne predhodnega meseca do 15. dne tekočega meseca.
(2) Mesečna poročevalska obdobja
sestavljajo poročevalsko leto, ki traja od 16. maja predhodnega leta do
15. maja tekočega leta. Vsakoletno prvo poročevalsko obdobje je od
16. maja do 15. junija tekočega leta.
(3) Mesečno poročilo o sklenjenih
pogodbah o revidiranju računovodskih izkazov iz 7. člena tega pravilnika
revizijska družba izpolni in posreduje Agenciji in Inštitutu najkasneje do
zadnjega dne v mesecu za preteklo poročevalsko obdobje.
(4) Mesečno poročilo o sklenjenih
pogodbah o revidiranju računovodskih izkazov se mesečno dopolnjuje v enotnem
obrazcu tako, da podatki iz preteklih poročevalskih obdobij ostajajo v obrazcu
in se dopolnijo s podatki zadnjega poročevalskega obdobja.
(5) V prvo poročevalsko obdobje
posameznega poročevalskega leta, ki se zaključi 15. junija tekočega leta,
družbe vključijo tudi vse sklenjene pogodbe o revidiranju računovodskih izkazov
preteklega obdobja, za katere revizorjeva poročila niso bila podpisana do
15. maja tekočega leta.
5. člen
(način poročanja)
(1) Obrazec za mesečno poročanje in
navodila za njegovo izpolnjevanje sta objavljena na spletnih straneh Agencije
in Inštituta.
(2) Revizijska družba je dolžna
obrazec za mesečno poročanje izpolnjevati skladno z navodili za izpolnjevanje
ter poročati v elektronski obliki na določenem obrazcu v obliki in formatu, kot
je objavljen na spletnih straneh Agencije in Inštituta.
(3) Vsa poročila iz tega pravilnika se
Agenciji in Inštitutu posreduje elektronsko.
6. člen
(mesečno poročilo o sklenjenih pogodbah o
revidiranju računovodskih izkazov)
Revizijska družba mora v mesečnem poročilu
za vsako v poročevalskem obdobju sklenjeno pogodbo, ki se nanaša na revidiranje
računovodskih izkazov ali računovodskih izkazov, navesti naslednje podatke:
1.     
firmo naročnika revizije računovodskih izkazov;
2.     
matično številko naročnika;
3.     
sedež naročnika;
4.     
velikost po merilih iz zakona, ki ureja gospodarske družbe;
5.     
datum pogodbe;
6.     
predmet pogodbe;
7.     
poslovno leto, ki je predmet revidiranja;
8.     
pogodbeno ceno (brez vračunanega DDV);
9.     
registrsko številko pooblaščenega revizorja (ključnega revizijskega
partnerja), ki je predviden kot odgovoren za revizijsko poročilo;
10.  
ime in priimek ključnega revizijskega partnerja;
11.  
s pogodbo načrtovano skupno število ur za izvedbo revizije;
7. člen
(neustrezno poročanje)
Če revizijska družba ne poroča v skladu z
določbami tega pravilnika, to pomeni kršitev četrtega odstavka 77. člena in je
razlog za izdajo odredbe o odpravi kršitev skladno s četrto alinejo prvega
odstavka 81. člena, lahko pa tudi povod za izvedbo izrednega nadzora v
revizijski družbi.

Pravilnik o poročanju revizijskih družb
(Uradni list RS, št. 72/10)
vsebuje naslednjo končno določbo:
»8. člen
(končni določbi)
(1) Prvo poročevalsko obdobje, za
katerega morajo revizijske družbe pripraviti poročilo skladno s tem
pravilnikom, je konec drugega meseca po uveljavitvi tega pravilnika, vanj pa
vključijo podatke o pogodbah, sklenjenih po uveljavitvi tega pravilnika.
(2) Pravilnik začne veljati naslednji
dan po objavi v Uradnem listu Republike Slovenije.«.

Pravilnik o spremembah Pravilnika o poročanju
revizijskih družb (Uradni list RS, št. 98/13) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.