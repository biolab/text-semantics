1. člen
(vsebina)
S to uredbo se za izvajanje Uredbe (EU) št.
1214/2011 Evropskega parlamenta in Sveta z dne 16. novembra 2011 o
profesionalnem čezmejnem prevozu eurogotovine po cesti med državami članicami
euroobmočja (UL L št. 316 z dne 29. 11. 2011, str. 1; v nadaljnjem
besedilu: Uredba 1214/2011/EU):
-       
določajo pristojni organi,
-       
ureja nadzor nad izvajanjem določb Uredbe 1214/2011/EU,
-       
podrobneje ureja usposabljanje varnostnega osebja za prevoz gotovine,
-       
določajo sankcije za kršitve Uredbe 1214/2011/EU.
2. člen
(pomen izrazov)
Izrazi, uporabljeni v tej uredbi, imajo
enak pomen kot izrazi, uporabljeni v Uredbi 1214/2011/EU.
3. člen
(pristojni organ)
Organ, pristojen za izvajanje te uredbe in
Uredbe 1214/2011/EU, je ministrstvo, pristojno za notranje zadeve (v nadaljnjem
besedilu: pristojni organ).
4. člen
(usposabljanje varnostnega osebja za
prevoz gotovine)
(1) Usposabljanje varnostnega osebja
za prevoz gotovine v skladu z Uredbo 1214/2011/EU izvajajo nosilci javnega
pooblastila za izvajanje strokovnega usposabljanja in izpopolnjevanja
varnostnega osebja (v nadaljnjem besedilu: izvajalci usposabljanja), ki to
pooblastilo pridobijo na podlagi zakona, ki ureja zasebno varovanje.
(2) Strokovno usposabljanje in
izpopolnjevanje za varnostnika ter strokovno izpopolnjevanje za prevoz in
varovanje gotovine ter drugih vrednostnih pošiljk, ki se izvajata na podlagi
predpisov, ki urejajo strokovno usposabljanje in izpopolnjevanje varnostnega
osebja v Republiki Sloveniji, sta del programa strokovnega usposabljanja za
čezmejni prevoz eurogotovine po cesti iz Priloge VI Uredbe 1214/2011/EU.
(3) Varnostno osebje za prevoz
gotovine mora v skladu z Uredbo 1214/2011/EU opraviti program dodatnega strokovnega
usposabljanja, ki predstavlja razliko med vsebino in trajanjem programa,
določenega z Uredbo 1214/2011/EU, ter vsebino in trajanjem programov iz
prejšnjega odstavka.
(4) Izvajalci usposabljanja pripravijo
strokovno gradivo za izvedbo programa iz prejšnjega odstavka, ki obsega vsebine
iz 3. točke Priloge VI Uredbe 1214/2011/EU, in ga pristojnemu organu
posredujejo v potrditev najmanj 30 dni pred prvo izvedbo programa strokovnega
usposabljanja. V strokovnem gradivu določijo podrobnejšo vsebino in čas
trajanja izvedbe posamezne vsebine programa.
(5) Za izvajanje usposabljanja,
imenovanje in sestavo komisij, postopek preverjanja znanja, izdajo potrdil in
preizkus znanja varnostnega osebja za prevoz gotovine v skladu s Prilogo VI
Uredbe 1214/2011/EU se uporabljajo določbe zakona, ki ureja zasebno varovanje,
predpis, ki ureja strokovno usposabljanje in izpopolnjevanje varnostnega
osebja, in predpisi, ki določajo program strokovnega usposabljanja in
izpopolnjevanja iz drugega odstavka tega člena.
(6) Višino tarife za izvajanje programa
strokovnega usposabljanja in izpopolnjevanja varnostnega osebja za prevoz
gotovine določi minister, pristojen za notranje zadeve.
5. člen
(nadzor)
(1) Nadzor nad izvajanjem te uredbe in
Uredbe 1214/2011/EU opravljata inšpektorat, pristojen za notranje zadeve, in
policija, vsak v okviru svoje stvarne pristojnosti. Nadzor nad izvajanjem
določb, povezanih z delovnimi pogoji (24. člen Uredbe 1214/2011/EU), opravlja
inšpektorat, pristojen za delo. Če nadzorni organ ugotovi, da zadeva spada v
pristojnost drugega organa nadzora, ga vključi v nadzor in mu posreduje predlog
za uvedbo postopka.
(2) Začasno prepoved izvajanja
čezmejnega prevoza eurogotovine po cesti v skladu z Uredbo 1214/2011/EU izreče
inšpektorat, pristojen za notranje zadeve. V primeru ponavljanja kršitev določb
24. člena Uredbe 1214/2011/EU začasno prepoved izreče inšpektorat, pristojen za
delo.
(3) Organ, ki vodi zadevo, v primeru
kršitve odredi ustrezne ukrepe iz 22. člena Uredbe 1214/2011/EU v skladu s
predpisi, ki urejajo inšpekcijski postopek, predpisi, ki urejajo zasebno
varovanje, ter predpisi, ki urejajo prekrške.
(4) Pristojni organ v zadevah
podeljevanja, začasnega ali trajnega odvzema dovoljenj za čezmejni prevoz
eurogotovine po cesti v delu, ki ni urejen z Uredbo 1214/2011/EU, uporablja
določbe zakona, ki ureja zasebno varovanje, ki se nanašajo na podeljevanje in
odvzem licenc.
(5) Zaradi primarnega zagotavljanja
varnosti čezmejnih prevozov eurogotovine po cesti morajo pristojni organ in
nadzorni organi pri opravljanju nadzora delovati usklajeno, po načelu
sodelovanja upravnih in inšpekcijskih organov.
(6) O ugotovljenih kršitvah določb te
uredbe in Uredbe 1214/2011/EU organi iz prvega odstavka tega člena obvestijo
pristojni organ.
6. člen
(kazenske določbe)
(1) Z globo od 2.000 do 12.000 eurov
se za kršitev določb Uredbe 1214/2011/EU kaznuje pravna oseba, samostojni
podjetnik posameznik ali posameznik, ki samostojno opravlja dejavnost, če ravna
v nasprotju:
1.     
s 3. členom,
2.     
s 4. členom,
3.     
s 5. členom,
4.     
z drugim, tretjim ali četrtim odstavkom 6. člena,
5.     
s 7. členom,
6.     
z 8. členom,
7.     
z 9. členom,
8.     
z 10. členom,
9.     
z 12. členom,
10.  
s 14., 15., 16., 17., 18., 19. ali 20. členom,
11.  
s 24. členom Uredbe 1214/2011/EU.
(2) Z globo od 600 do 1.200 eurov se
kaznuje odgovorna oseba pravne osebe, samostojnega podjetnika posameznika ali
posameznika, ki samostojno opravlja dejavnost, ki stori prekršek iz prejšnjega
odstavka.
(3) Z globo od 200 do 400 eurov se
kaznuje varnostno osebje za prevoz gotovine, ki stori prekršek iz prvega odstavka
tega člena.
7. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00717-13/2012
Ljubljana, dne 3. januarja 2013
EVA 2012-1711-0049
Vlada Republike Slovenije
Janez Janša l.r.
Predsednik