I. SPLOŠNA DOLOČBA
1. člen
(1) Ustanovitelj Fakultete za informacijske študije v Novem
mestu je Republika Slovenija. 
(2) Ustanoviteljske pravice in obveznosti izvršuje Vlada
Republike Slovenije.
II. STATUSNA OPREDELITEV FAKULTETE ZA INFORMACIJSKE ŠTUDIJE V
NOVEM MESTU
2. člen
Ime: Fakulteta za informacijske študije v Novem mestu 
Skrajšano ime: FIŠ 
Ime v angleškem jeziku: Faculty of Information Studies in
Novo mesto 
Skrajšano ime v angleškem jeziku: FIS 
Sedež: Novo mesto, Ljubljanska cesta 31a.
3. člen
Fakulteta za informacijske študije v Novem mestu (v
nadaljnjem besedilu: fakulteta) je pravna oseba.
4. člen
Fakulteta lahko v okviru svoje dejavnosti ter po poprejšnjem
soglasju ustanovitelja ustanovi zavod, gospodarsko družbo, ustanovo ali drugo
pravno osebo.
III. DEJAVNOST FAKULTETE
5. člen
(1) Fakulteta razvija znanosti in stroke tako, da opravlja, v
skladu s predpisom o standardni klasifikaciji dejavnosti, naslednje dejavnosti:
-       
P85.422   Visokošolsko izobraževanje 
-       
M72.190   Raziskovalna in razvojna dejavnost na drugih področjih
naravoslovja in tehnologije 
-       
M72.200   Raziskovalna in razvojna dejavnost na področju družboslovja in
humanistike 
-       
M73.200   Raziskovanje trga in javnega mnenja 
-       
M70.220   Drugo podjetniško in poslovno svetovanje 
-       
N82.300   Prirejanje razstav, sejmov in kongresov 
-       
J58.110    Izdajanje knjig 
-       
J58.130    Izdajanje časopisov 
-       
J58.140    Izdajanje revij in periodike 
-       
J58.190    Drugo založništvo 
-       
J58.290    Drugo izdajanje programja 
-       
J62.010    Računalniško programiranje 
-       
J62.020    Svetovanje o računalniških napravah in programih 
-       
J62.030    Upravljanje računalniških naprav in sistemov 
-       
J62.090    Druge z informacijsko tehnologijo in računalniškimi
storitvami povezane dejavnosti 
-       
J63.110    Obdelava podatkov in s tem povezane dejavnosti 
-       
J63.120    Obratovanje spletnih portalov 
-       
R91.011   Dejavnost knjižnic 
-       
in druge s tem povezane dejavnosti, ki jih fakulteta s soglasjem
ustanovitelja določi v statutu. 
(2) Fakulteta opravlja znanstvenoraziskovalno dejavnost z
enega ali več sorodnih oziroma med seboj povezanih znanstvenih področij,
disciplin in strok. Izobraževalno dejavnost opravlja na študijskih področjih,
določenih s statutom. 
(3) Študijski programi fakultete se uvrščajo v študijska
področja v skladu z uredbo, ki ureja uvedbo in uporabo klasifikacijskega
sistema izobraževanja in usposabljanja, ter v znanstvenoraziskovalno disciplino
v skladu s klasifikacijo Frascati.
(4) Študijske programe lahko fakulteta izvaja sama ali v
sodelovanju z drugimi visokošolskimi zavodi v Sloveniji in tujini. 
(5) Fakulteta izvaja tudi javna pooblastila v skladu z
zakoni.
IV. ORGANI FAKULTETE
6. člen
Organi fakultete so: dekan, senat, akademski zbor, študentski
svet in upravni odbor.
7. člen
(1) Dekan je strokovni vodja in poslovodni organ fakultete.
Fakulteto predstavlja in jo zastopa v pravnem prometu. 
(2) Dekan fakultete ima pooblastila in odgovornosti v skladu
s tem odlokom in zakonom ter opravlja naslednje naloge: usklajuje
izobraževalno, znanstveno-raziskovalno, umetniško in drugo delo, skrbi in
odgovarja za zakonitost dela, je pristojen za spremljanje, ugotavljanje in
zagotavljanje kakovosti visokošolskega zavoda, študijskih programov,
znanstveno-raziskovalnega, umetniškega ter strokovnega dela in pripravo letnega
poročila o kakovosti (samoevalvacija visokošolskega zavoda), najmanj enkrat
letno poroča o delu senatu in upravnemu odboru visokošolskega zavoda, odloča o
sklepanju in odpovedi pogodb o zaposlitvi ter opravlja druge naloge v skladu z
zakonom, drugimi predpisi ter splošnimi akti fakultete.
(3) Prodekani pomagajo dekanu glede nalog, ki jih določi
statut fakultete in drugi splošni akti.
8. člen
(1) Senat je strokovni organ fakultete. Sestavljajo ga lahko
tisti člani akademskega zbora fakultete, ki so nosilci ali sonosilci najmanj
enega izmed pedagoško izvajanih predmetov, tako da so enakopravno zastopane vse
znanstvene discipline in strokovna področja fakultete. 
(2) Po položaju so člani senata predstavnik študentskega
sveta, dekan in prodekani fakultete. 
(3) Statut lahko določi, da so člani senata po položaju lahko
tudi predstojniki določenih organizacijskih enot fakultete. 
(4) Senat odloča o strokovnih zadevah izvajanja študijskih
programov fakultete, o novih programih in o spremembah obstoječih programov, o
programskih usmeritvah za raziskovalno delo, o izpolnjevanju strokovnih pogojev
za delo in o postopkih in ocenah za magistrske in doktorske naloge. Če tako
določa zakon ali statut fakultete opravlja tudi druge naloge. 
(5) Senat imenuje predstojnike organizacijskih enot fakultete
na predlog dekana.
9. člen
(1) Akademski zbor sestavljajo vsi visokošolski učitelji,
znanstveni delavci, asistenti z raziskovalnim nazivom in visokošolski sodelavci
ne glede na naziv, ki v tekočem študijskem letu opravljajo pedagoško ali
znanstveno-raziskovalno delo na podlagi pogodbenega razmerja s fakulteto, ter
študenti, in sicer tako, da je njihovo število najmanj ena petina članov
akademskega zbora. Pri delu akademskega zbora sodelujejo tudi drugi delavci.
Način sodelovanja drugih delavcev se določi s statutom.
(2) Akademski zbor voli člane senata v skladu s tem odlokom
in statutom, daje senatu splošne usmeritve, predloge in pobude v zvezi s
študijskimi programi in njihovim izvajanjem, obravnava poročila o delu
visokošolskega zavoda ter opravlja druge naloge, določene s statutom. 
(3) (črtan).
10. člen
(1) Študentski svet sestavljajo predstavniki študentov.
Študentski svet obravnava in daje pristojnim organom mnenje o statutu
fakultete, o vseh zadevah, ki se nanašajo na pravice in dolžnosti študentov, skladno
z zakonom. 
(2) Če mnenje iz prejšnjega odstavka ni upoštevano, lahko
študentski svet zahteva, da pristojni organ na način in po postopku, določenem
s statutom, še enkrat obravnava in odloči o posamezni zadevi.
11. člen
(1) Upravni odbor je organ upravljanja. Ima devet članov, in
sicer: 
-       
tri predstavnike ustanovitelja, 
-       
štiri predstavnike fakultete, od tega tri iz vrst delavcev, ki
opravljajo visokošolsko dejavnost (visokošolski učitelji, znanstveni delavci in
visokošolski sodelavci) in enega predstavnika drugih delavcev, 
-       
enega predstavnika študentov in 
-       
enega predstavnika delodajalcev. 
(2) V upravni odbor ne morejo biti izvoljeni dekan in
prodekani fakultete. 
(3) Mandat upravnega odbora traja štiri leta. 
(4) Upravni odbor ima predsednika in njegovega namestnika.
Izvolita se izmed članov upravnega odbora tako, da je predsednik izvoljen izmed
predstavnikov delavcev, ki opravljajo visokošolsko dejavnost, namestnik
predsednika pa izmed predstavnikov ustanovitelja ali nasprotno. 
(5) Upravni odbor je konstituiran, če je imenovana oziroma
izvoljena več kot polovica njegovih članov. Prvo sejo skliče dekan fakultete.
11.a člen
(1) Predstavnike ustanovitelja v upravni odbor imenuje Vlada
Republike Slovenije, izberejo pa se na podlagi javnega poziva ministrstva,
pristojnega za visoko šolstvo. Če se na navedeni javni poziv ne prijavi dovolj
kandidatov, ki izpolnjujejo pogoje iz javnega poziva, in je treba zagotoviti
nemoteno delovanje upravnega odbora, ministrstvo, pristojno za visoko šolstvo,
vladi predlaga kandidate, ki izpolnjujejo pogoje iz javnega poziva, brez
ponovljenega javnega poziva.
(2) Način izvolitve predstavnikov delavcev, ki opravljajo
visokošolsko dejavnost, drugih delavcev in študentov se določi s statutom
fakultete, predstavnika delodajalcev pa fakulteta z javnim pozivom določi v
soglasju z ustanoviteljem izmed kandidatov, ki jih predlagajo Gospodarska
zbornica Slovenije, Obrtna zbornica Slovenije, Združenje delodajalcev
Slovenije, Združenje delodajalcev obrti in podjetnikov Slovenije GIZ in Združenje
managerjev Slovenije.
(3) Ne glede na določbo tretjega odstavka 11. člena tega odloka je predstavnik študentov v
upravni odbor izvoljen za dve leti.
12. člen
(1) Upravni odbor: 
-       
sprejema splošne akte fakultete v skladu z zakonom, tem odlokom in statutom,
-       
sprejema delovni načrt in program razvoja fakultete ter spremlja njegovo
uresničevanje, 
-       
sprejema letni finančni načrt, letno poročilo in poslovno poročilo, 
-       
odloča o zadevah gospodarske in materialne narave ter skrbi za nemoteno
poslovanje fakultete, 
-       
daje ustanovitelju in dekanu predloge in mnenja o posameznih vprašanjih,
-       
sprejema izhodišča za sistemizacijo delovnih mest, 
-       
sprejema sklepe o šolninah ter prispevkih za študij, 
-       
sprejema odločitve o upravljanju premoženja iz 17. člena tega odloka, 
-       
določa cenike za prodajo blaga in storitev na trgu ter sprejme akt, ki
ureja prodajo blaga in storitev na trgu,
-       
sprejme poslovnik o svojem delu, 
-       
sprejema druge odločitve v zvezi z upravljanjem fakultete. 
(2) Pred sprejetjem letnega delovnega načrta in programa
razvoja fakultete si mora upravni odbor pridobiti soglasje senata fakultete.
13. člen
Statut fakultete sprejmeta upravni odbor in senat v enakem
besedilu. Objavi se v Uradnem listu Republike Slovenije.
14. člen
(1) Predsednik upravnega odbora sklicuje in vodi seje. 
(2) Seja je sklepčna, če je navzoča večina članov upravnega
odbora, sklepe pa sprejema z večino glasov navzočih članov. Za sprejem statuta
in drugih splošnih aktov fakultete je potrebna večina glasov vseh članov
upravnega odbora.
15. člen
Posebne naloge, pristojnosti, število članov, način izvolitve
ali imenovanja, trajanje mandata in način odločanja organov se lahko podrobneje
uredijo s statutom fakultete v skladu s tem odlokom.
V. VIRI, NAČINI IN POGOJI PRIDOBIVANJA SREDSTEV ZA DELO
FAKULTETE
16. člen
Fakulteta pridobiva sredstva za opravljanje svojih
dejavnosti: 
-       
iz proračuna Republike Slovenije, 
-       
iz šolnin in drugih prispevkov za študij, 
-       
s plačili za opravljene storitve, 
-       
iz dotacij, dediščin in daril, 
-       
iz drugih virov.
17. člen
(1) Fakulteta upravlja in razpolaga s premoženjem, ki ga
uporablja za opravljanje svoje dejavnosti, skladno z zakonom, tem odlokom in
statutom ter v skladu z namenom, za katerega je bilo pridobljeno. 
(2) Fakulteta lahko odtuji ali obremeni nepremičnino oziroma
opremo večje vrednosti, pridobljeno iz javnih sredstev, le v soglasju z
ustanoviteljem. Za opremo večje vrednosti se šteje oprema, za nakup katere je v
skladu z zakonom o javnih naročilih potreben razpis. 
(3) Sredstva, pridobljena od prodaje premoženja iz prejšnjega
odstavka tega člena, se lahko uporabijo za investicije, investicijsko
vzdrževanje in opremo.
(4) Fakulteta lahko prodajo blaga in storitev na trgu izvaja le,
če bo z njo zagotovila najmanj pokritje vseh s to dejavnostjo povezanih
odhodkov.
VI. PRAVICE, OBVEZNOSTI IN ODGOVORNOSTI FAKULTETE IN
USTANOVITELJA V PRAVNEM PROMETU
18. člen
(1) Fakulteta nastopa v pravnem prometu samostojno, v svojem
imenu in za svoj račun, z vsemi pravicami in obveznostmi ter sklepa pravne
posle za dejavnosti, določene v tem odloku in statutu, brez omejitev. 
(2) Fakulteta odgovarja za obveznosti iz prvega odstavka tega
člena z vsem svojim premoženjem.
19. člen
Ustanovitelj odgovarja za obveznosti fakultete do vrednosti
premoženja, pridobljenega iz javnih sredstev, s katerim fakulteta razpolaga.
VII. MEDSEBOJNE PRAVICE IN OBVEZNOSTI USTANOVITELJA IN
FAKULTETE
20. člen
Ustanovitelj zagotavlja prostorske in druge materialne pogoje
za ustanovitev in delo fakultete na način in pod pogoji, določenimi z zakonom,
ter izvaja druga upravičenja v skladu z zakonom.
21. člen
Fakulteta mora ministru, pristojnemu za visoko šolstvo,
poslati predlog finančnega načrta za naslednje koledarsko leto po predpisih, ki
urejajo javne finance.
VIII. RAZPOLAGANJE S PRESEŽKOM PRIHODKOV NAD ODHODKI IN
PORAVNAVANJE PRIMANJKLJAJA SREDSTEV ZA DELO FAKULTETE
22. člen
Presežek prihodkov nad odhodki fakultete se uporablja v
skladu z veljavnimi predpisi.
23. člen
O načinu poravnave primanjkljaja sredstev fakultete, ki
nastane pri izvajanju javne službe, odloča ustanovitelj na predlog upravnega
odbora fakultete.

Odlok o ustanovitvi samostojnega
visokošolskega zavoda Fakultete za informacijske študije v Novem mestu – OdUVZFIŠNM
(Uradni list RS, št. 67/08) vsebuje naslednje prehodne in
končne določbe:
»IX. PREHODNE IN KONČNE DOLOČBE
24. člen
(1) Vlada Republike Slovenije imenuje predstavnike ustanovitelja
v upravni odbor in vršilca dolžnosti dekana fakultete v roku 1 meseca od
uveljavitve tega odloka. 
(2) Upravni odbor fakultete se mora oblikovati najkasneje v
treh mesecih po uveljavitvi tega odloka, drugi organi fakultete pa najkasneje v
šestih mesecih po uveljavitvi tega odloka v skladu z zakonom, tem odlokom in
statutom. Upravni odbor se konstituira, ko je imenovanih vsaj šest njegovih
članov. Prvo sejo upravnega odbora skliče vršilec dolžnosti dekana. 
(3) V začetni upravni odbor se izvoli predstavnike
visokošolskih učiteljev in sodelavcev izmed tistih visokošolskih učiteljev in
sodelavcev, ki v študijskem letu 2007/2008 izvajajo pedagoški proces pri
študijskih programih Informatika v sodobni družbi (visokošolski strokovni),
Informatika v sodobni družbi (univerzitetni) in Informatika v sodobni družbi
(magistrski). 
(4) Upravni odbor sprejme pravila, s katerimi se do sprejema
statuta uredi poslovanje fakultete in postopek konstituiranja organov
fakultete. 
(5) V študijskem letu 2008/2009 Fakulteta za Informacijske
študije v Novem mestu izvaja visokošolski strokovni program Informatika v
sodobni družbi, univerzitetni program Informatika v sodobni družbi in
magistrski program Informatika v sodobni družbi, ki se na fakulteto prenese s
Fakultete za uporabne družbene študije v Novi Gorici s soglasjem obeh fakultet.
Na Fakulteto za informacijske študije v Novem mestu se s tem prenesejo vsi
študentje na omenjenih programih, ki dajo soglasje in bodo v letu 2008/2009
prvič vpisani na te študijske programe. Ostali študentje na omenjenih programih
imajo možnost preiti na Fakulteto za informacijske študije v Novem mestu ali
študij zaključiti na Fakulteti za uporabne družbene študije v Novi Gorici.
25. člen
Upravni odbor in senat fakultete sprejmeta statut fakultete najkasneje
v šestih mesecih po uveljavitvi tega odloka.
26. člen
Ta odlok začne veljati petnajsti dan po objavi v Uradnem
listu Republike Slovenije.«.

Odlok o spremembah Odloka o ustanovitvi
samostojnega visokošolskega zavoda Fakultete za informacijske študije v Novem
mestu – OdUVZFIŠNM-A (Uradni list RS, št. 17/15) vsebuje naslednjo končno določbo:
»KONČNA DOLOČBA
3. člen
Ta odlok začne veljati petnajsti dan po objavi v Uradnem listu
Republike Slovenije.«.

Odlok o spremembah Odloka o ustanovitvi
samostojnega visokošolskega zavoda Fakultete za informacijske študije v Novem
mestu – OdUVZFIŠNM-B (Uradni list RS, št. 62/16) vsebuje naslednjo končno določbo:
»KONČNA DOLOČBA
3. člen
Ta odlok začne veljati petnajsti dan po objavi v Uradnem
listu Republike Slovenije.«.

Odlok o spremembah in dopolnitvah Odloka o
ustanovitvi samostojnega visokošolskega zavoda Fakultete za informacijske
študije v Novem mestu – OdUVZFIŠNM-C (Uradni list RS, št. 8/19) vsebuje naslednjo prehodno in
končno določbo:
»PREHODNA IN KONČNA DOLOČBA
7. člen
Fakulteta uskladi svoj statut v treh mesecih po uveljavitvi
tega odloka. 
8. člen
Ta odlok začne veljati petnajsti dan po objavi v Uradnem
listu Republike Slovenije.«.

Odlok
o spremembah Odloka o ustanovitvi samostojnega visokošolskega zavoda Fakultete
za informacijske študije v Novem mestu – OdUVZFIŠNM-D (Uradni list RS, št. 36/21)
vsebuje naslednjo prehodno in končno določbo:
»PREHODNA IN KONČNA DOLOČBA
2. člen
Fakulteta uskladi svoj statut v treh mesecih po uveljavitvi
tega odloka.
3. člen
Ta odlok začne veljati petnajsti dan po objavi v Uradnem
listu Republike Slovenije.«.

Odlok
o spremembah in dopolnitvah Odloka o ustanovitvi samostojnega visokošolskega
zavoda Fakultete za informacijske študije v Novem mestu – OdUVZFIŠNM-E (Uradni list RS, št. 107/23)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
Fakulteta uskladi svoj statut v treh mesecih po uveljavitvi
tega odloka.
5. člen
Ta odlok začne veljati petnajsti dan po objavi v Uradnem
listu Republike Slovenije.«.