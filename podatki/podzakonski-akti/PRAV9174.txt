I. SPLOŠNE DOLOČBE
1. člen
(vsebina in uporaba pravilnika)
(1) Ta pravilnik določa zahteve, s
katerimi se zagotavlja varnost nizkonapetostnih električnih inštalacij in
naprav (v nadaljnjem besedilu: električne inštalacije) v stavbah ves čas
njihove življenjske dobe in katerih cilj je omejiti ogrožanje ljudi, živali in
premoženja.
(2) Ta pravilnik se uporablja pri
projektiranju in gradnji novih stavb in rekonstrukciji obstoječih stavb ter
njihovem vzdrževanju.
(3) Zahteve tega pravilnika se
smiselno uporabijo tudi za gradbene inženirske objekte, če predpisi, ki urejajo
njihove bistvene zahteve, ne vsebujejo enakovrednih določb glede varnosti
električnih inštalacij.
(4) Ta pravilnik se izda ob
upoštevanju postopka informiranja v skladu z Direktivo 98/34/ES Evropskega
parlamenta in Sveta z dne 22. junija 1998 o določitvi postopka za zbiranje
informacij na področju tehničnih standardov in tehničnih predpisov (UL L št.
204 z dne 21. 6. 1998, str. 37), zadnjič spremenjeno z Direktivo 98/48/ES
Evropskega parlamenta in Sveta z dne 20. julija 1998 o spremembi Direktive
98/34/ES o določitvi postopka za zbiranje informacij na področju tehničnih
standardov in tehničnih predpisov (UL L št. 217 z dne 5. 8. 1998, str.
18).
2. člen
(razmerje do drugih predpisov)
(1) Posamezne zahteve glede
električnih inštalacij so lahko za katero od vrst stavb oziroma vrst
električnih inštalacij s posebnim predpisom urejene drugače kot v tem
pravilniku, če je to potrebno zaradi njihovih posebnosti. V takem primeru se
določbe tega pravilnika uporabljajo le za tiste zahteve, ki niso urejene s
posebnim predpisom.
(2) Pri projektiranju, izvajanju in
vzdrževanju električnih inštalacij je treba za zagotovitev požarne varnosti
poleg zahtev tega pravilnika upoštevati tudi ustrezne zahteve predpisov, ki
urejajo požarno varnost.
3. člen
(opredelitev izrazov)
(1) Električne inštalacije so
inštalacije in naprave, napajane z nazivno izmenično napetostjo do vključno
1000 V oziroma z nazivno enosmerno napetostjo do vključno 1500 V.
(2) Izrazi s področij električnih
inštalacij in graditve stavb uporabljeni v tem pravilniku, imajo enak pomen,
kot je določeno v slovenskih standardih v zvezi z električnimi inštalacijami in
so navedeni v seznamu referenčnih dokumentov tehnične smernice iz 7. člena tega
pravilnika in v predpisih, ki urejajo graditev objektov.
4. člen
(vgrajevanje delov)
Vgrajevati je dovoljeno samo take
električne inštalacije, katerih elementi izpolnjujejo zahteve veljavnih
predpisov o dajanju proizvodov v promet.
5. člen
(prepoved strožjih zahtev)
Sistemski operater distribucijskega omrežja
ne sme ob izdaji soglasja o priključitvi in ob izvedbi priključitve objekta na
distribucijsko omrežje postavljati strožjih zahtev glede varnosti njegovih
električnih inštalacij, kot jih določa ta pravilnik in ne sme predpisati vrste
in izvedbe zaščite pred električnim udarom, temveč mora v soglasju navesti le
podatek o tem, kateri od navedenih sistemov električnih inštalacij se sme
priključiti na njegovo omrežje:
-      
TN – sistem, v katerem sta obratovalna in
zaščitna ozemljitev združeni ali
-      
TT – sistem, v katerem sta zaščitna in
obratovalna ozemljitev ločeni.
II. ZAHTEVE ZA ELEKTRIČNE INŠTALACIJE
6. člen
(zagotovitev varnosti)
Električne inštalacije morajo biti
projektirane, izvedene in vzdrževane tako, da:
-      
se prepreči električni udar,
-      
se prepreči prekomerno segrevanje njihovih
elementov,
-      
se prepreči vžig možne eksplozivne atmosfere,
-      
se preprečijo podnapetostni, prenapetostni in
prekomerni elektromagnetni vplivi,
-      
se preprečijo nevarnosti prekinitve napajanja,
-      
se preprečijo druge nevarnosti (npr. oblok,
nenadzorovano mehansko delovanje),
-      
zagotavljajo pravilno in nemoteno delovanje
naprav in opreme, ki se priključujejo nanje in
-      
ne ovirajo stalnosti in kakovosti dobavljene
električne energije sosednjim inštalacijskim sistemom s prekomernimi nihanji
napetosti ali drugimi tehničnimi motnjami.
III. NAČINI IZPOLNJEVANJA ZAHTEV
7. člen
(uporaba tehnične smernice)
(1) Minister, pristojen za gradbene
zadeve, izda tehnično smernico TSG-N-002 Nizkonapetostne električne inštalacije
(v nadaljnjem besedilu: tehnična smernica), ki določa priporočene gradbene
ukrepe oziroma rešitve za dosego zahtev tega pravilnika.
(2) Če so pri projektiranju, izvedbi
in vzdrževanju električnih inštalacij v stavbah v celoti uporabljeni ukrepi
oziroma rešitve (v nadaljnjem besedilu: ukrepi), navedeni v tehnični smernici
oziroma v dokumentih, na katere se le-ta sklicuje, velja domneva o skladnosti z
zahtevami iz tega pravilnika.
8. člen
(uporaba drugih ukrepov)
(1) Pri projektiranju, izvedbi in
vzdrževanju električnih inštalacij se smejo namesto ukrepov, navedenih v
tehnični smernici, uporabiti rešitve iz zadnjega stanja gradbene tehnike, ki
zagotavljajo vsaj enako stopnjo varnosti, kot projekt pripravljen z uporabo
tehnične smernice.
(2) Ukrepi iz prejšnjega odstavka
pomenijo uporabo zadnjega stanja gradbene tehnike v skladu s predpisi, ki
urejajo graditev objektov. Izpolnjenost zahtev za varnost električnih
inštalacij po tem pravilniku se v takem primeru zagotovi v skladu s 14. členom
tega pravilnika.
(3) Ne glede na prvi odstavek tega
člena je treba v vseh primerih dejanja iz 9. in 12. člena tega pravilnika izvesti izključno na način, kot je naveden v tehnični smernici.
9. člen
(prvi pregled električnih inštalacij)
(1) Izvajalec pregleda mora za novo
izvedene električne inštalacije v prisotnosti odgovornega nadzornika za
električne inštalacije po končanih delih opraviti pregled, preskus in meritve
vgrajenih električnih inštalacij.
(2) Pri dejanjih, navedenih v
prejšnjem odstavku, se preverita skladnost električnih inštalacij s tem
pravilnikom in njihova varnost, kar vključuje tudi oceno združljivosti na
električne inštalacije priključenih naprav, opreme in strojev ter sestavi
zapisnik na način, kot je to določeno v tehnični smernici. Zapisnik je obvezna
priloga dokazila o zanesljivosti objekta, kot je ta določen v predpisih, ki
urejajo graditev objektov.
(3) Naloge, povezane s pregledi
električnih inštalacij iz prvega odstavka tega člena in 11. člena tega
pravilnika, smejo opravljati le posamezniki s pridobljeno nacionalno poklicno
kvalifikacijo za pregledovanje električnih inštalacij v skladu z Zakonom o
nacionalnih poklicnih kvalifikacijah (Uradni list RS, št. 1/07 – uradno
prečiščeno besedilo).
(4) Državljan države članice Evropske
unije, Evropskega gospodarskega prostora in Švicarske konfederacije (v
nadaljevanju: državljan države članice EU) sme opravljati naloge, povezane s
pregledi električnih inštalacij iz prvega odstavka tega člena in 11. člena tega
pravilnika, če izpolnjuje pogoje, določene v Zakonu o postopku priznavanja
kvalifikacij državljanom držav članic Evropske unije za opravljanje reguliranih
poklicev oziroma reguliranih poklicnih dejavnosti v Republiki Sloveniji (Uradni
list RS, št. 21/02 in 92/07).
(5) Državljan države, ki ni država
članica EU, sme opravljati naloge, povezane s pregledi električnih inštalacij
iz prvega odstavka tega člena in 11. člena tega pravilnika, če izpolnjuje
pogoje iz tretjega odstavka tega člena.
10. člen
(uporaba in vzdrževanje)
(1) Po izdanem uporabnem dovoljenju
mora lastnik stavbe zagotavljati pravočasno in pravilno izvedbo vseh dejanj,
potrebnih za varno uporabo in s tem povezano vzdrževanje vgrajenih električnih
inštalacij, kakor je to določena v tem pravilniku. Lastnik stavbe mora v
program vzdrževanja stavbe v skladu s predpisi, ki urejajo vzdrževanje stavb,
vnesti tudi pravila za uporabo in vzdrževanje električnih inštalacij, na
podlagi katerih je omogočeno le-te vzdrževati v skladu z zahtevami tega
pravilnika.
(2) Če ima večstanovanjska ali
nestanovanjska stavba upravnika, mora le-ta v okviru svojih pooblastil prevzeti
skrb za izvedbo in evidentiranje dejanj iz prejšnjega odstavka.
(3) Naloge, povezane z vzdrževanjem
električnih inštalacij, smejo opravljati le tisti izvajalci, ki smejo pri
graditvi stavb izvajati električne inštalacije v skladu s predpisi, ki urejajo
graditev objektov.
11. člen
(redni in izredni pregledi)
(1) Redni pregled električnih
inštalacij v stavbah, ki obsega pregled, preskuse in meritve električnih
inštalacij, je treba izvesti v roku, ki ni daljši od 8 let.
(2) Ne glede na prejšnji odstavek je
treba redni pregled električnih inštalacij v stavbah, ki imajo prostore s
potencialno eksplozivno atmosfero po predpisih, ki urejajo protieksplozijsko
zaščito, izvesti v roku, ki ni daljši od 2 let.
(3) Ne glede na prvi odstavek tega
člena je treba redni pregled električnih inštalacij v stanovanjskih stavbah
izvesti v roku, ki ni daljši od 16 let.
(4) Izredni pregled se opravi po
poškodbah, popravilih oziroma posegih, vključno z obnovitvijo električnih
inštalacij, ki lahko vplivajo na njihovo varnost.
12. člen
(obseg pregledov in zapisnik)
(1) Pri pregledih, navedenih v prejšnjem
členu, se preveri varnost električnih inštalacij in sestavi zapisnik v obsegu
in na način, kot je to določeno v tehnični smernici. Če izvajalec pregleda
ugotovi nepravilnosti na električnih inštalacijah oziroma negativen vpliv na
električne inštalacije priključenih naprav, opreme in strojev, ki predstavljajo
ali bi lahko predstavljali nevarnost, v zapisnik vnese predlog potrebnih
ukrepov za sanacijo stanja.
(2) Lastnik stavbe je dolžan
pristojnemu inšpekcijskemu organu iz 15. člena tega pravilnika dati na vpogled
vso dokumentacijo, povezano z izvedenimi pregledi električnih inštalacij. Po
pregledu električnih inštalacij in predložene dokumentacije, lahko inšpektor
odredi potrebne inšpekcijske ukrepe v skladu s predpisi, ki urejajo graditev
objektov, energetiko, požarno varnost oziroma varnost in zdravje pri delu.
IV. PROJEKTNA DOKUMENTACIJA
13. člen
(navedba podlage za projektiranje)
(1) Odgovorni projektant mora v
tehničnem poročilu načrta električnih inštalacij in električne opreme projekta
za pridobitev gradbenega dovoljenja in v njegovi vodilni mapi (v prilogi 1, v
obrazcu 0.4, v točki »Druge klasifikacije«) izrecno navesti, ali je načrt
izdelan na podlagi tehnične smernice ali na podlagi 8. člena tega pravilnika.
(2) Če se v projektu uporabijo ukrepi
iz 8. člena tega pravilnika, morajo biti v tehničnem poročilu natančno opisane
vse bistvene predpostavke, na podlagi katerih je projektant prišel do
predlaganih rešitev.
14. člen
(obveznost revizije)
(1) Revizija projekta za pridobitev
gradbenega dovoljenja je, poleg v primerih, navedenih v Zakonu o graditvi
objektov (Uradni list RS, št. 102/04 – uradno prečiščeno besedilo, 14/05 –
popr., 92/05 – ZJC-B, 111/05 – odl. US, 93/05 – ZVMS, 120/06 – odl. US in
126/07), obvezna tudi takrat, kadar projektant električne inštalacije v manj
zahtevni stavbi projektira v skladu z 8. členom tega pravilnika in se opravi po
postopku in z udeleženci, ki so določeni v zakonu, ki ureja graditev objektov.
(2) Predmet revizije iz prejšnjega
odstavka je izključno kontrola brezhibnosti tistih sestavin načrta električnih
inštalacij v projektu za pridobitev gradbenega dovoljenja, s katerimi se
dokazuje, da predloženi projekt izpolnjuje zahteve tega pravilnika z najmanj
enakovredno ravnjo, kot če bi bila uporabljena tehnična smernica in v njej
navedeni dokumenti.
(3) V povzetek revizijskega poročila v
smislu predpisa, ki ureja projektno dokumentacijo, odgovorni revident vnese le
tiste podatke, ki so bistveni za obseg revizije iz prejšnjega odstavka. S
podpisom revizijskega poročila potrdi le to, da iz njegove revizije izhaja, da
projekt izpolnjuje zahteve tega pravilnika.
V. INŠPEKCIJSKI NADZOR
15. člen
(inšpekcijski nadzor)
(1) Nadzor nad izvajanjem določb tega
pravilnika opravljajo inšpektorji, pristojni za energetiko.
(2) Ne glede na prejšnji odstavek
nadzor nad gradnjo in vzdrževanjem električnih inštalacij z vidika požarne
varnosti v skladu s predpisi, ki urejajo požarno varnost stavb, opravljajo
inšpektorji, pristojni za varstvo pred požarom. Nadzor nad izvajanjem tega
pravilnika v delovnem okolju glede uporabe in vzdrževanja ter rednih in
izrednih pregledov električnih inštalacij v smislu 10. do 12. člena tega
pravilnika opravljajo inšpektorji, pristojni za varnost in zdravje pri delu.
(3) Predmet inšpekcijskega nadzora so
električne inštalacije v vseh stavbah, z izjemo enostanovanjskih in
dvostanovanjskih stavb.

Pravilnik o zahtevah za nizkonapetostne
električne inštalacije v stavbah (Uradni list RS, št. 41/09)
vsebuje naslednje prehodne in končne določbe:
»VI. PREHODNE IN KONČNE DOLOČBE
16. člen
(poklicna
kvalifikacija)
Do vzpostavitve nacionalne poklicne
kvalifikacije za pregledovanje električnih inštalacij iz tretjega odstavka
9. člena tega pravilnika, vendar najkasneje do 31. 12. 2011, smejo
naloge povezane s pregledi električnih inštalacij opravljati le posamezniki s
pridobljenim ustreznim potrdilom o usposobljenosti za pregledovanje električnih
inštalacij v skladu s predpisi, ki urejajo gospodarske zbornice. Seznam
posameznikov s pridobljenim potrdilom o usposobljenosti je objavljen na spletni
strani ministrstva, pristojnega za graditev.
17. člen
(obstoječe
stavbe)
(1) Določbe 10. do 12. člena tega
pravilnika se uporabljajo tudi za stavbe, ki so bile zgrajene pred
uveljavitvijo tega pravilnika.
(2) Prvi redni pregled električnih
inštalacij v stavbah iz prejšnjega odstavka je treba izvesti z upoštevanjem
starosti stavb in rokov iz 11. člena tega pravilnika, vendar ne pred 1. 1.
2013.
18. člen
(prehodno
obdobje)
(1) Projektanti in izvajalci gradbenih
del morajo opravljanje svojega dela uskladiti z določbami tega pravilnika
najpozneje do 1. 1. 2010.
(2) Ne glede na prejšnji odstavek se
lahko načrt električnih inštalacij projekta za pridobitev gradbenega
dovoljenja, za katerega je bila pogodba sklenjena pred 1. 1. 2010, izdela
v skladu s predpisom iz 19. člena tega pravilnika, pri čemer mora odgovorni
projektant v tehničnem poročilu načrta električnih inštalacij izrecno navesti,
da je pri projektiranju uporabil predpise iz tega člena, na način kot je
določen v prvem odstavku 13. člena tega pravilnika.
(3) Ne glede na prvi odstavek tega
člena morajo biti načrti električnih inštalacij v preostalih vrstah projektne
dokumentacije v skladu s predpisi, ki so bili upoštevani pri izdelavi projekta
iz prejšnjega odstavka.
(4) Ne glede na prvi odstavek tega
člena morajo biti izvedena dela izvajalcev gradbenih del v skladu s predpisi,
ki so bili upoštevani pri izdelavi dokumentacije iz prejšnjega odstavka.
(5) Ne glede na drugi do četrti
odstavek tega člena se po 31. 12. 2010 sme zahtevi za izdajo gradbenega
dovoljenja priložiti samo projekt, izdelan v skladu s tem pravilnikom.
19. člen
(prenehanje
uporabe)
Z dnem uveljavitve tega pravilnika preneha
veljati Pravilnik o tehničnih normativih za nizkonapetostne električne
inštalacije (Uradni list SFRJ, št. 53/88 in Uradni list RS, št. 59/99 – ZTZPUS,
52/00 – ZGPro in 83/05), uporablja pa se do 1. 1. 2010.
20. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o zahtevah za
nizkonapetostne električne inštalacije v stavbah (Uradni list RS, št. 2/12) spreminja 16. člen pravilnika tako,
da se glasi:
»16. člen
(potrdilo o
usposobljenosti)
Poleg posameznikov s pridobljeno nacionalno
poklicno kvalifikacijo za pregledovanje električnih inštalacij iz tretjega
odstavka 9. člena tega pravilnika smejo do 31. decembra 2014 naloge povezane s
pregledi električnih inštalacij opravljati tudi posamezniki, ki so do 31.
decembra 2011 pridobili potrdilo o usposobljenosti za pregledovanje električnih
inštalacij v skladu s predpisi, ki urejajo gospodarske zbornice.«;
ter vsebuje naslednjo končno določbo:
»2. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.