1. člen
(predmet poslovnika)
S tem poslovnikom se podrobneje določajo naloge in način delovanja
komisij za ocenjevanje filmskih in avdiovizualnih projektov, prispelih na javne
razpise in javne pozive Radiotelevizije Slovenija (v nadaljnjem besedilu: RTV
SLO), ter pogoji za imenovanje in razrešitev članov komisij.
V poslovniku uporabljeni izrazi, zapisani v slovnični obliki moškega
spola, so uporabljeni kot nevtralni za moške in ženske.
2. člen
(splošno o komisijah)
(1) Komisije za ocenjevanje filmskih in avdiovizualnih
projektov (v nadaljnjem besedilu: komisije) so posvetovalna telesa generalnega
direktorja RTV SLO (v nadaljnjem besedilu: generalni direktor) in za svoje delo
odgovarjajo generalnemu direktorju.
(2) Komisije dajejo mnenja in ocene k filmskim in drugim
avdiovizualnim projektom, prispelim na javne razpise in javne pozive RTV SLO.
Komisije opravljajo tudi druge naloge, določene s sklepom o imenovanju, npr.
podajo oceno oziroma predlog višine koprodukcijskega (finančnega in
storitvenega) vložka RTV SLO v posamezni projekt.
(3) Generalni direktor s posebnim sklepom imenuje pri
izvedbi vsakega javnega razpisa in javnega poziva za izbor filmskih ali drugih
avdiovizualnih projektov komisijo, ki šteje najmanj tri (3) in največ pet (5)
članov, od katerih imenuje enega člana komisije za predsednika komisije. S
sklepom o imenovanju komisije lahko generalni direktor imenuje tudi do dva (2)
nadomestna člana, ki nadomestita posameznega člana komisije v primeru njegove
odsotnosti, zadržanosti, razrešitve ali morebiti ugotovljene interesne
povezanosti s katerim od prijaviteljev ali prijavljenih projektov. Če je na
javnem razpisu ali javnem pozivu vsebovanih več izbirnih področij, lahko
generalni direktor imenuje komisijo za vsako izbirno področje posebej.
(4) Generalni direktor imenuje člane komisije ob
sprejetju sklepa o uvedbi postopka javnega razpisa ali javnega poziva. Predloge
generalnemu direktorju za člane komisije poda tudi pristojno uredništvo, v
katero bodo uvrščeni izbrani projekti, in direktor TV Slovenija.
(5) Člani komisij so pri svojem delu samostojni in
samostojno oblikujejo mnenja, predloge ter ocene projektov.
3. člen
(pogoji za imenovanje članov komisij)
(1) Člani komisij se lahko imenujejo iz vrst zaposlenih
pri RTV SLO in/ali zunanjih strokovnjakov s področja javnega razpisa ali
javnega poziva.
(2) Za člane komisij so lahko imenovane osebe, ki
poznajo vsebinsko in/ali produkcijsko – izvedbeno področje realizacije filmskih
ali avdiovizualnih projektov, oziroma so s svojim dosedanjim delom izkazale
poznavanje področja.
(3) Za člana komisije ne more biti imenovana oseba, ki
je kakorkoli v navzkrižju interesov ali povezana s predmetov odločanja na
javnem razpisu ali javnem pozivu, bodisi na primer kot prijavitelj projekta ali
zaposleni pri prijavitelju projekta bodisi kot avtor, izvajalec ali drugače
sodelujoči pri prijavljenem projektu. Morebitni član komisije, ki bi bil v
navzkrižju interesov ali povezan s projektom, ki se namerava prijaviti na javni
razpis ali javni poziv, je o tem pred imenovanjem, kasneje pa po imenovanju, če
nastopijo takšne okoliščine, dolžan brez nepotrebnega odlašanja seznaniti RTV
SLO.
4. člen
(mandat članov komisij)
Mandat članov komisij traja od imenovanja do izpolnitve in
dokončanja vseh nalog, povezanih z javnim razpisom ali javnim pozivom, predvsem
pa vključuje ocenitev vseh projektov po merilih in kriterijih, pripravo naborov
projektov oziroma predlogov o sprejetju projektov v sodelovanje z RTV SLO in
predlogov o vložku (finančnem in/ali storitvenem) RTV SLO pri posameznem
projektu, ki se predlaga v sodelovanje.
5. člen
(predčasno prenehanje mandata članov komisij)
(1) Član komisije je lahko s sklepom razrešen pred
potekom mandata, za katerega je imenovan, če:
-       
iz utemeljenih razlogov sam zahteva razrešitev,
-       
se ne udeležuje ali se zaradi zadržanosti ne more udeleževati sej
(praviloma dveh zaporednih),
-       
ni več zaposlen pri RTV SLO,
-       
pri svojem delu ne ravna v skladu s predpisi ali sklepom o imenovanju,
-       
ne opravlja svojih nalog, jih ne opravlja strokovno ali jih ne opravlja
v določenih rokih,
-       
se ugotovi njegova kršitev v zvezi s posredovanjem informacij o zadevah,
ki jih komisija obravnava in so v pristojnosti odločanja RTV SLO (kršitev
14. člena poslovnika),
-       
se ugotovi njegova kršitev v zvezi z varovanjem osebnih podatkov ali
poslovnih skrivnosti, s katerimi se seznani pri svojem delu (kršitev
15. člena poslovnika),
-       
se ugotovi, da je v navzkrižju interesov oziroma kakorkoli poslovno ali
osebno zainteresiran za izbor projektov ali pridobitev sredstev, ki so predmet
obravnave komisije, in sicer bodisi v okviru prijavitelja ali pri samem
projektu, pa se ni izločil iz postopka v posamezni zadevi ali ni o tem seznanil
RTV SLO (kršitev 16. člena poslovnika).
(2) V primeru predčasne razrešitve člana za čas do
izteka njegovega mandata razrešenega člana nadomesti že imenovani nadomestni
član ali se s sklepom imenuje nov član komisije.
(3) Določbe o imenovanju, trajanju mandata in predčasni
razrešitvi članov komisij se uporabljajo tudi za nadomestne člane komisij.
6. člen
(strokovna in administrativna pomoč komisijam)
Strokovno pomoč komisijam nudijo uslužbenci pristojnih služb
RTV SLO, administrativno pomoč pa administrativni delavci posameznih enot RTV
SLO.
7. člen
(način opravljanja nalog komisij)
(1) Delo komisij poteka najmanj v naslednjih fazah:
-       
Individualno vrednotenje in ocenjevanje posameznih vlog, na podlagi
česar vsak član komisije pregleda vsak posamezni projekt po njegovih postavkah.
-       
Izvedba predstavitvenih sestankov s prijavitelji projektov.
-       
Nadaljevanje individualnega vrednotenja in ocenjevanja posameznih vlog
na podlagi ugotovitev s predstavitvenih sestankov, na podlagi česar vsak član
komisije pripravi osnutek svoje individualne ocene po posameznih projektih, ki
mora biti obrazložena po vseh posameznih merilih ocenjevanja.
-       
Sprejetje skupne ocene posameznih projektov ter priprava nabora
projektov, katere je možno sprejeti v sodelovanje z RTV SLO, in predloga vložka
(finančnega in/ali storitvenega) RTV SLO.
(2) Skupna ocena temelji na individualnih ocenah članov
komisije. Komisija pripravi skupno pisno utemeljitev skupne ocene posameznih
projektov, na podlagi katere izoblikuje nabor projektov, ki presegajo na javnem
razpisu ali javnem pozivu določeno minimalno število točk. Pri teh projektih
komisija napravi tudi obrazložen predlog višine vložka (finančnega in/ali
storitvenega) RTV SLO. Skupno oceno z vključenim naborom projektov in predlogom
višine vložka RTV SLO podpišejo vsi člani komisije. Posamezni član komisije
lahko poda k skupni utemeljitvi ocene in/ali predlogu višine vložka RTV SLO
pisno ločeno mnenje.
(3) Delo komisij obsega tudi obravnavo morebitnih
pritožb v obsegu, ki se nanaša na njihovo delo, in sicer v okviru ravnanj
organa 1. stopnje (npr. v ponovljenih in/ali dopolnjenih postopkov na 1.
stopnji).
8. člen
(dodatna strokovna mnenja)
Pri obravnavanju zadev, ki sodijo na druga strokovna področja
ali o katerih želi komisija pridobiti poglobljene informacije, lahko komisija
pridobi mnenje in/ali podatke strokovnih služb RTV SLO, po predhodni odobritvi
generalnega direktorja pa lahko tudi mnenje zunanjih strokovnjakov.
9. člen
(delo na sejah)
(1) Komisija obravnava individualne ocene članov
komisije ter pripravi in potrjuje skupne ocene in predloge na sejah komisije.
(2) Seje komisije so redne seje ali dopisne seje in
potekajo v prostorih RTV SLO oziroma v primeru dopisnih sej po elektronski
pošti preko skupne računalniške točke RTV SLO.
(3) Seje komisije sklicuje in vodi predsednik komisije.
O sklicu seje se obvesti pristojno službo za AV razpise, pri kateri se hranijo
sklici in drugi dokumenti izvedenih sej.
(4) Komisija je sklepčna, če je na seji prisotna večina
vseh njenih članov.
(5) Komisija sprejema sklepe z večino glasov vseh
članov.
(6) Dela komisije se lahko poleg vodje izvedbe javnega
razpisa ali javnega poziva oziroma predstavnikov pisarne za AV razpise
udeležujejo tudi generalni direktor RTV SLO, direktor TV Slovenija, pristojni
odgovorni urednik, v čigar področje spadajo prijavljeni projekti, predstavniki
strokovnih služb RTV SLO na povabilo predsednika komisije ter druge osebe s
pooblastilom generalnega direktorja RTV SLO.
10. člen
(sklic seje)
(1) Seje komisije na javnih razpisih in javnih pozivih
se sklicujejo glede na predvideno časovnico izvedbe javnega razpisa ali javnega
poziva. Seje komisije pri javnih pozivih se sklicujejo glede na prispetje in
vrstni red prispetje posameznih vlog.
(2) Vsaka seja komisije mora biti praviloma sklicana
najmanj pet (5) dni pred predvidenim datumom zasedanja, razen če s krajšim
rokom sklica soglaša večina vseh članov komisije.
(3) Člani komisije, ki se seje iz opravičenih razlogov
ne morejo udeležiti, so dolžni svoj izostanek sporočiti predsedniku komisije
vsaj dva (2) dni pred zasedanjem. Če se ugotovi, da seja ne bi bila sklepčna,
se predlaga in uskladi novi datum zasedanja komisije.
(4) Vabilo se praviloma pošlje po elektronski pošti.
Izjemoma se vabilo pošilja po navadni pošti, če zaradi obsega ali narave
priloženega gradiva elektronsko pošiljanje ni mogoče.
(5) Gradiva so lahko dostopna tudi v podatkovni bazi RTV
SLO, pri čemer RTV SLO zagotovi spletni dostop članom komisije.
11. člen
(dopisna seja)
(1) Kadar ni mogoče sklicati redne seje, se skliče
dopisno sejo.
(2) V sklicu dopisne seje se navede, kako in do kdaj
lahko člani med dopisno sejo pošiljajo svoja pisna mnenja, stališča in
pripombe. Rok za pošiljanje sporočil ne sme biti krajši od štiriindvajset (24)
ur in ne daljši od dvainsedemdeset (72) ur od poslanega sporočila o sklicu
seje. Sporočila, prejeta med dopisno sejo, se posredujejo vsem članom komisije.
(3) Glasovanje in obravnava gradiva na dopisnih sejah se
končata predčasno, če je pred iztekom postavljenega roka za sprejem glasovala
večina vseh članov komisije.
12. člen
(zapisnik)
(1) O delu komisije ter njenih sejah se sestavi
zapisnik, ki ga praviloma piše administrativni delavec RTV SLO, obsega pa
najmanj:
-       
zaporedno številko seje (pri predstavitvenih sestankih pa navedbo
prijavljenega projekta, ki se obravnava – 13. člen poslovnika),
-       
datum in kraj seje,
-       
ura začetka in konca seje,
-       
osebna imena navzočih in odsotnih članov komisije ter imena drugih
navzočih oseb,
-       
dnevni red ali namen izvedbe seje,
-       
povzetek obravnave in dela na seji,
-       
popis morebiti predloženih listin,
-       
morebitne ugotovitve, zaključke in sklepe, ki so bili sprejeti.
(2) Zapisnik se, kadar je to možno, takoj po sestavi
prebere v prisotnosti vseh navzočih oseb, ki lahko na zapisnik podajo posamezne
pripombe in dopolnitve. Zapisnik podpišejo vse osebe, ki so sodelovale na seji
ali pri delu komisije. Če katera od navzočih oseb ne želi podpisati zapisnika,
se to navede v zapisnik skupaj z razlogom za odklonitev podpisa. Veljavnost
elektronskih dokumentov ni pogojena z elektronskim podpisom.
(3) Vsak član komisije ima pravico podati k zapisniku
pisno ločeno mnenje, ki se priloži zapisniku.
13. člen
(predstavitveni sestanki projektov)
(1) Kadar tako določajo pogoji javnega razpisa ali
javnega poziva, komisije pred oblikovanjem končnega poročila oziroma v času
ocenjevanja projektov s posameznimi prijavitelji projektov opravijo sestanek,
na katerem prijavitelji predstavijo projekte (vsebinski del, avtorska ekipa,
finančna konstrukcija in viri sredstev, predstavitev predvidenih soavtorjev
itd.).
(2) Predstavitveni sestanek mora biti praviloma sklican
najmanj pet (5) dni pred predvidenim datumom sestanka, razen če s krajšim rokom
sklica soglaša prijavitelj projekta. Sestanek skliče vodja izvedbe javnega
razpisa ali javnega poziva na poziv predsednika komisije. Predstavitveni
sestanek vodi predsednik komisije.
(3) Na predstavitvenih sestankih lahko sodelujejo vsi
člani komisije. Člani komisije, ki se sestanka ne morejo udeležiti, morajo to
sporočiti predsedniku komisije najmanj dva (2) dni pred predvidenim sestankom.
V tem primeru lahko predsedniku komisije pred sestankom predložijo njihova
vprašanja za prijavitelja projekta, ki je vabljen na sestanek. Prijavitelju
projekta se na predstavitvenem sestanku izrecno predstavijo vprašanja odsotnega
člana komisije. Na predstavitvenem sestanku mora biti obvezno prisoten
predsednik komisije ali drug član komisije po pisnem pooblastilu predsednika
komisije. Komisija mora biti sklepčna.
(4) Vabilo na predstavitveni sestanek se praviloma
pošlje po elektronski pošti, če je prijavitelj tako navedel ob prijavi na javni
razpis ali javni poziv.
(5) Na predstavitvenih sestankih lahko poleg članov
komisije in vodje izvedbe javnega razpisa ali javnega poziva oziroma
predstavnikov pisarne za AV razpise sodelujejo tudi generalni direktor RTV SLO,
direktor TV Slovenija, pristojni odgovorni urednik, predstavniki strokovnih
služb RTV SLO na povabilo predsednika komisije ter druge osebe s pooblastilom
generalnega direktorja RTV SLO.
(6) O predstavitvenih sestankih se sestavi zapisnik, ki
ga praviloma piše vodja izvedbe javnega razpisa ali javnega poziva, za sestavo
zapisnika pa se smiselno uporabljajo določbe tega pravilnika o zapisniku sej
komisije.
14. člen
(posredovanje informacij)
(1) Člani komisije ne smejo dajati informacij o zadevah,
ki jih obravnavajo in so v pristojnosti odločanja RTV SLO, kar velja v vseh
fazah dela komisije in do dokončne odločitve RTV SLO oziroma objave rezultatov
javnega razpisa ali javnega poziva.
(2) Člani komisije gradiv, ki jih obravnavajo pri svojem
delu, ne smejo posredovati tretjim osebam ali jih kako drugače v delih ali
celoti razširjati.
15. člen
(varovanje podatkov)
(1) Člani komisije morajo v skladu s predpisi, ki
urejajo osebne podatke, hraniti in varovati vse osebne podatke, s katerimi se
seznanijo ali katere obravnavajo pri svojem delu. Osebne podatke lahko
uporabijo le v okviru svojih nalog v komisiji.
(2) Člani komisij so dolžni varovati poslovne
skrivnosti, ki so kot take določene pri RTV SLO ali v zvezi za javnim razpisom ali
javnim pozivom in s katerimi se člani komisij seznanijo pri njihovem delu.
Člani komisij morajo varovati tudi podatke, za katere je očitno, da bi nastala
občutna škoda, če bi zanje izvedela nepooblaščena oseba (npr. varstvo avtorske
in sorodnih pravic).
16. člen
(dolžnost izogibanja navzkrižja interesov)
(1) Člani komisije so dolžni spoštovati načela
doslednega izogibanja navzkrižja interesov, integritete, transparentnosti,
objektivnosti in etike. Pri tem morajo upoštevati predpise, ki urejajo
vprašanja navzkrižja interesov.
(2) V primeru dvoma o obstoju navzkrižja interesov je
član komisije dolžan o tem pisno obvestiti RTV SLO.
(3) Člani komisije so dolžni tudi nemudoma zabeležiti in
obvestiti RTV SLO o vsakršnem morebitnem pritisku ali lobiranju v postopku
ocenjevanja projektov ali pri njihovem delu.
17. člen
(pogodba s članom komisije)
(1) Z vsakim članom komisije se sklene pogodba, ki mora
med drugim vsebovati določbe o:
-       
mandatu in prenehanju mandata,
-       
nalogah, ki jih je član komisije dolžan opraviti,
-       
izhodiščih za izračun višine honorarja in pogojih za izplačilo
honorarja,
-       
roku oddaje poročil, predlogov, mnenj in ocen,
-       
prenosu materialnih pravic na izdelkih na RTV SLO,
-       
odgovornosti v primeru kršitve določb tega poslovnika,
-       
prepovedi posredovanja informacij, ki jih obravnavajo,
-       
dolžnosti varovanja osebnih podatkov in poslovnih skrivnosti,
-       
dolžnosti izogibanja navzkrižja interesov,
-       
drugo v skladu s predpisi.
(2) Člani komisije imajo pravico do honorarja za svoje
delo, ki se v obliki pisnih prispevkov oziroma pisnih mnenj vrednoti kot
avtorsko delo.
(3) Generalni direktor vsako leto s sklepom določi
okvirne honorarje za predsednike in člane komisij za koledarsko leto.
18. člen
(mandat dosedanjih komisij)
Mandat članov komisij, ki so bili za posamezni javni razpis
ali javni poziv RTV SLO s sklepom imenovani pred uveljavitvijo tega poslovnika,
se nadaljuje do izteka mandata, določenega v posameznem sklepu o imenovanju, za
delo dosedanjih komisij pa se upoštevajo določbe tega poslovnika.
19. člen
(veljavnost poslovnika)
Ta poslovnik začne veljati naslednji dan po objavi v Uradnem listu
Republike Slovenije.
Igor Kadunc l.r.
generalni direktor
Radiotelevizije Slovenija