1. člen
(vsebina)
Ta pravilnik podrobneje določa sestavo Komisije za strokovno
presojo v katastrskih postopkih (v nadaljnjem besedilu: Komisija), postopek
imenovanja in razrešitve članov Komisije in način delovanja Komisije.
2. člen
(sedež Komisije)
Komisija ima sedež pri Geodetski upravi Republike Slovenije
(v nadaljnjem besedilu: geodetska uprava).
3. člen
(predlog za imenovanje)
(1) Člane Komisije predlagajo geodetska uprava, Inženirska
zbornica Slovenije, Zbornica za arhitekturo in prostor Slovenije, Fakulteta za
gradbeništvo in geodezijo ter Društvo sodnih izvedencev in cenilcev geodetske
stroke.
(2) Za imenovanje v Komisijo je lahko predlagan posameznik,
ki:
-       
ima izobrazbo, pridobljeno po študijskih programih ravni druge stopnje v
skladu z zakonom, ki ureja visoko šolstvo, oziroma izobrazbo, ki ustreza ravni
izobrazbe, pridobljeni po študijskih programih druge stopnje, s področja
geodezije, gradbeništva ali arhitekture,
-       
ima najmanj 15 let delovnih izkušenj v zvezi z urejanjem ali vpisom
podatkov o nepremičninah,
-       
je državljan Republike Slovenije ali države članice Evropske unije ali
države članice Evropskega gospodarskega prostora in aktivno obvlada slovenski
jezik,
-       
je poslovno sposoben.
(3) Predlagatelji iz prvega odstavka tega člena v 30 dneh po
prejemu poziva predstojnika geodetske uprave geodetski upravi posredujejo:
-       
podatke o predlaganih posameznikih za člana Komisije: ime in priimek,
datum rojstva, stalno prebivališče, naziv delodajalca in delovnega mesta,
-       
utemeljitev predlaganja imenovanja za posameznega člana Komisije,
-       
izjavo predlaganega posameznika za člana Komisije, da soglaša z
imenovanjem za člana Komisije in z obdelavo njegovih osebnih podatkov za namen
delovanja Komisije.
(4) Za predlaganje člana Komisije, ki je predstavnik
geodetske uprave, se smiselno uporabljajo določbe prejšnjega odstavka.
(5) Poleg predlogov za imenovanje članov Komisije
predlagatelji iz prvega odstavka tega člena predlagajo tudi imenovanje
namestnikov za vsakega predlaganega posameznika za člana Komisije, ki člana
Komisije nadomešča v času njegove odsotnosti ali v primeru njegove razrešitve
do imenovanja nadomestnega člana Komisije.
(6) Določbe tega pravilnika glede članov Komisije se smiselno
uporabljajo tudi za njihove namestnike.
4. člen
(imenovanje)
(1) Člane Komisije z odločbo imenuje predstojnik geodetske
uprave.
(2) Predstojnik geodetske uprave je vezan na predloge za
imenovanje iz prejšnjega člena.
(3) Člani Komisije so imenovani za pet let in so po preteku
mandata lahko ponovno imenovani.
5. člen
(zahteva oziroma predlog za razrešitev)
(1) Član Komisije je razrešen pred potekom časa, za katerega
je imenovan, če:
-       
sam zahteva razrešitev,
-       
mu je prenehalo delovno razmerje ali članstvo pri predlagatelju iz
prvega odstavka 3. člena tega pravilnika,
-       
ne izpolnjuje več pogojev za imenovanje v Komisijo iz drugega odstavka
3. člena tega pravilnika,
-       
predsednik Komisije poda predlog za razrešitev, če Komisija ugotovi, da
član Komisije ne opravlja svojih nalog, jih ne opravlja strokovno oziroma jih
ne opravlja v dogovorjenih rokih.
(2) Predlog za razrešitev iz razloga iz druge in tretje
alineje prejšnjega odstavka geodetski upravi posreduje predlagatelj iz prvega
odstavka 3. člena tega pravilnika.
6. člen
(razrešitev člana Komisije)
(1) Predstojnik geodetske uprave v 15 dneh po prejemu zahteve
ali predloga za razrešitev iz prejšnjega člena izda odločbo o prenehanju
mandata člana Komisije.
(2) V odločbi o prenehanju mandata člana Komisije se določi
tudi datum prenehanja mandata člana Komisije.
(3) Po prenehanju mandata člana Komisije se nadomestnega
člana Komisije imenuje na način in pod pogoji, določenimi s tem pravilnikom za
imenovanje člana Komisije. Nadomestni član Komisije je izenačen s člani
Komisije, pri čemer se njegov mandat izteče s potekom časa, za katerega je bil
imenovan član Komisije, ki ga nadomešča.
7. člen
(prva seja Komisije)
(1) Prvo sejo novo imenovane Komisije skliče predstojnik
geodetske uprave in jo vodi do izvolitve predsednika Komisije.
(2) Člani Komisije na prvi seji z relativno večino (večino
opredeljenih glasov navzočih članov) izmed sebe izvolijo predsednika Komisije
in namestnika predsednika Komisije, ki ga nadomešča v času njegove odsotnosti.
8. člen
(predsednik Komisije)
(1) Poleg rednih nalog člana Komisije so naloge predsednika
Komisije tudi:
-       
organizirati delo Komisije,
-       
sklicevati in voditi seje Komisije,
-       
skrbeti za enotno prakso Komisije.
(2) Če predsednik Komisije ne opravlja svojih nalog, lahko
najmanj pet članov Komisije skliče izredno sejo Komisije, na kateri predlaga
njegovo razrešitev. O razrešitvi predsednika Komisije člani Komisije odločajo z
absolutno večino (večina glasov vseh članov Komisije). Če je razrešitev
predsednika Komisije izglasovana, člani Komisije izmed sebe izvolijo novega
predsednika Komisije.
9. člen
(seje Komisije)
(1) Komisija dela in odloča na sejah, ki jih sklicuje
predsednik Komisije.
(2) Udeležba na sejah Komisije je za člane Komisije obvezna.
(3) Predsednik Komisije skliče sejo Komisije po prejemu
zahteve geodetske uprave, da Komisija v konkretni zadevi pripravi izvedensko
mnenje.
(4) Seja Komisije mora biti sklicana najmanj 15 dni pred
zasedanjem. Član Komisije, ki se seje ne more udeležiti, mora svoj izostanek
sporočiti predsedniku Komisije vsaj dva dni pred sejo Komisije. Če predsednik
Komisije ugotovi, da zaradi odsotnosti članov Komisije seja ne bi bila sklepčna
ali da bi bila ogrožena sklepčnost, se seja Komisije prestavi, vendar za največ
pet delovnih dni.
(5) Vabilo na sejo Komisije z gradivom, ki ga posreduje
geodetska uprava, se pošlje članom Komisije po elektronski pošti. Izjemoma se
gradivo pošlje po navadni pošti, če zaradi obsega ali narave gradiva
elektronsko pošiljanje ni mogoče.
(6) Sejo Komisije vodi predsednik Komisije, v njegovi
odsotnosti pa njegov namestnik. Komisija je sklepčna, če je na seji prisotnih
več kot polovica njenih članov.
(7) Na seji Komisije se obravnava, strokovno presoja in
ocenjuje dokumentacija, ki je bila izdelana ali uporabljena v konkretnem
katastrskem postopku, in oblikuje izvedensko mnenje o vprašanju, ali je bila v
njem storjena strokovna napaka.
(8) Član Komisije ima pravico in dolžnost, da v obravnavi
poda svoje mnenje o vprašanju, ali je bila v konkretnem katastrskem postopku
storjena strokovna napaka, in obrazložitev mnenja. Član Komisije ne sme
sodelovati pri obravnavi in odločanju o zadevah, za katere so smiselno
izpolnjeni pogoji, ki veljajo za izločitev izvedencev v skladu z zakonom, ki
ureja splošni upravni postopek. Po prejemu vabila na sejo Komisije mora član
Komisije nemudoma obvestiti predsednika Komisije o razlogih in okoliščinah, ki
utemeljujejo njegovo izločitev iz celotnega postopka v posamezni zadevi. O
presoji predlagane izločitve predsednik Komisije napravi zabeležko in na sejo
Komisije nemudoma povabi namestnika člana Komisije, ki je izločen.
10. člen
(tehnična pomoč pri sklicevanju sej Komisije)
Organizacijsko in tehnično pomoč pri delovanju Komisije nudi
geodetska uprava.
11. člen
(odločanje na seji Komisije)
Člani Komisije na seji sprejmejo izvedensko mnenje, ali je
bila v konkretnem katastrskem postopku storjena strokovna napaka. Člani
Komisije sprejmejo izvedensko mnenje z večino opredeljenih glasov navzočih
članov Komisije. Mnenje Komisije mora biti pisno obrazloženo.
12. člen
(zapisnik)
(1) O seji Komisije se vodi zapisnik, ki obsega najmanj:
1.     
datum in kraj seje,
2.     
imena in priimke navzočih in odsotnih članov Komisije ter imena in
priimke drugih navzočih,
3.     
zabeležko, če je član Komisije izločen iz celotnega postopka v posamezni
zadevi,
4.     
povzetek vsebine obravnave na seji,
5.     
vsebino izvedenskega mnenja o vprašanju, ali je bila v konkretnem
katastrskem postopku storjena strokovna napaka, in njegovo pisno obrazložitev.
(2) Zapisnik vodi član Komisije, ki ga določi predsednik
Komisije, pri čemer upošteva načelo enakomerne porazdelitve dela med člane
Komisije in vsebino zadeve, ki se obravnava.
(3) Zapisnik seje Komisije podpišejo prisotni člani Komisije.
(4) Predsednik Komisije pošlje geodetski upravi izvedensko
mnenje o vprašanju, ali je bila v konkretnem katastrskem postopku storjena
strokovna napaka, z obrazložitvijo, ki jo predsednik Komisije pripravi na
podlagi zapisnika seje Komisije.
13. člen
(plačilo za opravljeno delo, sejnine in povračilo stroškov
za udeležbo na sejah Komisije)
(1) Člani Komisije imajo ne glede na predpis, ki ureja
povračilo stroškov v upravnem postopku, pravico do plačila za opravljeno delo
ter do sejnine in povračila stroškov za udeležbo na sejah Komisije.
(2) Plačilo za opravljeno delo je:
-       
plačilo za pregled dokumentacije in
-       
plačilo za izdelavo izvedenskega mnenja.
(3) Član Komisije ima pravico do plačila za pregled
dokumentacije v višini 100 eurov.
(4) Član Komisije, ki izdela izvedensko mnenje, ima pravico
do plačila za izdelavo izvedenskega mnenja v višini 150 eurov.
(5) Za udeležbo na sejah Komisije članu Komisije pripada
sejnina v višini 30 eurov in povračilo potnih stroškov za prevoz na sejo
Komisije in s seje Komisije. Potni stroški se članu Komisije povrnejo v obliki
kilometrine glede na razdaljo od naslova stalnega oziroma začasnega
prebivališča do naslova, kjer se je opravila seja Komisije. Kilometrina se
obračuna v višini in na način, kot se obračunava kilometrina za povračilo
stroškov prevoza na delo in z dela za javne uslužbence.
14. člen
(varovanje podatkov)
(1) Člani Komisije ne smejo dajati informacij o zadevah, za
katere izvedo pri svojem delu v Komisiji, dokler o odločitvah v posameznih
postopkih vlagatelji niso uradno obveščeni z odločbo geodetske uprave.
(2) Po izdaji odločbe geodetske uprave so člani Komisije v
zvezi s posredovanjem informacij dolžni spoštovati omejitve iz predpisov, ki
urejajo dostop do informacij javnega značaja in varstvo osebnih podatkov.
15. člen
(začetek veljavnosti in uporabe)
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne 4. aprila 2022.
Št. 007-418/2021
Ljubljana, dne 16. septembra 2021
EVA 2021-2550-0030
Mag. Andrej Vizjak
minister
za okolje in prostor