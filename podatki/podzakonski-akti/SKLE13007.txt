I. SPLOŠNE DOLOČBE
1. člen
(1) Ta sklep določa vrste in sheme računovodskih ter
konsolidiranih računovodskih izkazov zavarovalnic in pozavarovalnic (v
nadaljnjem besedilu: zavarovalnica), podrobnejšo vsebino letnega poročila in
konsolidiranega letnega poročila zavarovalnic ter način in roke poročanja.
(2) Ta sklep določa tudi vrste in sheme trimesečnih
računovodskih izkazov ter način in roke poročanja.
(3) Določila tega sklepa se na podlagi prvega odstavka 338.b
člena Zakona o pokojninskem in invalidskem zavarovanju (Uradni list RS, št.
48/22 – uradno prečiščeno besedilo; v nadaljnjem besedilu: ZPIZ-2) uporabljajo
tudi za pokojninske družbe.
(4) Določila tega sklepa se na podlagi četrtega odstavka 536.
in petega odstavka 578. člena ZZavar-1 smiselno uporabljajo tudi za zavarovalne
in pozavarovalne pool-e in za Slovensko zavarovalno združenje, GIZ v delu, ki
se nanaša na poslovanje škodnega sklada in odškodninskega urada.
2. člen
(1) V tem odstavku navedeni pojmi imajo za potrebe tega
sklepa enak pomen, kakor je opredeljen v zakonu, ki ureja gospodarske družbe:
1.     
mednarodni standardi računovodskega poročanja,
2.     
letno poročilo oziroma konsolidirano letno poročilo,
3.     
revidirano letno poročilo oziroma revidirano konsolidirano letno
poročilo,
4.     
računovodsko poročilo oziroma konsolidirano računovodsko poročilo,
5.     
poslovno poročilo oziroma konsolidirano poslovno poročilo,
6.     
predlog uporabe bilančnega dobička oziroma obravnavanja bilančne izgube,
7.     
izjava o nefinančnem poslovanju oziroma konsolidirana izjava o
nefinančnem poslovanju,
8.     
izjava o upravljanju družbe in
9.     
poročilo o razmerjih z obvladujočo družbo.
(2) V tem odstavku navedeni pojmi imajo za potrebe tega
sklepa enak pomen, kakor so opredeljeni v ZZavar-1:
1.     
premoženjska zavarovanja,
2.     
življenjska zavarovanja,
3.     
dopolnilno zdravstveno zavarovanje,
4.     
notranji sklad in
5.     
omejeni sklad.
(3) V tem odstavku navedeni pojmi imajo za potrebe tega
sklepa enak pomen, kakor so opredeljeni v ZPIZ-2:
1.     
sklad za dodatno pokojninsko zavarovanje v času izplačevanja rent,
2.     
pokojninski sklad, oblikovan kot kritni sklad oziroma skupina kritnih
skladov,
3.     
vzajemni pokojninski sklad oziroma krovni pokojninski sklad in
4.     
sklad za dodatno invalidsko in dodatno družinsko pokojnino.
II. LETNO POROČILO
3. člen
(1) Letno poročilo zavarovalnice obsega poslovno poročilo in
računovodsko poročilo.
(2) Letno poročilo iz prejšnjega odstavka tega člena, poleg
informacij in pojasnil, predpisanih z zakonom, ki ureja gospodarske družbe in
tistih, ki jih zahtevajo mednarodni standardi računovodskega poročanja, vsebuje
tudi informacije in pojasnila, predpisane v tem sklepu.
(3) V poslovno poročilo zavarovalnica vključi izjavo o
upravljanju družbe in, kadar izpolnjuje merila predpisana z zakonom, ki ureja
gospodarske družbe, tudi izjavo o nefinančnem poslovanju oziroma konsolidirano
izjavo o nefinančnem poslovanju.
4. člen
Zavarovalnica Agenciji za zavarovalni nadzor poleg letnega
poročila, predloži predlog uporabe bilančnega dobička oziroma obravnavanja
bilančne izgube in poročilo o razmerjih z obvladujočo družbo.
5. člen
(letno poročilo ob združitvi in delitvi)
(1) Zavarovalnica ob združitvi ali delitvi pripravi zaključno
poročilo po stanju na dan obračuna združitve ali delitve (bilančni presečni dan
zaključnega poročila), v skladu z zakonom, ki ureja gospodarske družbe.
(2) Zavarovalnica predloži zaključno poročilo Agenciji za
zavarovalni nadzor najpozneje v roku dveh mesecev po vpisu združitve oziroma
delitve v sodni register.
Računovodsko poročilo
6. člen
(letni računovodski izkazi)
(1) Letne računovodske izkaze zavarovalnice, ki so vključeni
v letno računovodsko poročilo, sestavljajo:
1.     
izkaz finančnega položaja na zadnji dan obdobja (v nadaljnjem besedilu:
izkaz finančnega položaja),
2.     
izkaz poslovnega izida za obdobje (v nadaljnjem besedilu: izkaz
poslovnega izida),
3.     
izkaz drugega vseobsegajočega donosa za obdobje (v nadaljnjem besedilu:
izkaz drugega vseobsegajočega donosa),
4.     
izkaz denarnih tokov za obdobje (v nadaljnjem besedilu: izkaz denarnih
tokov) in
5.     
izkaz sprememb lastniškega kapitala za obdobje (v nadaljnjem besedilu:
izkaz sprememb lastniškega kapitala).
(2) Zavarovalnica sestavi letne računovodske izkaze iz prvega
odstavka tega člena po shemah, ki so pripravljene v skladu z mednarodnimi
standardi računovodskega poročanja.
(3) Denarni zneski se v letnih računovodskih izkazih in
pojasnilih izkazujejo zaokroženi na en euro.
7. člen
(pojasnila k izkazu finančnega položaja)
Zavarovalnica v pojasnilih k posameznim postavkam izkaza
finančnega položaja razkrije tudi:
1.     
delež finančnih naložb, ki pri izdajatelju predstavljajo podrejene
instrumente,
2.     
celotne dolgove zavarovalnice, pokrite z vrednostnimi papirji, ki jih je
zavarovalnica dala kot jamstvo, z navedbo vrste vrednostnega papirja; ti
podatki se razkrijejo ločeno za vsako postavko dolgov,
3.     
podatke o podrejenih obveznostih, in sicer za vsako novo zadolžitev,
znesek zadolžitve, valuto, v kateri je obveznost nominirana, obrestno mero,
datum zapadlosti, pogoje podrejenosti ter obstoj kakršnihkoli določb za
konverzijo podrejene obveznosti v kapital ali v kakšno drugo obveznost,
4.     
razčlenitev postavk finančnega položaja po posameznih vrstah sredstev
oziroma kapitala in obveznosti za premoženjska, življenjska in dopolnilna
zdravstvena zavarovanja ter skupno za zavarovalnico kot celoto po shemi iz
Priloge 1.1.,
5.     
opisno pojasni bistvene spremembe pomembnih postavk v primerjavi s
predhodnim letom,
6.     
terjatve iz naslova upravljanja vzajemnega pokojninskega sklada in
krovnega pokojninskega sklada ter obveznosti za plačilo razlike do zajamčenega
donosa vzajemnega pokojninskega sklada in
7.     
podatek o seštevku vseh sredstev oziroma obveznosti vzajemnega
pokojninskega sklada in krovnega pokojninskega sklada v izkazu finančnega
položaja, izdelani po predpisani shemi iz podzakonskega predpisa, ki ureja
letno poročilo vzajemnega pokojninskega sklada.
8. člen
(pojasnila k izkazu poslovnega izida in drugega
vseobsegajočega donosa)
Zavarovalnica v pojasnilih k posameznim postavkam izkaza
poslovnega izida in drugega vseobsegajočega donosa razkrije tudi:
1.     
razčlenitev postavk prihodkov in odhodkov poslovnega leta, najmanj za
premoženjska, življenjska in dopolnilna zdravstvena zavarovanja ter skupno za
zavarovalnico kot celoto po shemi iz Priloge 1.2. in Priloge 1.3. ter
2.     
prihodke in odhodke iz naslova upravljanja vzajemnih pokojninskih
skladov in krovnega pokojninskega sklada, ki jih je zavarovalnica pripoznala v
izračunu čistega izida zavarovalnice.
9. člen
(pojasnila v zvezi z oblikovanimi skladi v zavarovalnici)
(1) Zavarovalnica v pojasnilih k računovodskim izkazom
razkrije seznam vseh:
1.     
omejenih skladov,
2.     
notranjih skladov iz tretjega odstavka 239. člena ZZavar-1,
3.     
skladov življenjskih zavarovanj z naložbenim tveganjem, ki ga prevzemajo
zavarovalci,
4.     
skladov za dodatno pokojninsko zavarovanje v času izplačevanja rent,
5.     
pokojninskih skladov, oblikovanih kot kritni sklad ali skupina kritnih
skladov,
6.     
vzajemnih pokojninskih skladov, krovnih pokojninskih skladov ter
7.     
skladov za dodatno invalidsko in dodatno družinsko pokojnino.
(2) Za vsak sklad iz predhodnega odstavka, zavarovalnica
navede način izračuna vrednosti premoženja zavarovalcev.
(3) Zavarovalnica v pojasnilih k računovodskim izkazom v
zvezi z omejenimi skladi, notranjimi skladi iz tretjega odstavka 239. člena
ZZavar-1, skladi za dodatno pokojninsko zavarovanje v času izplačevanja rent,
pokojninskimi skladi, oblikovanimi kot kritni sklad ali skupina kritnih skladov
in skladi za dodatno invalidsko in dodatno družinsko pokojnino razkrije
pomembne računovodske usmeritve pri predstavljanju sredstev, obveznosti,
prihodkov in odhodkov skladov v računovodskih izkazih zavarovalnice.
(4) V pojasnilih k izkazu finančnega položaja in k izkazu
poslovnega izida za vsak:
1.     
notranji sklad, kjer so upravičenja vezana na enote premoženja oziroma
vrednost sklada, hkrati pa pripis dobička ni vezan na tehnični rezultat, razen
za pokojninski sklad, oblikovan kot kritni sklad oziroma skupina kritnih
skladov, razkrije pojasnila po shemi, predpisani v Prilogi 2, v točki 2.1.,
2.     
notranji sklad, pri katerih se pripis dobička ugotavlja na podlagi
tehničnega rezultata, razkrije pojasnila po shemi, predpisani v Prilogi 2, v
točki 2.2.,
3.     
sklad za dodatno pokojninsko zavarovanje v času izplačevanja rent,
zavarovalnica razkrije podatke o sestavi in gibanju sredstev sklada in višini
tehničnih rezervacij, izračunanih v skladu s podrobnejšimi pravili in
minimalnimi zahtevami za izračun pokojninske rente, ki jih določi minister,
pristojen za finance, v sodelovanju z ministrom, pristojnim za delo.
Zavarovalnica predstavi tudi način izračuna dobička, znesek ugotovljenega
dobička in znesek pripisanega dobička ter vsebinsko pojasni razliko med
sredstvi sklada in izračunanimi tehničnimi rezervacijami. Omenjena pojasnila
zavarovalnica razkrije po shemi, predpisani v Prilogi 2, v točki 2.2.,
4.     
pokojninski sklad, oblikovan kot kritni sklad oziroma skupina kritnih
skladov, razkrije prikaz sredstev in obveznosti pokojninskega sklada, po
predpisani shemi iz podzakonskega predpisa, ki ureja letno poročilo in medletne
računovodske izkaze pokojninskega sklada, oblikovanega kot kritni sklad ter
skupine kritnih skladov,
5.     
omejeni sklad, ki ni naveden v zgornjih točkah, razkrije pojasnila po
tisti v tem odstavku navedeni točki, ki vsebinsko ustreza naravi sklada,
6.     
sklad za dodatno invalidsko in dodatno družinsko pokojnino razkrije
pojasnila po tisti v tem odstavku navedeni točki, ki vsebinsko ustreza naravi
sklada in
7.     
za zavarovanja, kjer so upravičenja iz naslova zavarovalnih pogodb
neposredno povezana z vrednostjo enot premoženja KNPVP skladov po drugem
odstavku 239. člena ZZavar-1, zavarovalnica razkrije pojasnila o sestavi in
gibanju sredstev po shemi, predpisani v Prilogi 2, v točki 2.3. V kolikor vodi
zavarovalnica sredstva ločeno po posameznih skladih, razkrije podatke za vsak
sklad ločeno.
Poslovno poročilo
10. člen
(1) Letno poslovno poročilo zavarovalnice obsega zlasti opis
splošnega gospodarskega okolja, poslovne usmeritve, pregled poslovanja,
finančni rezultat, finančni položaj, opis glavnih tveganj, s katerimi se
zavarovalnica sooča, podatke o delniškem kapitalu in delničarjih oziroma
kapitalu in številu članov družbe za vzajemno zavarovanje, opis dosedanjega
razvoja in pričakovani razvoj zavarovalnice.
(2) Zavarovalnica v opisu splošnega gospodarskega okolja
oriše glavne dejavnike, ki so posredno ali neposredno vplivali na uspešnost
poslovanja. Če zavarovalnica posluje v pomembnejšem obsegu tudi v državah
članicah in tretjih državah, potem predstavi tudi značilnosti gospodarskih
gibanj v teh državah in njihov vpliv na posle zavarovalnice.
(3) V okviru poslovnih usmeritev zavarovalnica predstavi
dolgoročne cilje poslovne strategije in navede načrtovane aktivnosti za
doseganje poslovnih usmeritev v naslednjem letu. Zavarovalnica navede, v
kolikšni meri so se predvidevanja v poslovnem letu uresničila.
(4) Zavarovalnica, ki je organizirana kot delniška družba,
prikaže podatke o glavnih delničarjih, njihovem deležu in številu izdanih
delnic, družba za vzajemno zavarovanje pa prikaže število zavarovalnih pogodb,
ki jih imajo člani z družbo.
(5) Nadalje zavarovalnica v poslovnem poročilu opiše svoj
dosedanji in pričakovani razvoj ter podatke o investicijskih vlaganjih.
(6) Zavarovalnica v poslovnem poročilu prikaže tudi druge
podatke, ki so pomembni za njeno delovanje, kot so organizacijska shema,
podatki o poslovni mreži in shematičen prikaz poslovne mreže, aktivnosti
podružnic zavarovalnice v državah članicah in tretjih državah, podatki o
zaposlenih in izobrazbeni strukturi, podatki o članih uprave in članih
nadzornega sveta oziroma upravnega odbora, članih revizijske in drugih komisij
nadzornega sveta oziroma upravnega odbora.
III. KONSOLIDIRANO LETNO POROČILO
11. člen
(konsolidirano letno poročilo)
(1) Za pripravo konsolidiranega letnega poročila je zadolžena
zavarovalnica, ki je nadrejena družba eni ali več družbam (v nadaljevanju:
nadrejena zavarovalnica).
(2) Pri sestavljanju konsolidiranega letnega poročila ravna
nadrejena zavarovalnica v skladu z zakonom, ki ureja gospodarske družbe,
mednarodnimi standardi računovodskega poročanja in tem sklepom.
(3) Za pripravo konsolidiranega letnega poročila se smiselno
uporabljajo določbe poglavja II. Letno poročilo ter določbe tega poglavja, razen
določb tretjega in četrtega odstavka 9. člena.
12. člen
Nadrejena zavarovalnica je dolžna poskrbeti, da vse
zavarovalnice in druge družbe v skupini uporabljajo enotne računovodske
usmeritve za podobne poslovne dogodke, enake metode vrednotenja postavk, in da
so postavke v ločenih računovodskih izkazih vseh zavarovalnic in drugih družb v
skupini enako formalno predstavljene oziroma da v nasprotnem primeru odvisne
zavarovalnice in druge družbe v skupini, sestavijo posebne računovodske izkaze
za potrebe konsolidiranja, ki se razlikujejo od njihovih uradnih računovodskih
izkazov.
13. člen
(priloga s pojasnili h konsolidiranim računovodskim izkazom)
Nadrejena zavarovalnica v pojasnilih h konsolidiranim
računovodskim izkazom razkrije poleg pojasnil, predpisanih v 7., 8. in 9. členu
tega sklepa, še naslednja dodatna pojasnila:
1.     
pomembne ocene in presoje pri konsolidaciji ter pomembne metode in
postopke konsolidacij, in značilne računovodske usmeritve, na katerih so
zasnovani računovodski izkazi skupine,
2.     
celotni znesek vseh finančnih obveznosti, ki niso vključene v
konsolidiran izkaz finančnega položaja (kar zlasti zajema pismo podpore in
druge tovrstne finančne obveznosti), tako da so podatki v pomoč pri ocenjevanju
finančnega stanja družb, vključenih v konsolidacijo in
3.     
vrednost premoženja skladov v upravljanju družb v skupini, ki niso
izkazani v konsolidiranem izkazu finančnega položaja, prikazana ločeno po
posameznih skladih oziroma v primeru krovnih skladov po pod skladih, z navedbo
vrste in imena sklada.
14. člen
(konsolidirano poslovno poročilo)
Nadrejena zavarovalnica v konsolidiranem poslovnem poročilu
poleg podatkov, predpisanih v 10. členu tega sklepa predstavi tudi osnovne
podatke o družbah v skupini. Podatki o družbah v skupini morajo obsegati vsaj
shematski prikaz, firmo družbe, vrsto dejavnosti, delež v kapitalu in delež
glasovalnih pravic, nominalno vrednost kapitalskega deleža po stanju na zadnji
dan poslovnega leta in organe upravljanja.
IV. TRIMESEČNI RAČUNOVODSKI IZKAZI IN POJASNILA
15. člen
To poglavje ureja trimesečne računovodske izkaze in pojasnila
za namen poročanja Agenciji za zavarovalni nadzor.
16. člen
(trimesečni računovodski izkazi)
(1) Trimesečni računovodski izkazi zavarovalnice obsegajo:
1.     
trimesečni izkaz finančnega položaja,
2.     
trimesečni izkaz poslovnega izida in
3.     
trimesečni izkaz drugega vseobsegajočega donosa.
(2) Zavarovalnica sestavi trimesečne računovodske izkaze iz
prvega odstavka tega člena za obdobja od 1. januarja do 31. marca, od 1.
januarja do 30. junija (v nadaljnjem besedilu: polletni računovodski izkazi za
namene poročanja Agenciji za zavarovalni nadzor), od 1. januarja do 30.
septembra in od 1. januarja do 31. decembra (v nadaljnjem besedilu: letni
računovodski izkazi za namene poročanja Agenciji za zavarovalni nadzor).
(3) Zavarovalnica sestavi trimesečne računovodske izkaze po
shemah iz Priloge 1, ki je sestavni del tega sklepa (v nadaljnjem besedilu:
Priloga 1).
(4) Zavarovalnica izkazuje postavke v trimesečnih
računovodskih izkazih ločeno za premoženjska, življenjska in dopolnilna
zdravstvena zavarovanja ter skupno za zavarovalnico kot celoto.
(5) Zavarovalnica k letnim računovodskim izkazom za namene
poročanja Agenciji za zavarovalni nadzor predstavi tudi izkaz finančnega
položaja na prvi dan predhodnega obdobja, kadar zavarovalnica uporabi
računovodsko usmeritev za nazaj ali postavke v računovodskih izkazih preračuna
za nazaj ali postavke v računovodskih izkazih prerazvrsti in imajo uporaba za
nazaj, preračun za nazaj ali prerazvrstitev pomemben vpliv na informacije v izkazu
finančnega položaja na prvi dan predhodnega obdobja.
(6) Denarni zneski se v računovodskih izkazih iz prvega
odstavka tega člena in pojasnilih izkazujejo zaokroženi na en euro.
17. člen
(pojasnila k trimesečnim računovodskim izkazom)
(1) Zavarovalnica za poročanje o trimesečnih računovodskih
izkazih prikaže poleg trimesečnih izkazov iz 16. člena tega sklepa še pojasnila
k trimesečnim računovodskim izkazom izdelana po shemah iz Priloge 2 in Priloge
3, in sicer:
1.     
Pojasnila izdelana po shemah iz Priloge 2 zavarovalnica razkrije ločeno
za vsak sklad iz četrtega odstavka 9. člena tega sklepa in
2.     
Pojasnila po shemah iz Priloge 3 zavarovalnica razkrije ločeno za
premoženjska zavarovanja in življenjska zavarovanja ter ločeno po sledečih
področjih:
A.   
Premoženjska zavarovanja:
a.   Področje avtomobilskih
zavarovanj, kamor sodijo zavarovanje avtomobilske      odgovornosti in
zavarovanje avtomobilov (kasko),
b.   Področje, ki vključuje
dopolnilna zdravstvena zavarovanja,
c.   Področje vseh ostalih
premoženjskih zavarovanj, ki niso zajeta v prejšnjih točkah,
B.   
Življenjska zavarovanja:
a.   Področje zavarovalnih
pogodb z neposredno udeležbo zavarovanca v skladu s 45. členom standarda
MSRP-17 in
b.   Področje ostalih
življenjskih zavarovanj, ki niso zajeta v prejšnji točki.
(2) V primeru, da katera izmed obračunskih enot iz
predhodnega odstavka, ki jih zavarovalnica oblikuje v skladu z mednarodnimi
standardi računovodskega poročanja, vsebuje zavarovanja iz različnih področij,
zavarovalnica to obračunsko enoto smiselno razvrsti v eno področje in
razvrstitve po področjih ne spreminja iz leta v leto.
(3) Zavarovalnica, ki je zavezana k objavi medletnih
računovodskih poročil, mora objavljeno polletno poročilo posredovati Agenciji
za zavarovalni nadzor. Določba se uporablja tudi za konsolidirano polletno
poročilo.
V. ROKI IN NAČIN POROČANJA
18. člen
(1) Zavarovalnica predloži nerevidirane letne računovodske
izkaze iz drugega odstavka 255. člena ZZavar-1 v obsegu, predpisanem s 7.
členom tega sklepa, razen prikaza uporabe bilančnega dobička ali bilančne
izgube, najkasneje v dveh mesecih po preteku poslovnega leta, in sicer v pdf
obliki.
(2) Zavarovalnica predloži revidirano letno poročilo z
revizorjevim poročilom v roku, določenem z 257. členom ZZavar-1.
(3) Zavarovalnica k revidiranemu letnemu poročilu priloži
mnenje pristojnega organa v roku osmih dni po prejemu tega mnenja, oziroma
najkasneje v štirih mesecih po izteku poslovnega leta.
(4) Zavarovalnica k revidiranemu letnemu poročilu priloži
predlog uporabe bilančnega dobička oziroma obravnavanja bilančne izgube, kot
samostojni dokument, ki ni sestavni del letnega poročila zavarovalnice.
(5) Zavarovalnica predloži prikaz uporabe bilančnega dobička
oziroma obravnavanja bilančne izgube najkasneje v roku osmih dni po sprejemu
sklepov na seji skupščine.
(6) Zavarovalnica, ki je po zakonu, ki ureja gospodarske
družbe, zavezana k pripravi poročila o razmerjih s povezanimi družbami, to
poročilo skupaj s pisnim poročilom revizorja posreduje Agenciji za zavarovalni
nadzor hkrati z revidiranim letnim poročilom.
(7) Zavarovalnica predloži trimesečne računovodske izkaze za
prvo trimesečje do 30. aprila, polletne računovodske izkaze za namen poročanja
Agenciji za zavarovalni nadzor do 31. julija in za devet mesecev do 31. oktobra
tekočega leta, letne računovodske izkaze za namen poročanja Agenciji za
zavarovalni nadzor pa najkasneje v dveh mesecih po preteku poslovnega leta.
(8) Trimesečne računovodske izkaze in pojasnila k trimesečnim
računovodskim izkazom, izdelanih po shemah, predpisanih v Prilogi 1, Prilogi 2
in Prilogi 3, predloži zavarovalnica v elektronski obliki, združljivi z
informacijskim sistemom Agencije za zavarovalni nadzor.
(9) Nadrejena zavarovalnica v skupini v treh mesecih po
preteku poslovnega leta Agenciji za zavarovalni nadzor predloži:
1.     
nerevidirane konsolidirane računovodske izkaze iz drugega odstavka 255.
člena ZZavar-1 v obsegu, predpisanem s 6. členom tega sklepa, ob smiselni
uporabi tretjega odstavka 11. člena, v pdf obliki in
2.     
konsolidirane letne računovodske izkaze za namen poročanja Agenciji za
zavarovalni nadzor, izdelane po shemah, predpisanih v Prilogi 1, v elektronski
obliki, združljivi z informacijskim sistemom Agencije za zavarovalni nadzor.
(10) Revidirano letno poročilo oziroma revidirano
konsolidirano letno poročilo skupaj z zahtevanimi poročili, zavarovalnica
predloži v rokih, določenih v prejšnjih odstavkih tega člena, v elektronski
»pdf« obliki v informacijski sistem Agencije za zavarovalni nadzor.
(11) Polletno računovodsko poročilo iz tretjega odstavka 17.
člena tega sklepa, zavarovalnica predloži v roku, ki ga predpisuje zakon, ki
ureja trg finančnih inštrumentov, in sicer v elektronski »pdf« obliki v
informacijski sistem Agencije za zavarovalni nadzor.
(12) Zavarovalnica objavi revidirano letno oziroma revidirano
konsolidirano letno poročilo na svoji spletni strani v petnajstih dneh po tem,
ko ga sprejme pristojni organ, oziroma najkasneje v šestih mesecih po koncu
poslovnega leta.
(13) Zavarovalnica predloži letne računovodske izkaze za
namen poročanja Agenciji za zavarovalni nadzor, ki so predmet dodatnega
revizijskega pregleda v skladu s sklepom, ki ureja dodatni revizorjev pregled
in dodatno revizorjevo poročilo, skupaj z dodatnim revizorjevim poročilom v
roku, predpisanem za predložitev revidiranega letnega poročila.
(14) Ne glede na roke, določene z 257. členom ZZavar-1, lahko
pokojninska družba predloži Agenciji za zavarovalni nadzor revidirano letno
poročilo z revizorjevim poročilom in mnenje pristojnega organa k revidiranemu
letnemu poročilu in revizorjevim poročilom v rokih, določenih z drugim
odstavkom 338.b člena ZPIZ-2.
VI. PREHODNE IN KONČNE DOLOČBE
19. člen
Zavarovalnice računovodske izkaze v skladu s tem sklepom
prvič izdelajo za prvo trimesečje leta 2023.
20. člen
(1) Ta sklep začne veljati petnajsti dan po objavi v Uradnem
listu Republike Slovenije.
(2) Z dnem uveljavitve tega sklepa preneha veljati Sklep o
letnem poročilu in trimesečnih računovodskih izkazih zavarovalnic (Uradni list
RS, št. 1/16, 85/16, 12/18 in 82/20).
(3) Ne glede na določbe prvega in drugega odstavka tega člena
zavarovalnice izdelajo letno poročilo za poslovno leto 2022 v skladu z
določbami Sklepa o letnem poročilu in trimesečnih računovodskih izkazih
zavarovalnic (Uradni list RS, št. 1/16, 85/16, 12/18 in 82/20).
Št. 00701-10/2022-5
Ljubljana, dne 28. novembra 2022
EVA 2022-1611-0129
Predsednik strokovnega sveta
Agencije za zavarovalni nadzor
mag. Gorazd Čibej

Priloga
1: Trimesečni računovodski izkazi
Priloga
2: Izkazi skladov, iz tretjega odstavka 9. člena, razen za pokojninski sklad,
oblikovan kot kritni sklad oziroma skupina kritnih skladov
Priloga
3: Pojasnila k trimesečnim računovodskim izkazom