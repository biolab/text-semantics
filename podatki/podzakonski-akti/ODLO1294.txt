1. člen
Za kulturni spomenik državnega pomena se
razglasi enoto dediščine Hotedršica – Tomažinov mlin (EŠD 9606).
Enota ima zaradi kulturnih, etnoloških,
krajinskih, tehniških in zgodovinskih lastnosti poseben pomen za Republiko
Slovenijo. Zato jo razglašamo za kulturni spomenik državnega pomena z
lastnostmi etnološkega in tehniškega spomenika.
2. člen
Lastnosti, ki utemeljujejo razglasitev za
spomenik državnega pomena:
Nadstropna hiša v L tlorisni zasnovi z
mlinom v kletnem delu iz srede 18. stoletja stoji ob breznu, kjer potok
Hotenjka ponikne v požiralnik in poganja eno od nekdaj treh mlinskih koles.
Edinemu tovrstnemu delujočemu mlinu v
Sloveniji dajejo posebno vrednost tri pogonska vodna kolesa, mlinski prenosni
mehanizem in številne naprave ter pripomočki.
3. člen
Spomenik obsega stavbni parceli št. 82 in
71, k.o. Hotedršica.
Meje spomenika in vplivnega območja so
določene na katastrskem načrtu v merilu 1:2880 z dne 27. 1. 2003 in
vrisane na temeljnem topografskem načrtu v merilu 1:5000. Izvirnika načrtov, ki
sta sestavni del tega odloka, hranita Ministrstvo za kulturo, Uprava Republike
Slovenije za kulturno dediščino in Zavod za varstvo kulturne dediščine
Slovenije (v nadaljnjem besedilu: ZVKDS).
4. člen
Za spomenik velja varstveni režim, ki
določa:
-      
varovanje kulturnih, etnoloških, krajinskih, tehniških in zgodovinskih
vrednot v celoti, v njihovi izvirnosti in neokrnjenosti,
-      
prepoved predelav vseh stavbnih in tehniških prvin stavbe, ki so
ovrednotene kot del spomenika, zlasti značilnih ohranjenih tehniških delov
opreme,
-      
podrejanje vsake rabe in vseh posegov v bivalni del in mlin ohranjanju
in vzdrževanju varovanih spomeniških lastnosti,
-      
ohranjanje gospodarske namembnosti in možno rabo v turistične namene,
-      
omogočanje predstavitve celote in posameznih zaščitenih delov z
dostopnostjo javnosti v meri, ki ne ogroža varovanja spomenika.
-      
Za vplivno območje spomenika velja varstveni režim, ki predpisuje:
-      
varovanje krajinske zgradbe in ekoloških procesov trajnostnega
gospodarjenja v kulturni krajini,
-      
prepoved postavljanja stavb trajnega ali začasnega značaja, razen v
primerih, ki jih s predhodnim kulturno varstvenim soglasjem odobri pristojna
enota zavoda.
-      
Spomenik je zavarovan z namenom:
-      
trajne ohranitve kulturnih, etnoloških, krajinskih, tehniških in
zgodovinskih vrednot,
-      
povečanja pričevalnosti kulturnega spomenika,
-      
predstavitve kulturnih vrednot spomenika in premične dediščine na kraju
samem, v tisku in drugih medijih,
-      
spodbude informacijskega, pedagoškega, predstavitvenega in znanstveno –
raziskovalnega dela.
5. člen
Za vsako morebitno spremembo funkcije
kulturnega spomenika ali njegovega dela in za vsak poseg v spomenik, njegove
dele ali zemljišče, so potrebni predhodni pisni kulturno varstveni pogoji in na
njihovi podlagi kulturno varstveno soglasje zavoda.
6. člen
Pristojni organ mora v treh mesecih po
uveljavitvi tega odloka izdati lastniku spomenika odločbo o varstvu na podlagi
13. člena zakona o varstvu kulturne dediščine (Uradni list RS, št. 7/99 in
110/02).
Odločba iz prejšnjega odstavka določa
pogoje za fizične posege in zavarovanje, pogoje za raziskovanje, načine vzdrževanja,
pravni promet, načine upravljanja in rabe spomenika za javnost in časovne
okvire dostopnosti, posamezne druge omejitve in prepovedi ter ukrepe za čim
bolj učinkovito varstvo spomenika.
Varstveni režim lahko omejuje lastninsko
pravico le v obsegu, ki je nujen za izvajanje varstva spomenika.
7. člen
Nadzor nad izvajanjem tega odloka opravlja
Inšpektorat Republike Slovenije za področje kulturne dediščine.
8. člen
Ta odlok začne veljati naslednji dan po
objavi v Uradnem listu Republike Slovenije.
Št. 634-03/2001-11
Ljubljana, dne 5. junija 2003.
EVA 2003-3511-0015
Vlada
Republike Slovenije
mag.
Anton Rop l. r.
Predsednik