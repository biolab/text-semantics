I.
Državni zbor ugotavlja, da zakonodajnega referenduma o Zakonu
o spremembah in dopolnitvah Zakona o odpravi posledic naravnih nesreč (ZOPNN-F,
EPA 954-IX) ni dopustno razpisati, ker gre za zakon iz prve alineje drugega
odstavka 90. člena Ustave Republike Slovenije (Uradni list RS,
št. 33/91-I, 42/97, 66/00, 24/03, 69/04, 68/06, 47/13, 75/16 in 92/21).
II.
Ta sklep začne veljati naslednji dan po objavi v Uradnem
listu Republike Slovenije.
III.
Državni zbor je na 45. izredni seji 10. 8. 2023, sprejel
Zakon o spremembah in dopolnitvah Zakona o odpravi posledic naravnih nesreči
(ZOPNN-F, EPA 954-IX; v nadaljnjem besedilu: ZOPNN-F).
Vlada Republike Slovenije (v nadaljnjem besedilu: Vlada) je
8. 8. 2023 Državnemu zboru v skladu s prvim odstavkom 21.a člena Zakona o
referendumu in o ljudski iniciativi (Uradni list RS, št. 26/07 – uradno
prečiščeno besedilo, 6/18 – odl. US in 52/20; v nadaljnjem besedilu: ZRLI)
predlagala sprejetje Sklepa o nedopustnosti razpisa zakonodajnega referenduma o
Zakonu o spremembah in dopolnitvah Zakona o odpravi posledic naravnih nesreč.
Prva alineja drugega odstavka 90. člena Ustave Republike
Slovenije (Uradni list RS, št. 33/91-I, 42/97, 66/00, 24/03, 69/04, 68/06,
47/13, 75/16 in 92/21; v nadaljnjem besedilu: Ustava) določa, da referenduma ni
dopustno razpisati o zakonih o nujnih ukrepih za zagotovitev obrambe države,
varnosti ali odprave posledic naravnih nesreč. V skladu z določbo prvega
odstavka 21.a člena ZRLI Državni zbor na predlog Vlade sprejme sklep, s katerim
ugotovi, da referenduma ni dopustno razpisati, ker gre za zakon o nujnih
ukrepih za zagotovitev obrambe države, varnosti ali odprave posledic naravnih
nesreč, takoj po preteku sedmih dni od sprejetja zakona. Če Državni svet
Republike Slovenije (v nadaljnjem besedilu: Državni svet) odloči, da glede
zakona ne bo zahteval, da Državni zbor pred razglasitvijo zakona o njem še
enkrat odloča, Državni zbor sprejme sklep takoj po prejemu obvestila o takšni
odločitvi Državnega sveta. Sklep mora vsebovati razloge, zaradi katerih
referenduma ni dopustno razpisati.
Z ZOPNN-F, glede katerega je Vlada v skladu z drugim
odstavkom 90. člena Ustave in 21.a členom ZRLI Državnemu zboru predlagala
sprejetje sklepa o ugotovitvi nedopustnosti zakonodajnega referenduma, bo
omogočeno sprejetje predhodnega programa odprave posledic naravnih nesreč ter
dodelitev predplačila do višine 40 % predhodne ocene škode najbolj prizadetim
občinam in državnim organom za izvedbo nujnih ukrepov za odpravo nastalih
posledic ter s tem omogočanje normalizacije življenja na prizadetih območjih.
Do uveljavitve spremembe zakona ni mogoče predlagati in sprejeti delnega
programa odprave posledic naravnih nesreč ter dodeliti sredstev predplačila iz
sredstev državnega proračuna, kot pomoč države.
V izjemnih primerih, ko je škoda zaradi neugodnih vremenskih
razmer v kmetijski proizvodnji tako velika, da lahko ogrozi obstoj kmetijskih
gospodarstev, kar je razvidno iz ocene škode in preseženega praga za uporabo
sredstev državnega proračuna, ter z namenom čim prejšnje pomoči se vzpostavlja
možnost dodelitve pomoči za odpravo posledic tistih neugodnih vremenskih
razmer, ki jih je mogoče zavarovati in zanje pridobiti državno pomoč v obliki
sofinanciranja zavarovalne premije za zavarovanje kmetijske proizvodnje ter za
tiste kmetijske pridelke, katerih proizvodnja je prizadeta 80 % ali več
odstotkov.
V sedaj veljavni zakonodaji kmetijska gospodarstva niso bila
upravičena do pomoči za odpravo posledic škode v kmetijstvu, če je bilo za
neugodne vremenske razmere (pozeba, neurja z močnim vetrom in točo, močno in
oblino deževje) mogoče pridobiti pomoč države v obliki subvencioniranja
zavarovalne premije.
S predlagano spremembo zakona se lahko dodeli pomoč po
pravilih »de minimis« tudi za tista kmetijska gospodarstva, katerih kmetijski
pridelki na GERK in osnovna sredstva v primarni kmetijski proizvodnji, so
poškodovani 100 % ter materialna škoda na teh GERK.
Predlog zakona omogoča, da se za odpravo posledic naravnih
nesreč sredstva za odpravo posledic škode v gospodarstvu, kadar gre za upravičence
iz 44.e člena ZOPNN, lahko namenijo v nepovratni (subvencije) ali povratni
obliki (posojila, garancije) tako v obliki posojilnih skladov ali v obliki
jamstvenih shem. Ukrepi finančnega inženiringa se bodo tako poleg običajnih za
spodbujanje tehnološko razvojnih projektov lahko izvajali tudi za odpravo
posledic naravnih nesreč. Za pomoč gospodarstvu ob naravni nesreči lahko Vlada
skupaj s finančno institucijo oblikuje posojilni sklad ali garancijsko shemo za
financiranje tistih investicij v osnovna oziroma obratna sredstva, ki so
namenjena odpravi posledic naravnih nesreč.
Predlog zakona predvideva veljavnost zakona tudi za primere
odprave posledic naravnih nesreč, ki so že nastale v letu 2023, in dodatne
nujne interventne ukrepe za odpravo posledic poplav v avgustu 2023, ki se
nanašajo na pomoč gospodarstvu, zaposlenim in samozaposlenim, kot npr.
povračilo nadomestila plače delavcem na začasnem čakanju na delo in zaradi
odsotnosti iz razloga višje sile, moratorij na odplačevanje kreditov javnih skladov
in izredni dopust za prostovoljce.
Zaradi navedenega Državni zbor ugotavlja, da se ZOPNN-F
nanaša na vsebino, glede katere v skladu s prvo alinejo drugega odstavka
90. člena Ustave razpis zakonodajnega referenduma ni dopusten, ker zadevni
zakon predstavlja zakon o nujnih ukrepih za zagotovitev odprave posledic
naravnih nesreč v smislu prve alineje drugega odstavka 90. člena Ustave.
Št. 212-07/23-12/37
Ljubljana, dne 10. avgusta 2023
EPA 954-IX
Državni zbor
Republike Slovenije
mag. Urška Klakočar Zupančič
predsednica