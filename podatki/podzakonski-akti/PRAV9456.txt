1. člen
Ta pravilnik določa merila za določitev višine mesečne
nagrade (v nadaljnjem besedilu: nagrada) za delo zastopnika pacientovih pravic
(v nadaljnjem besedilu: zastopnik) in dejanskih stroškov, do povračila katerih
je upravičen pri svojem delu.
2. člen
(1) Nagrada pripada zastopniku za opravljeno delo, ki ga
opravi: 
-       
v okviru uradnih ur, ki jih opravi v prostorih, kjer deluje; 
-       
izven uradnih ur, ki jih opravi v prostorih, kjer deluje oziroma na
terenu (pri izvajalcih zdravstvenih storitev, Komisiji Republike Slovenije za
varstvo pacientovih pravic itd.). 
(2) Zastopnik določi skupno število uradnih ur tedensko glede
na potrebe prebivalcev in po predhodni odobritvi ministrstva, pristojnega za
zdravje (v nadaljnjem besedilu: ministrstvo), vendar ne manj kot 12 ur.
3. člen
(1) Višina nagrade se določi glede na število opravljenih ur,
določenih v prvem odstavku prejšnjega člena. 
(2) Nagrada za vsako opravljeno uro je urna postavka,
izračunana iz osnovne plače, določene za 40. plačni razred v skladu s predpisi,
ki urejajo plače v javnem sektorju, ob upoštevanju mesečne povprečne 174 urne
delovne obveznosti za opravljeno delo.
4. člen
(1) Zastopnik je upravičen do povračil neto zneskov
naslednjih dejanskih stroškov: 
-       
prevoznih stroškov na delo in z dela in 
-       
prevoznih stroškov za opravljanje dela na terenu. 
(2) Povračilo stroškov prevoza na delo in z dela zastopnikov
ureja Uredba o povračilu stroškov prevoza na delo in z dela javnim uslužbencem
in funkcionarjem v državnih organih (Uradni list RS, št. 95/06 in 16/07; v
nadaljnjem besedilu: uredba). Zastopnik, ki uveljavlja pravico do povračila
stroškov prevoza, mora izpolniti Izjavo za uveljavljanje pravice do povračila
stroškov prevoza na delo, ki je priloga uredbe. 
(3) Prevozne stroške za opravljanje dela zastopnikov na
terenu, se obračuna v skladu z 11. členom Uredbe o sejninah in povračilih
stroškov v javnih skladih, javnih agencijah, javnih zavodih in javnih
gospodarskih zavodih (Uradni list RS, št. 16/09).
5. člen
Zastopnik mora vsak mesec najpozneje do 5. v mesecu za
pretekli koledarski mesec predložiti ministrstvu mesečno evidenco, ki vsebuje
podatke, določene v prvem odstavku 80. člena Zakona o pacientovih pravicah
(Uradni list RS, št. 15/08), skupaj z zahtevkom za izplačilo nagrade in za
povračilo dejanskih stroškov na obrazcu, ki je sestavni del tega pravilnika,
ter izpolnjeno Izjavo za uveljavljanje pravice do povračila stroškov prevoza na
delo iz drugega odstavka 4. člena tega pravilnika.
6. člen
Z dnem uveljavitve tega pravilnika preneha veljati Pravilnik
o določitvi meril za določitev višine nagrade za delo zastopnika pacientovih
pravic (Uradni list RS, št. 77/08).
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-6/2009
Ljubljana, dne 23. marca 2009
EVA 2008-2711-0162
Borut Miklavčič l.r. 
Minister 
za zdravje

Zahtevek
za izplačilo nagrade in za povračilo dejanskih stroškov
Evidenca
prisotnosti
Mesečna
evidenca