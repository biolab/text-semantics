I. NAMEN VARSTVA
1. člen
(1) Z namenom, da se zavaruje območje
naravne vrednote Sečoveljskih solin in ohrani biotska raznovrstnost, se to
območje določi za Krajinski park Sečoveljske soline. 
(2) Krajinski park Sečoveljskih solin (v
nadaljnjem besedilu: park) je območje habitatov redkih, ogroženih in značilnih
rastlinskih in živalskih vrst, kjer je zaradi dolgotrajnega delovanja človeka
nastal tipičen solinski ekosistem. 
(3) Namen zavarovanja in ohranitve iz
prvega odstavka tega člena se zagotavlja z izvajanjem varstvenih režimov in
pravil ravnanja v parku.
II. OBMOČJE PARKA
2. člen
(1) Meja parka je določena na državni
topografski karti v merilu 1 : 5000.
(2) Park je razdeljen na tri varstvena
območja, in sicer na prvo, drugo in tretje varstveno območje, katerih meje so
določene na karti iz prejšnjega odstavka.
(3) Karta iz prvega odstavka tega člena se
hrani kot podatek o zavarovanih območjih v registru naravnih vrednot pri
ministrstvu, pristojnem za ohranjanje narave.
(4) Meja parka iz prvega odstavka tega
člena in meje varstvenih območij iz drugega odstavka tega člena so informativno
prikazane na publikacijski karti v merilu 1 : 20 000, ki je kot priloga
sestavni del te uredbe.
III. VARSTVENI REŽIMI IN PRAVILA RAVNANJA
Varstveni režimi
3. člen
V parku je prepovedano izvajati posege,
opravljati dejavnosti ali ravnati na način, ki bi lahko škodljivo vplival na
naravne vrednote in biotsko raznovrstnost v parku in spreminjal ali ogrožal
njegovo ekološko, biotsko ali krajinsko vrednost, zlasti pa: 
1.    
spreminjati vodni režim, razen zaradi varstva naravnih vrednot in
ohranjanja biotske raznovrstnosti, ekoloških ali drugih opravičljivih razlogov
iz 8. in 9. člena te uredbe; 
2.    
poslabševati kakovost vode in tal; 
3.    
izpuščati ali odvajati tehnološke ali komunalne odpadne vode, tekoče
odpadke ali druge škodljive tekoče snovi; 
4.    
odlagati ali odmetavati odpadke; 
5.    
vznemirjati, ubijati ali odvzemati živali prosto živečih vrst in
njihovih razvojnih oblik iz narave, razen zaradi varstva naravnih vrednot in
ohranjanja biotske raznovrstnosti, ekoloških ali drugih opravičljivih razlogov;
6.    
uničevati ali poškodovati gnezdišča ali habitate, kjer se živali prosto
živečih vrst zadržujejo, hranijo ali razmnožujejo; 
7.    
spreminjati naravno vegetacijo; 
8.    
lov in športni ribolov; 
9.    
vnašati rastline ali živali tujerodnih vrst; 
10.  odkopavati
ali zasipavati zemljišča, razen zaradi varstva naravnih vrednot in ohranjanja
biotske raznovrstnosti, ekoloških ali drugih opravičljivih razlogov iz 8. in 9.
člena te uredbe; 
11.  postavljati
obore ali druge objekte za gojitev kopenskih živali; 
12.  prirejati
športne, kulturne in druge javne prireditve; 
13.  šotoriti
ali kuriti; 
14.  snemati
avdio – video posnetke, razen v soglasju z upravljavcem parka; 
15.  uporabljati
agrokemična sredstva za gojenje in varstvo rastlin; 
16.  izvajati
vojaške aktivnosti.
4. člen
(1) V prvem območju parka je poleg
prepovedi iz prejšnjega člena prepovedano tudi: 
1.    
posegati v obrežno vegetacijo; 
2.    
nabirati, izkopavati, požigati, poškodovati ali lomiti prosto rastoče
rastline ali uničevati vegetacijske formacije; 
3.    
umetno osvetljevati živali, njihova gnezdišča, bivališča in zavetišča; 
4.    
raziskovati in odnašati raziskovalni material iz narave, razen zaradi
varstva naravnih vrednot in ohranjanja biotske raznovrstnosti, ekoloških ali
drugih opravičljivih razlogov iz 8. in 9. člena te uredbe; 
5.    
povzročati hrup, eksplozije ali vibracije; 
6.    
spreminjati oblikovitost ali sestavo površja; 
7.    
odvzemati naplavine; 
8.    
opravljati gospodarsko rabo naravnih virov, razen solinarstva, ki se
izvaja na tradicionalni način (v nadaljnjem besedilu: tradicionalno
solinarstvo); 
9.    
izvajati ribolov in ribogojne ukrepe ter gojiti morske živali
(marikultura); 
10.  graditi
nove objekte; 
11.  obnavljati
objekte, namenjene prebivanju, lovu, ribolovu, turizmu, rekreaciji ali športu; 
12.  leteti
z zrakoplovi pod 300 m, razen pri vzletanju in pristajanju; 
13.  uporabljati
in ustavljati oziroma sidrati kakršnokoli vozilo ali plovilo; 
14.  zadrževati
se v nasprotju s predpisanimi pogoji obiskovanja in zadrževanja; 
15.  izvajati
vodne in druge športe in športno rekreativne dejavnosti. 
(2) V času gnezdenja so na območju izven
parka, ki neposredno meji na prvo območje parka, prepovedani vsi posegi in
ravnanja, ki bi lahko negativno vplivali na vzrejo mladičev, kot so letalski
mitingi, motorne dirke ali druge podobne prireditve.
5. člen
(1) V drugem območju parka je poleg
prepovedi iz 3. člena te uredbe prepovedano še: 
1.    
uničevati, poškodovati ali odnašati mikrobno odejo, ki prekriva dno
solinarskih bazenov in objekte in naprave, namenjene izvajanju tradicionalnega
solinarstva (v nadaljnjem besedilu: solinarska infrastruktura); 
2.    
povzročati eksplozije in vibracije, razen zaradi obnove in vzdrževanja
infrastrukturnih in drugih objektov, namenjenih izvajanju tradicionalnega
solinarstva ali namenjenih varovanju naravnih vrednot; 
3.    
uporabljati motorna plovila v Jernejskem potoku gorvodno od parcele št.
7680, k.o. Portorož, in v Drnici gorvodno od parcele št. 3453/1 (vrtljivi
most), k.o. Sečovlje, razen v primerih, določenih s predpisom iz 16. člena te
uredbe; 
4.    
izvajati množične turistične, rekreativne in športne dejavnosti. 
(2) V drugem območju parka je dovoljeno
uporabljati vozila in plovila v skladu s pogoji, določenimi z načrtom
upravljanja parka.
6. člen
V tretjem območju parka je poleg prepovedi
iz 3. člena te uredbe prepovedano: 
1.    
izvajati dejavnosti in posege, ki bi lahko poslabšali hidrološke in
ekološke razmere v prvem in drugem območju parka; 
2.    
izvajati v času gnezdenja vse posege in dejavnosti; 
3.    
graditi nove objekte.
7. člen
(1) Ne glede na prepovedi iz 3. do 6. člena
te uredbe lahko upravljavec parka, razen na območju gnezdišč v času gnezdenja: 
1.    
uporablja naprave, vozila in plovila, potrebna za upravljanje, nadzor in
spremljanje stanja v parku; 
2.    
gradi, obnavlja ali vzdržuje objekte in naprave, namenjene varovanju in
predstavitvi naravnih vrednot, ohranjanju biotske raznovrstnosti in obisku
parka (v nadaljnjem besedilu: infrastruktura v parku). 
(2) Ne glede na prepovedi iz 3. do 6. člena
te uredbe se v parku lahko izvajajo dela za izvedbo posameznih naravovarstvenih
nalog v skladu s terminskim planom iz letnega načrta upravljanja parka.
8. člen
(1) Ne glede na prepovedi iz 3. do 6. člena
te uredbe se lahko v parku opravljajo dejavnosti obvezne republiške gospodarske
javne službe na področju vodnega gospodarstva, ki se nanašajo na vzdrževanje
naravnih vodotokov in drugih naravnih zbiralnikov vode ter vodnogospodarskih
objektov in naprav v splošni rabi, skladno s predpisom, ki ureja način
opravljanja te javne službe. Za vodnogospodarske objekte in naprave v splošni
rabi se štejejo tisti objekti in naprave, ki so kot taki opredeljeni v katastru
voda skladno z zakonom. 
(2) Naloge gospodarske javne službe iz
prejšnjega odstavka se opredelijo v programu za njihovo izvedbo, ki je sestavni
del načrta upravljanja parka, in se izvajajo v skladu s 14. členom te uredbe in
terminskim planom iz letnega načrta upravljanja parka.
9. člen
(1) Ne glede na prepovedi iz 3. in 4. člena
te uredbe, vendar tako, da ne ogrozijo naravnih vrednot in biotske
raznovrstnosti v parku, se lahko na območju Muzeja solinarstva opravljajo dela
za izvajanje dejavnosti javne službe s področja varstva premične kulturne
dediščine, ki se nanašajo na: 
-    
ureditev, vzdrževanje in obnovo objektov in solnih polj, namenjenih tej
dejavnosti, 
-    
obnovo vodnega sistema za delovanje solnih polj iz prejšnje alinee, in 
-    
predstavitev izvajanja načinov solinarstva po srednjeveških postopkih. 
(2) Naloge javne službe iz prejšnjega
odstavka se opredelijo v programu za njihovo izvedbo, ki je sestavni del načrta
upravljanja parka, in se izvajajo v skladu s 14. členom te uredbe in terminskim
planom iz letnega načrta upravljanja parka. 
(3) Območje Muzeja solinarstva iz prvega
odstavka tega člena je določeno z aktom o razglasitvi Muzeja solinarstva za
kulturni spomenik državnega pomena.
Pravila ravnanja
10. člen
Zaradi varstva naravnih vrednot in
ohranjanja biotske raznovrstnosti v parku se izvajajo te naravovarstvene
naloge: 
-    
vzdrževanje vodnega režima, s katerim se ohranja raznolikost habitatov
rastlinskih in živalskih vrst, značilnih za slana, brakična ali sladka obalna
mokrišča, ki se ne izvaja v skladu z 8. in 9. členom te uredbe, 
-    
zagotavljanje take rabe zemljišč in opravljanja dejavnosti v parku, ki
ohranja naravne vrednote in biotsko raznovrstnost iz prejšnje alinee, 
-    
obnova in vzdrževanje infrastrukture v parku na način, ki varuje naravne
vrednote in ohranja biotsko raznovrstnost iz prve alinee tega člena, in 
-    
druge naloge, ki varujejo naravne vrednote in ohranjajo biotsko
raznovrstnost iz prve alinee tega člena in so v skladu z načrtom upravljanja.
11. člen
(1) V parku se glede na posamezno varstveno
območje lahko opravljajo naslednje dejavnosti oziroma izvaja tako rabo: 
1.    
prvo območje je območje s primarno varstveno namembnostjo, kjer ni
dovoljeno opravljati gospodarskih dejavnosti; 
2.    
drugo območje je območje, kjer je zaradi varstva naravnih vrednot
obvezno izvajanje solinarstva na tradicionalen način, druge dejavnosti pa se
opravljajo le, če ne ovirajo varstva naravnih vrednot v parku oziroma
dejavnosti tradicionalnega solinarstva; 
3.    
tretje območje je območje, kjer se poleg varstva naravnih vrednot
štejejo za prednostne tudi tradicionalni načini rabe in opravljanja dejavnosti,
če se opravljajo v obsegu in na način, ki ne ogroža naravnega ravnovesja v
parku. 
(2) V parku je prepovedano spreminjati
namembnosti zemljišč v stavbna, razen zaradi ureditve obiska parka.
12. člen
(1) Vsi posegi v prostor ali v naravo na
območju izven parka, kjer se pričakujejo vplivi na park in se stalno spremlja
stanje narave in naravnih pojavov, in ki lahko spreminjajo vodni režim ali
kakovost voda, ki se izlivajo v park, morajo biti izvedeni tako, da se ne
poslabša obstoječa kakovost voda v parku. 
(2) Kadar je za posege iz prejšnjega
odstavka predpisana presoja vplivov na okolje, se upoštevajo podatki in
izsledki spremljanja stanja ohranjenosti narave v parku in na zunanjih mejah
parka, v območju, kjer se pričakujejo vplivi na park, pa se upoštevajo podatki
monitoringa stanja okolja skladno s predpisi, ki urejajo varstvo okolja.
13. člen
(1) Izvajalec solinarstva, ki se izvaja na
tradicionalen način, mora za to dejavnost pridobiti koncesijo za rabo naravne
vrednote skladno z zakonom, ki ureja ohranjanje narave. 
(2) Koncesijo iz prejšnjega odstavka podeli
Vlada Republike Slovenije (v nadaljnjem besedilu: vlada).
14. člen
(1) Vsak poseg, dejavnost ali ravnanje v
parku je treba izvajati v obsegu in na način, ki najmanj ogroža naravno
ravnovesje in stanje naravnih vrednot v parku. 
(2) Vsak poseg v parku je treba predhodno
prijaviti upravljavcu parka. 
(3) Pri pripravi programov za izvedbo in
pri izvedbi dejavnosti iz 8. in 9. člena te uredbe je treba upoštevati
izvajanje naravovarstvenih nalog, določenih z zakonom in to uredbo in jih
uskladiti z ukrepi za preprečevanje škodljivih vplivov v parku ter varstvenimi
usmeritvami za trajnostni razvoj dejavnosti kot sestavinami načrta upravljanja
parka.
15. člen
(1) Varstveni režimi in pravila ravnanja po
tej uredbi se upoštevajo v postopku izdaje dovoljenja za poseg v prostor kot
usmeritve, izhodišča in pogoji za ohranjanje biotske raznovrstnosti in varstvo
naravnih vrednot v parku in se določijo v skladu z načrtom upravljanja parka v
naravovarstvenih smernicah za park. 
(2) Posegi v prostor v parku se štejejo za
take posege, ki ogrožajo biotsko raznovrstnost, naravno vrednoto ali zavarovano
območje, in je zanje treba pridobiti naravovarstveno soglasje.
16. člen
Minister predpiše podrobnejše pogoje
obiskovanja in zadrževanja v parku.
IV. UPRAVLJANJE
17. člen
(1) Upravljanje parka se izvaja na podlagi
koncesije za upravljanje parka. 
(2) Koncesijo iz prejšnjega odstavka podeli
vlada pravni ali fizični osebi, ki izpolnjuje pogoje za upravljanje parka,
določene z zakonom, to uredbo in koncesijskim aktom. 
(3) Pravna ali fizična oseba mora za
upravljanje parka izpolnjevati po tej uredbi naslednje pogoje: 
1.    
da je ustanovljena po pravilih pravnega reda Republike Slovenije oziroma
je državljan Republike Slovenije in 
2.    
druge pogoje, določene s koncesijskim aktom.
18. člen
(1) Vlada mora pred podelitvijo koncesije
iz prejšnjega člena predložiti lokalni skupnosti, ki je na območju parka, v
mnenje predlog akta o izboru koncesionarja za upravljanje parka. 
(2) Lokalna skupnost iz prejšnjega odstavka
sodeluje pri upravljanju parka skladno z zakonom, ki ureja ohranjanje narave.
19. člen
(1) Koncesionar za upravljanje parka (v
nadaljnjem besedilu: upravljavec parka) upravlja park na podlagi načrta
upravljanja parka in letnega načrta upravljanja parka. 
(2) Vlada sprejme načrt upravljanja parka
kot programski akt na predlog upravljavca parka. V postopku sprejemanja načrta
upravljanja parka mora vlada poslati osnutek načrta upravljanja parka v mnenje
lokalni skupnosti iz prejšnjega člena. 
(3) Upravljavec parka mora vsakih pet let
poročati vladi o izvajanju načrta upravljanja parka. 
(4) Upravljavec parka lahko na podlagi
podatkov iz poročila o izvajanju načrta upravljanja parka predlaga vladi
njegove spremembe ali dopolnitve. 
(5) Upravljavec parka seznani lokalno
skupnost iz 18. člena te uredbe s poročilom iz tretjega odstavka tega člena in
z njegovimi spremembami ali dopolnitvami.
20. člen
V načrtu upravljanja parka se podrobneje
določi: 
-    
program opravljanja dejavnosti in izvajanja rabe, ki so v skladu z 11.
členom te uredbe; 
-    
program obnove in vzdrževanja infrastrukturnih objektov v parku glede na
njihovo namembnost; 
-    
uskladitev programov gospodarjenja in upravljanja v varstvenih območjih;
-    
operativne kratkoročne in srednjeročne cilje upravljanja parka; 
-    
območje, kjer se pričakujejo vplivi na park in se stalno spremlja stanje
narave in naravnih pojavov; 
-    
raziskovalni program in program monitoringa; 
-    
pogoje za uporabo vozil in plovil v drugem območju parka; 
-    
prostorska umestitev varstvenih in razvojnih vsebin v kartografski
obliki; 
-    
oblika poročila o izvajanju načrta upravljanja parka iz prejšnjega
člena; 
-    
program izvajanja neposrednega nadzora.
21. člen
(1) (prenehal
veljati).
(2) Z letnim načrtom upravljanja parka se
podrobneje določi terminski plan izvedbe del in nalog iz načrta upravljanja
parka tako, da se za posamezno vrsto teh del in nalog upošteva najugodnejše
obdobje glede na pričakovano stanje v parku ter finančne vire za izvedbo del in
nalog v parku. 
(3) Strokovno pomoč pri pripravi letnega
načrta upravljanja parka zagotavlja zavod za ohranjanje narave (v nadaljnjem
besedilu: zavod). 
(4) (prenehal
veljati).
22. člen
(1) Upravljavec opravlja kot javno službo
naloge, ki se nanašajo na upravljanje z zemljišči v lasti države, razen
zemljišč, ki se nahajajo na območju Muzeja solinarstva, kot je določeno z aktom
iz tretjega odstavka 9. člena te uredbe. 
(2) Podrobnejše naloge glede obsega
upravljanja z zemljišči v lasti države se določijo v aktu o podelitvi koncesije
za upravljanje parka. 
(3) Upravljavci zemljišč, ki so v lasti
države na območju parka, uredijo dokumentacijo v zvezi s prenosom upravljanja z
zemljišči v treh mesecih po podelitvi koncesije.
V. FINANCIRANJE
23. člen
(1) Finančni viri za izvajanje zavarovanja
naravnih vrednot v parku in razvoj lokalnega prebivalstva so: 
1.    
državni proračun, 
2.    
prihodki od prodaje blaga in storitev upravljavca parka v tistem delu
njegove dejavnosti, ki jo izvaja kot javno službo, 
3.    
vstopnine, 
4.    
donacije in dotacije, 
5.    
drugi viri. 
(2) Vstopnine se določijo v skladu z
zakonom, ki ureja ohranjanje narave.
24. člen
(1) Z načrtom upravljanja parka se določi
merila, kriterije in finančne vire iz prejšnjega člena za ohranjanje parka. 
(2) V letnem načrtu upravljanja parka se
določijo finančna sredstva, ki so potrebna za ohranjanje parka.
VI. NADZOR
25. člen
Inšpekcijski nadzor nad izvajanjem te
uredbe opravljajo inšpektorji, pristojni za ohranjanje narave, na območju
Muzeja solinarstva, kot je določeno z aktom iz tretjega odstavka 9. člena te
uredbe, pa tudi inšpektorji, pristojni za varstvo kulturne dediščine.
26. člen
Neposredni nadzor v parku zagotavlja
upravljavec parka na podlagi zakona o ohranjanju narave.

Priloga:
Publikacijska karta območja parka in meje varstvenih območij 

Uredba o Krajinskem parku Sečoveljske soline
(Uradni list RS, št. 29/01) vsebuje naslednje prehodne in
končne določbe:
»VII. PREHODNE IN KONČNE DOLOČBE
27. člen
Z dnem uveljavitve te uredbe se preneha
uporabljati občinski odlok o razglasitvi Krajinskega parka Sečoveljske soline
(Uradne objave občin Ilirska Bistrica, Izola, Koper, Piran, Postojna in Sežana,
št. 5/90).
28. člen
Ta uredba začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
ohranjanju narave - ZON-C (Uradni list RS, št. 46/14) vsebuje naslednjo končno določbo:
»47. člen
Ta zakon začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o Krajinskem parku
Sečoveljske soline (Uradni list RS, št. 48/18) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Karta iz tretjega odstavka spremenjenega 2.
člena uredbe se začne hraniti kot podatek o zavarovanih območjih v registru
naravnih vrednot v 15 dneh od uveljavitve te uredbe.
4. člen
Ta uredba začne veljati naslednji dan po
objavi v Uradnem listu Republike Slovenije.«.