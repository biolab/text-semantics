1. člen
Ta pravilnik določa postopek in obrazec vloge za pridobitev
in podaljšanje dovoljenja za opravljanje strateške dejavnosti.
2. člen
Zavezanci morajo pred začetkom opravljanja strateške
dejavnosti pridobiti dovoljenje za opravljanje strateške dejavnosti, kadar to
določa Uredba o določitvi seznama strateškega blaga in pripadajočih nadzornih
režimih (Uradni list RS, št. 4/11; v nadaljnjem besedilu: uredba). 
Pred izdajo dovoljenja za opravljanje strateške dejavnosti
oziroma pred njegovim podaljšanjem pristojni organ preveri izpolnjevanje
pogojev za opravljanje strateških dejavnosti, ter, kadar tako določa uredba,
pridobi mnenje Komisije za strateško blago. 
Dovoljenje za opravljanje strateške dejavnosti se izda za
omejeno časovno obdobje, in sicer največ za pet let. Dovoljenje za opravljanje
strateške dejavnosti se na predlog zavezanca lahko podaljša, če zavezanec
zaprosi za podaljšanje vsaj 90 dni pred potekom njegove veljavnosti. 
Zavezanci morajo vsako spremembo podatkov iz obrazca vloge
sporočiti pristojnemu organu najpozneje v petnajstih dneh po nastanku take
spremembe.
3. člen
Obrazec vloge za pridobitev in podaljšanje dovoljenja za
opravljanje strateške dejavnosti je priloga tega pravilnika.
4. člen
Z dnem uveljavitve tega pravilnika preneha veljati Pravilnik
o postopku in obrazcu vloge za priglasitev strateške dejavnosti ter vloge za
pridobitev in podaljšanje dovoljenja za opravljanje strateške dejavnosti
(Uradni list RS, št. 62/07).
5. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-38/2011
Ljubljana, dne 5. maja 2011
EVA 2011-2711-0014
Dorijan Marušič l.r. 
Minister 
za zdravje

Priloga:
Vloga za pridobitev in podaljšanje dovoljenja za opravljanje strateške
dejavnosti