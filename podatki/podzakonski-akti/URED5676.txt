1. člen
(vsebina)
(1) Ta uredba določa obliko in način izvajanja javne službe
upravljanja in vzdrževanja hidromelioracijskih sistemov (v nadaljnjem besedilu:
javna služba), organizacijo in območje javne službe, pogoje, ki jih mora
izpolnjevati izvajalec javne službe (v nadaljnjem besedilu: izvajalec),
obveznosti izvajalca, program in letni program javne službe, financiranje ter
način poročanja in nadzor nad izvajanjem nalog javne službe. 
(2) Ta uredba se ne nanaša na vodno infrastrukturo in vodna
zemljišča, katerih vzdrževanje se opravlja po posebnih predpisih o gospodarskih
javnih službah na področju urejanja voda.
2. člen
(uporaba)
Ta uredba se ne uporablja za upravljanje in vzdrževanje
velikih namakalnih sistemov, financiranih iz Evropskega kmetijskega sklada za
razvoj podeželja (EKSRP).
3. člen
(pomen izrazov)
Izrazi v tej uredbi imajo naslednji pomen: 
-       
hidromelioracijski sistemi po tej uredbi so osuševalni sistemi in veliki
namakalni sistemi do terciarnega omrežja (v nadaljnjem besedilu:
hidromelioracijski sistemi); 
-       
podizvajalec je oseba, ki za izvajalca opravi določena dela vzdrževanja;
-       
sodelovanje z melioracijsko skupnostjo pomeni sodelovanje z njihovim
predstavnikom.
4. člen
(naloge upravljanja)
(1) Naloge upravljanja hidromelioracijskih sistemov mora
izvajalec opravljati tako, da je zagotovljeno nemoteno delovanje
hidromelioracijskih sistemov, da se ohrani javni namen delovanja teh sistemov
ter da se zagotovi njihova uporaba in vzdrževanje v skladu s predpisi, ki
urejajo kmetijska zemljišča. 
(2) Upravljanje obsega naslednje naloge: 
-       
načrtovanje in izvajanje upravljanja; 
-       
priprava letnega programa upravljanja in vzdrževanja za celotno območje
iz 5. člena te uredbe; 
-       
urejanje financiranja oziroma pokrivanja stroškov, nastalih kot
posledica rednega delovanja velikih namakalnih sistemov (stroški elektrike,
vode, zavarovanja itd.); 
-       
priprava letnih poročil za Ministrstvo za kmetijstvo in okolje (v
nadaljnjem besedilu: ministrstvo);
-       
strokovna pomoč pri ustanovitvi melioracijskih skupnosti pri novih
hidromelioracijskih sistemih ter pri ponovni vzpostavitvi delovanja
melioracijskih skupnosti na že obstoječih hidromelioracijskih sistemih; 
-       
sodelovanje z melioracijsko skupnostjo in drugimi organizacijami,
vključno s pripravo podatkov za odmero višine nadomestila za kritje stroškov za
vzdrževalna dela na skupnih objektih in napravah na melioracijskih območjih; 
-       
zagotovitev vpogleda melioracijskim skupnostim in lastnikom zemljišč na
melioracijskem območju v vso dokumentacijo o delih na hidromelioracijskih
sistemih;
-       
nadzor nad delovanjem hidromelioracijskih sistemov ter strokovni nadzor
pri izvedbi letnih vzdrževalnih del za te sisteme; 
-       
sporočanje sprememb podatkov v evidenco melioracijskih sistemov in
naprav; 
-       
strokovna pomoč pri načrtovanju novih hidromelioracijskih sistemov in
pri posodobitvah hidromelioracijskih sistemov; 
-       
organizacija in zagotavljanje vzdrževanja transformatorskih postaj in
visokonapetostnih vodov po pooblaščenih izvajalcih vzdrževanja teh naprav; 
-       
priprava in izvedba postopkov za izbiro podizvajalca vzdrževalnih del; 
-       
strokovna pomoč pri reševanju pritožb na odmero višine nadomestila za
kritje stroškov za vzdrževalna dela na skupnih objektih in napravah na
melioracijskih območjih; 
-       
podajanje potrebnih strokovnih pojasnil ministrstvu s področja
hidromelioracijskih sistemov; 
-       
izvajanje vloge soglasodajalca v postopkih poseganja v prostor na
območjih izgrajenih hidromelioracijskih sistemov; 
-       
sodelovanje s podizvajalci; 
-       
sodelovanje z izvajalci javne službe na podlagi predpisov o vodah; 
-       
sodelovanje z lastniki ali zakupniki kmetijskih zemljišč na melioriranih
zemljiščih in imetniki vodnih pravic in 
-       
druge naloge na področju upravljanja hidromelioracijskih sistemov. 
(3) Izvajalec izvaja naloge iz prvega odstavka tega člena na
podlagi programa javne službe in potrjenega letnega programa upravljanja.
5. člen
(naloge vzdrževanja)
(1) Naloge vzdrževanja se morajo izvajati tako, da se objekti
in naprave ohranjajo v dobrem stanju in da se zagotavlja njihovo nemoteno
delovanje v skladu z njihovo namembnostjo. 
(2) Naloge vzdrževanja hidromelioracijskih sistemov so: 
a)    
naloge rednega vzdrževanja osuševalnih sistemov: 
- 
košnja ali mulčenje trave na brežinah jarkov;
- 
posek zarasti na brežinah jarkov (grmovje, drevesa s premerom debel do
20 cm); 
- 
čiščenje cevnih prepustov z odvozom materiala na deponijo; 
- 
ročno čiščenje brežin jarka ob izlivki in čiščenje izlivke; 
- 
izravnava mikro depresij delno z dovozom materiala, delno pa s
površinskim planiranjem; 
- 
zamenjava poškodovanih izlivk; 
- 
izpiranje drenaž; 
- 
čiščenje hidromelioracijskih jarkov (zakoličba in določitev nivelete
jarkov, strojni izkop, odvoz v mikrodepresije na melioracijskem območju); 
- 
podrahljanje ali krtičenje površin; 
- 
druge naloge, ki jih lahko predlaga melioracijska skupnost ali lastniki
zemljišč na melioracijskem območju (na primer popravilo poljskih poti);
b)    
naloge rednega vzdrževanja namakalnih sistemov: 
- 
košnja ali mulčenje trave na brežinah jarkov;
- 
pregledi in redno vzdrževanje črpališč in drugih objektov, namenjenih za
odvzem in dovod vode do črpališča; 
- 
pregledi in zagotavljanje rednega delovanja vozlišč, odvzemnih jaškov,
blatnikov in zračnikov; 
- 
pregledi zasunov in hidrantov; 
- 
sanacija pokrovov; 
- 
vzdrževanje cevovodov – odprtih (mostovi); 
- 
polnjenje in odzračevanje cevovodov; 
- 
praznjenje namakalnih sistemov in konzerviranje črpališč; 
- 
odstranjevanje mulja iz usedalnikov in filtrov; 
- 
meritve katodne zaščite; 
- 
vzdrževanje električne opreme črpališč; 
- 
zimska zaščita črpalk in elektro omar in 
- 
druge naloge, ki jih lahko predlaga melioracijska skupnost ali lastniki
zemljišč na melioracijskem območju (na primer popravilo poljskih poti);
c)    
izvedba del v okviru investicijskega vzdrževanja hidromelioracijskih
sistemov in 
d)    
druge naloge in vzdrževalna dela, ki so potrebna za nemoteno delovanje
hidromelioracijskih sistemov v okviru rednega vzdrževanja. 
(3) Izvajalec izvaja naloge iz prvega odstavka tega člena na
podlagi programa javne službe in potrjenega letnega programa vzdrževanja.
6. člen
(območje izvajanja javne službe)
Javna služba se opravlja na območju Republike Slovenije.
7. člen
(oblika izvajanja javne službe)
(1) Izvajalec javne službe po tej uredbi je javni zavod Sklad
kmetijskih zemljišč in gozdov Republike Slovenije. 
(2) Izvajalec pred začetkom opravljanja javne službe predloži
ministrstvu listine in druge dokaze, ki izkazujejo tehnično, strokovno,
organizacijsko in kadrovsko usposobljenost izvajalca za opravljanje nalog javne
službe po tej uredbi. 
(3) Šteje se, da je izvajalec usposobljen za opravljanje
nalog javne službe, če je usposobljen za opravljanje enakih ali podobnih nalog,
ki jih opravlja v okviru svoje redne dejavnosti, ali če za posamezna dela javne
službe sklene ustrezno pogodbo z drugim usposobljenim podizvajalcem, izbranim
po predpisih o javnem naročanju, ter izpolnjuje predpisane pogoje glede
prostorov, opremljenosti in kadrov. 
(4) Po preveritvi pogojev, ki izhajajo iz zakona, ki ureja
kmetijstvo, in pogojev, ki izhajajo iz te uredbe, minister za kmetijstvo,
gozdarstvo in prehrano (v nadaljnjem besedilu: minister) izda odločbo o
usposobljenosti izvajalca za izvajanje javne službe.
8. člen
(financiranje nalog javne službe)
(1) Naloge upravljanja hidromelioracijskih sistemov iz 4.
člena te uredbe se v skladu z zakonom, ki ureja kmetijstvo, financirajo iz
Proračuna Republike Slovenije, v skladu z razpoložljivimi sredstvi v posameznem
proračunskem letu. 
(2) Naloge vzdrževanja hidromelioracijskih sistemov iz 5.
člena te uredbe se financirajo v skladu z zakonom, ki ureja kmetijska
zemljišča, in zakonom, ki ureja kmetijstvo. Investicijsko vzdrževanje se
financira iz Proračuna Republike Slovenije v skladu z zagotovljenimi sredstvi
za ta namen v posameznem proračunskem letu. 
(3) Posamezna enostavna dela vzdrževanja hidromelioracijskih
sistemov (košnja trave, posek zarasti in popravilo obstoječih poljskih poti),
ki jih odobri izvajalec skupaj z melioracijsko skupnostjo, lahko izvajajo člani
melioracijske skupnosti sami. Strošek vzdrževanja iz prejšnjega odstavka se
zmanjša za vrednost odobrenih enostavnih del, ki jih izvajajo člani
melioracijske skupnosti. 
(4) Posamezna dela, ki so v korist delovanja javne službe,
lahko sofinancira tudi lokalna skupnost ali druga pravna ali fizična oseba. Ta
dela ne smejo biti financirana iz drugih virov, ki so določeni v zakonih iz
drugega odstavka tega člena in v Proračunu Republike Slovenije. 
(5) Izplačila za opravljene naloge iz 4. člena te uredbe se
izvajajo na podlagi poročil o opravljenem delu. Izplačila za opravljene naloge
vzdrževanja iz 5. člena te uredbe se izvajajo na podlagi potrjenih poročil in
gradbenih situacij s strani Inšpektorata Republike Slovenije za kmetijstvo in
okolje in izvajalca. 
(6) Sredstva, ki jih za izvajanje storitev javne službe
prejme izvajalec javne službe, ne smejo presegati sredstev, potrebnih za
pokrivanje stroškov, ki so nastali pri izvajanju storitev javne službe z
upoštevanjem vseh prihodkov iz izvajanja nalog javne službe. 
(7) V primeru ugotovljenih prekomerno izplačanih sredstev
mora izvajalec javne službe vrniti vsa prekomerno izplačana sredstva v
proračun.
9. člen
(pogodbena razmerja)
Za naloge vzdrževanja po tej uredbi sklenejo ministrstvo,
izvajalec in izbrani podizvajalec tristransko pogodbo, s katero uredijo
medsebojna razmerja glede obsega in izvedbe nalog vzdrževanja, pogojev ter
načina plačila za opravljene storitve.
10. člen
(obveznosti izvajalca)
Izvajalec ima naslednje obveznosti: 
-       
naloge javne službe mora opravljati v imenu in za račun Republike
Slovenije; 
-       
zagotavljati mora trajno in nepretrgano izvajanje storitev in nalog
javne službe; 
-       
zagotavljati mora dostopnosti storitve upravljanja pod enakimi pogoji
vsem lastnikom ali zakupnikom kmetijskih zemljišč, ki ležijo znotraj
hidromelioracijskih sistemov; 
-       
storitve mora izvajati po potrjenih programih; 
-       
zagotavljati mora varstvo osebnih in zaupnih podatkov v skladu s
predpisi; 
-       
izpolnjevati in upoštevati mora vse določbe veljavnih predpisov, ki
urejajo upravljanje in vzdrževanje hidromelioracijskih sistemov; 
-       
vsa dela mora izvesti strokovno, kakovostno in v skladu s predpisi,
tehničnimi normativi in standardi; 
-       
pri izvajanju javne službe upoštevati načrt upravljanja voda in
podeljene vodne pravice; 
-       
ministrstvu mora podajati potrebna strokovna pojasnila s področja
hidromelioracij; 
-       
ministrstvo mora pisno obveščati o morebitnem nastopu okoliščin, ki
utegnejo vplivati na vsebinsko, vrednostno in časovno izvršitev obveznosti; 
-       
zagotoviti mora posebno stroškovno mesto, pri čemer morajo biti za
opravljanje druge dejavnosti določeni parametri za razporejanje stroškov in
prihodkov na podlagi ključev za delitev sredstev po posameznih dejavnostih in 
-       
izvršuje druge obveznosti, določene z zakonom.
11. člen
(program javne službe)
Program javne službe je določen v prilogi, ki je sestavni del
te uredbe.
12. člen
(letni program upravljanja in letni programi vzdrževanja)
(1) Skladno s programom javne službe se obseg nalog javne
službe za posamezno leto določi z letnim programom upravljanja in letnimi
programi vzdrževanja, ki jih sprejme izvajalec javne službe in jih potrdi
minister. 
(2) Upravljanje in vzdrževanje se izvaja na podlagi potrjenih
programov iz prejšnjega odstavka. 
(3) Letni program upravljanja vsebuje: 
-       
program upravljanja namakalnih sistemov in program upravljanja
osuševalnih sistemov; 
-       
naloge upravljanja skupaj s predvidenim letnim obsegom dela; 
-       
obseg financiranja nalog upravljanja in 
-       
dinamiko izvajanja letnega programa upravljanja. 
(4) Letni programi vzdrževanja vsebujejo: 
-       
vrsto in obseg predvidenih vzdrževalnih del; 
-       
opredeljene cilje opravljanja vzdrževanja; 
-       
obseg in vire financiranja vzdrževanja in 
-       
dinamiko izvajanja letnega programa vzdrževanja. 
(5) Izvajalec sprejme letni program upravljanja do 1. marca
tekočega leta. Izvajalec sprejme letni program vzdrževanja do 1. junija
tekočega leta. 
13. člen
(priprava predloga o višini nadomestila)
(1) Izvajalec pripravi predlog o višini nadomestila za odmero
vzdrževanja in rednega delovanja hidromelioracijskih sistemov. 
(2) (črtan).
14. člen
(investicijsko vzdrževanje)
(1) Če se na hidromelioracijskem sistemu z rednimi
vzdrževalnimi deli ne more zagotoviti nemotenega delovanja sistema, se izvede
potrebno investicijsko vzdrževanje. 
(2) Izvajalec da pobudo ministrstvu, da skupaj pripravita
program investicijskega vzdrževanja, ki je sestavni del letnega programa
vzdrževanja in ga potrdi minister. 
(3) Po potrditvi letnega programa vzdrževanja izvede izvajalec
postopek investicijskega vzdrževanja.
15. člen
(spremembe obsega letnih programov upravljanja ali letnih
programov vzdrževanja)
(1) V posameznem letu se lahko zmanjša ali poveča obseg del
glede na dejansko višino razpoložljivih sredstev v posameznem letu za naloge
upravljanja, ki se financirajo neposredno iz Proračuna Republike Slovenije ali
iz zbranih sredstev za vzdrževanje hidromelioracijskih sistemov. 
(2) Na podlagi povečanja ali zmanjšanja obsega del iz
prejšnjega odstavka se po dogovoru med ministrstvom in izvajalcem spremeni
letni program upravljanja ali letni program vzdrževanja. 
(3) Če so posamezne naloge upravljanja ali vzdrževanja
opravljene v večjem obsegu od predvidenega v letnem programu upravljanja ali
vzdrževanja, se povečan obseg dela prizna le v primeru spremembe programa in v
okviru razpoložljivih sredstev.
16. člen
(poročila o izvajanju programov)
(1) Izvajalec mora voditi evidenco o opravljenih nalogah iz
letnega programa upravljanja in vzdrževanja. 
(2) Izvajalec mora do 1. marca tekočega leta, za preteklo
koledarsko leto, za območje, določeno v 5. členu te uredbe, poslati ministrstvu
letno poročilo o upravljanju in vzdrževanju, h kateremu je podala mnenje
melioracijska skupnost. 
(3) Letna poročila zajemajo vsebinska poročila in dokazila o
izpolnitvi prevzetih obveznosti glede: 
-       
ciljev nalog iz programa javne službe in letnega programa upravljanja in
vzdrževanja; 
-       
uresničitve obsega in vrednosti izvedenih nalog programa javne službe in
letnega programa upravljanja in vzdrževanja; 
-       
pregleda prilivov sredstev iz Proračuna Republike Slovenije in drugih
prihodkov; 
-       
obrazložitve posebnosti pri izvedbi obsega in vrednosti nalog letnega
programa upravljanja in vzdrževanja in 
-       
predlogov za nadaljnje delo pri delovanju hidromelioracijskih sistemov. 
(4) Letna poročila o upravljanju in vzdrževanju
hidromelioracijskih sistemov se objavijo na spletni strani ministrstva.
17. člen
(sodelovanje z melioracijskimi skupnostmi in lastniki
oziroma zakupniki zemljišč na melioracijskem območju)
(1) Izvajalec sodeluje z melioracijsko skupnostjo, če ta
obstaja. 
(2) Sodelovanje iz prejšnjega odstavka obsega: 
-       
seznanitev melioracijske skupnosti z osnutkom programa vzdrževanja ter
dajanje mnenj in predlogov melioracijske skupnosti izvajalcu k osnutku programa
vzdrževanja iz četrtega odstavka 12. člena te uredbe, 
-       
seznanitev melioracijske skupnosti s potrjenim letnim programom
vzdrževanja iz tretjega odstavka 5. člena te uredbe, 
-       
dajanje mnenj melioracijske skupnosti izvajalcu k poročilu o opravljenem
delu in gradbeni situaciji, 
-       
seznanitev melioracijske skupnosti s potrjenimi poročili o opravljenem
delu in gradbenimi situacijami iz petega odstavka 8. člena te uredbe in 
-       
dajanje mnenj melioracijske skupnosti na predlog višine nadomestila za
odmero iz prvega odstavka 13. člena te uredbe. 
(3) Če izvajalec na melioracijskem območju, na katerem so
bila opravljena vzdrževalna dela na podlagi programa vzdrževanja, ne izvede
oziroma neustrezno izvede vzdrževalna dela, melioracijska skupnost, lastniki
oziroma zakupniki zemljišč na tem melioracijskem območju o tem obvestijo
inšpekcijo, pristojno za kmetijstvo.
18. člen
(nadzor)
(1) Strokovni nadzor nad izvajanjem nalog javne službe izvaja
ministrstvo v skladu z zakonom, ki ureja kmetijstvo. 
(2) Inšpekcijski nadzor nad izvajanjem nalog javne službe
izvaja inšpekcija, pristojna za kmetijstvo. 
(3) Nadzor iz prvega odstavka tega člena zajema nadzor nad: 
-       
izpolnjevanjem kadrovskih, organizacijskih in tehničnih pogojev
izvajalca; 
-       
izvajanjem programa; 
-       
namensko porabo proračunskih sredstev. 
(4) Ob ugotovitvi nenamenske porabe sredstev proračuna mora
izvajalec ta sredstva vrniti v proračun skupaj z zakonitimi zamudnimi obrestmi.

Priloga:
Program javne službe upravljanja in vzdrževanja hidromelioracij za obdobje
2012-2017

Uredba o načinu izvajanja javne službe
upravljanja in vzdrževanja hidromelioracijskih sistemov (Uradni list RS, št. 95/11) vsebuje naslednji končni določbi:
»19. člen
(prenehanje veljavnosti)
Z dnem uveljavitve te uredbe preneha veljati Uredba o
izvajanju nalog na hidromelioracijskih sistemih (Uradni list RS, št. 108/05 in
45/08 – ZKme-1).
20. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah Uredbe o načinu izvajanja
javne službe upravljanja in vzdrževanja hidromelioracijskih sistemov (Uradni
list RS, št. 108/13) vsebuje naslednjo končno določbo:
»10. člen
Ta uredba začne veljati naslednji dan po objavi v Uradnem
listu Republike Slovenije.«.