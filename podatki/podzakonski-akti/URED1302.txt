1. člen
Ta uredba določa stopnje zmanjševanja
količine odpadkov iz proizvodnje titanovega dioksida, ki se odstranjujejo z
odvajanjem v vode, in mejne vrednosti emisije snovi v zrak iz objektov za
proizvodnjo titanovega dioksida in objektov za obdelavo odpadkov iz te
proizvodnje.
Za vprašanja o emisiji snovi v zrak iz
objektov iz prejšnjega odstavka, ki niso urejena s to uredbo, se uporablja
uredba o emisiji snovi v zrak iz nepremičnih virov onesnaževanja (Uradni list
RS, št. 73/94 in 68/96).
2. člen
Pojmi imajo po tej uredbi naslednji pomen:
1.    
Sulfatni postopek je postopek proizvodnje
titanovega dioksida, pri katerem iz titanovih spojin, ki jih ruda vsebuje, pri
reakciji z žveplovo kislino kot glavni produkt nastane titanov oksid sulfat, ki
hidrolizira v žveplovo kislino in titanov oksid hidrat, iz katerega s
kalcinacijo in mletjem nastane neobdelan pigmentni titanov dioksid.
2.    
Klorov postopek je postopek proizvodnje
titanovega dioksida, pri katerem iz titanovih spojin, ki jih ruda vsebuje, pri
reakciji s klorom ob prisotnosti koksa kot reducenta kot glavni produkt nastane
titanov tetraklorid, ki se pri visoki temperaturi oksidira do titanovega
dioksida.
3.    
Obstoječi objekt za proizvodnjo titanovega
dioksida ali za obdelavo odpadkov iz proizvodnje titanovega dioksida je objekt
za proizvodnjo titanovega dioksida, ki je bil zgrajen ali je obratoval na dan
uveljavitve tega pravilnika, in objekt za proizvodnjo titanovega dioksida, za
katerega je bilo pred uveljavitvijo tega pravilnika pridobljeno gradbeno ali
enotno dovoljenje.
4.    
Odpadki iz proizvodnje titanovega dioksida (v
nadaljnjem besedilu: odpadki) so kateri koli ostanki proizvodnje titanovega
dioksida in kateri koli ostanki iz predelave ali obdelave ostankov iz
proizvodnje titanovega dioksida, ki jih njihov imetnik zavrže ali mora zavreči
skladno s predpisi.
5.     5. Trdni odpadki sulfatnega postopka so
netopni ostanki rude, ki jih v proizvodnem postopku žveplova kislina ni
razgradila, in zelena galica (železov sulfat heptahidrat FeSO4.7H2O).
6.    
Trdni odpadki klorovega postopka so netopni
ostanki rude, ki v proizvodnem postopku niso reagirali s klorom, kovinski
kloridi in kovinski hidroksidi (filtrirni ostanek), ki nastajajo kot trdne
snovi pri proizvodnji titanovega tetraklorida, ter ostanki koksa iz te
proizvodnje.
7.    
Močno kisli tekoči odpadki sulfatnega postopka
so matična lužina iz postopka filtracije po hidrolizi raztopine titanovega
oksid sulfata ter mešanica te matične lužine in šibko kislih tekočih odpadkov,
ki skupaj vsebuje več kot 0,5 odstotka proste žveplove kisline in različne
težke kovine. Močno kisli tekoči odpadki so tudi močno kisli tekoči odpadki, ki
so razredčeni tako, da vsebujejo 0,5 odstotka ali manj proste žveplove kisline.
8.    
Močno kisli tekoči odpadki klorovega postopka
so tekoči odpadki, ki vsebujejo več kot 0,5 odstotka proste klorovodikove
kisline in različne težke kovine. Močno kisli tekoči odpadki so tudi močno
kisli tekoči odpadki, ki so razredčeni tako, da vsebujejo 0,5 odstotka ali manj
proste klorovodikove kisline.
9.    
Obdelani odpadki iz sulfatnega ali klorovega
postopka so filtrirne soli, mulji in tekoči odpadki, ki nastanejo pri obdelavi
močno kislih tekočih odpadkov s koncentracijo ali nevtralizacijo in vsebujejo
različne težke kovine, razen nevtraliziranih in filtriranih ali dekantiranih
odpadkov, ki vsebujejo le sledove težkih kovin in katerih pH-vrednost je pred
razredčenjem večja od 5,5.
10. 
Šibko kisli tekoči odpadki sulfatnega postopka
so pralne in hladilne vode, kondenzati ter drugi mulji in tekoči odpadki, ki
vsebujejo 0,5 odstotka ali manj proste žveplove kisline in niso močno kisli
tekoči odpadki iz 7. točke tega člena.
11. 
Šibko kisli tekoči odpadki klorovega postopka
so pralne in hladilne vode, kondenzati ter drugi mulji in tekoči odpadki, ki
vsebujejo 0,5 odstotka ali manj proste klorovodikove kisline in niso močno
kisli tekoči odpadki iz 8. točke tega člena.
12. 
Nevtralizirani tekoči odpadki sulfatnega ali
klorovega postopka so tekočine, katerih pH-vrednost je večja od 5,5 in ki vsebujejo
le sledove težkih kovin. Ti odpadki nastajajo neposredno s filtracijo ali z
dekantiranjem mešanice, dobljene iz močno kislih ali šibko kislih tekočih
odpadkov z nevtralizacijo ter s postopki zmanjševanja vsebnosti težkih kovin v
njih.
13. 
Prah pri sulfatnem postopku so vse vrste prahu,
ki nastanejo v proizvodnem obratu, zlasti prah rude in pigmenta.
14. 
Prah pri klorovem postopku so vse vrste prahu,
ki nastanejo v proizvodnem obratu, še posebno prah rude, pigmenta in koksa.
15. 
SOx so plinast
žveplov dioksid in plinast žveplov trioksid ter kapljice žveplove kisline, ki
izhajajo v zrak na vseh različnih stopnjah proizvodnje titanovega dioksida po
sulfatnem postopku in iz postopkov obdelave odpadkov na kraju te proizvodnje.
16. 
Klor je klor, ki izhaja v zrak na vseh različnih
stopnjah proizvodnje titanovega dioksida po klorovem postopku.
17. 
Odvajanje odpadkov v vode je odstranjevanje
odpadkov iz predpisa, ki ureja ravnanje z odpadki iz proizvodnje titanovega
dioksida.
18. 
Odmetavanje v vode je vsako namerno
odstranjevanje odpadkov z odmetavanjem z ladij ali letal v celinske površinske
vode, notranje morske vode, vode teritorialnega morja ali na odprtem morju.
3. člen
Odmetavanje vseh vrst trdnih, močno kislih
tekočih, obdelanih, šibko kislih tekočih ali nevtraliziranih tekočih odpadkov
sulfatnega ali klorovega postopka je prepovedano.
4. člen
Odvajanje vseh vrst tekočih odpadkov iz
obrata za proizvodnjo titanovega dioksida (v nadaljnjem besedilu: vir
onesnaževanja) neposredno v podzemne vode je prepovedano.
Odvajanje trdnih, močno kislih tekočih in
obdelanih odpadkov sulfatnega postopka ter trdnih in močno kislih tekočih
odpadkov klorovega postopka iz vira onesnaževanja v celinske površinske vode,
notranje morske vode, vode teritorialnega morja ali v vode na odprtem morju je prepovedano.
5. člen
Odvajanje šibko kislih tekočih in
nevtraliziranih tekočih odpadkov v vode iz vira onesnaževanja s proizvodnjo po
sulfatnem postopku ne sme presegati 800 kilogramov celotnega sulfata na tono
proizvedenega titanovega dioksida.
Celotni sulfat iz prejšnjega odstavka so
sulfatni ioni SO42- v prosti
žveplovi kislini in kovinskih sulfatih.
6. člen
Odvajanje šibko kislih tekočih, obdelanih
in nevtraliziranih tekočih odpadkov v vode iz vira onesnaževanja s proizvodnjo
po klorovem postopku ne sme presegati:
-      
130 kg celotnega klorida na tono proizvedenega
titanovega dioksida, če se v proizvodnji uporablja
naravni rutil, ali
-      
228 kg celotnega klorida na tono proizvedenega
titanovega dioksida, če se v proizvodnji uporablja
sintetični rutil, ali
-      
450 kg celotnega klorida na tono proizvedenega
titanovega dioksida, če se v proizvodnji uporablja
titanova žlindra.
Celotni klorid iz prejšnjega odstavka so
kloridni ioni Cl- v prosti klorovodikovi kislini in
kovinskih kloridih.
V primeru, da se v proizvodnji iz prvega
odstavka tega člena uporablja več kot ena od navedenih vrst rude, je dovoljena
količina celotnega klorida iz prvega odstavka tega člena sorazmerna
uporabljenim količinam posamezne rude in se izračuna po enačbi:
kjer je:
DK – dovoljena količina
celotnega klorida,
DKi –
dovoljena količina celotnega klorida za posamezno vrsto rude,
mi – v proizvodnji uporabljena masa posamezne
vrste rude.
7. člen
Mejna vrednost koncentracije prahu v
odpadnih plinih vira onesnaževanja s proizvodnjo po sulfatnem ali klorovem
postopku je določena v tabeli 1.
Tabela 1.


Skupni prah

Mejna vrednost (mg/m3)


pri količini prahu nad 0,5 kg na uro

50


pri količini prahu
  do vključno 0,5 kg na uro

150


8. člen
Mejna vrednost emisijskega faktorja za SOx za emisijo snovi v zrak iz vira onesnaževanja, v katerem potekata
razklop in kalcinacija pri proizvodnji po sulfatnem postopku, je 10 kg SO2/t TiO2.
Emisijski faktor za SOx iz prejšnjega odstavka je razmerje med
maso SO2 v odpadnih
plinih in maso proizvedenega titanovega dioksida, izraženo v tonah.
9. člen
Mejna vrednost koncentracije SOx v odpadnih plinih vira onesnaževanja, v katerem poteka
koncentriranje kislih tekočih odpadkov iz proizvodnje po sulfatnem postopku, je
500 mg/m3, izraženo kot SO2.
10. člen
Mejna
dnevna povprečna vrednost koncentracije klora v odpadnih plinih vira
onesnaževanja s proizvodnjo po klorovem postopku je 5 mg/m3, pri
čemer koncentracija klora v odpadnih plinih ves čas obratovanja ne sme
presegati 40 mg/m3.
11. člen
Vir onesnaževanja s proizvodnjo po
sulfatnem postopku mora biti opremljen z napravami za preprečevanje emisije
kislinskih kapljic v zrak.
Vir onesnaževanja, v katerem poteka praženje
soli, ki nastane pri obdelavi odpadkov iz proizvodnje po sulfatnem postopku,
mora biti opremljen tako, da je emisija SOx v
zrak zmanjšana kolikor to omogoča uporaba najboljše v praksi uspešno
preizkušene in na trgu dostopne tehnologije ob razumno višjih stroških.
12. člen
Povzročitelj obremenitve mora v okviru
obratovalnega monitoringa zagotoviti monitoring količine odpadkov, ki se
odvajajo v vode.
Za izvajanje monitoringa iz prejšnjega
odstavka se glede postopkov vzorčenja, pogostosti meritev in preskusnih metod
ter glede pogojev, ki jih mora izpolnjevati izvajalec monitoringa, uporablja
pravilnik o prvih meritvah in obratovalnem monitoringu odpadnih vod ter o
pogojih za njegovo izvajanje (Uradni list RS, št. 35/96 in 29/00).
13. člen
Povzročitelj obremenitve mora v okviru
predpisanega obratovalnega monitoringa za emisijo snovi v zrak, za katere so s
to uredbo predpisane mejne vrednosti, pa zanje z uredbo iz drugega odstavka 1.
člena te uredbe niso predpisane trajne meritve, zagotoviti najmanj dvanajst občasnih
meritev v koledarskem letu.
Za vrednotenje emisije SOx in emisije prahu iz vira onesnaževanja, v katerem poteka razklop
rude pri proizvodnji po sulfatnem postopku, se ne glede na določbo prejšnjega
odstavka lahko namesto meritev uporablja računski postopek vrednotenja, ki ga
izbere povzročitelj obremenitve, pred uporabo pa potrdi ministrstvo, pristojno
za varstvo okolja (v nadaljnjem besedilu: ministrstvo).
14. člen
Ministrstvo lahko na podlagi zahteve
povzročitelja obremenitve določi manjšo pogostost občasnih meritev kot je
določena v prvem odstavku prejšnjega člena, če povzročitelj obremenitve na
vplivnem območju s trajnimi meritvami zagotavlja imisijski monitoring za prah
in SOx ali klor kot posledico svojega
onesnaževanja zraka vsaj na enem merilnem mestu, ki je reprezentativno za vir
onesnaževanja.
15. člen
Nadzor nad izvajanjem te uredbe opravljajo
inšpektorji, pristojni za varstvo okolja.
16. člen
Z denarno kaznijo najmanj 200.000 tolarjev
se kaznuje za prekršek gospodarska družba ali druga pravna oseba ali samostojni
podjetnik posameznik, če:
-      
odmetava odpadke iz 3. člena te uredbe,
-      
odvaja odpadke v nasprotju s prvim ali drugim
odstavkom 4. člena te uredbe,
-      
ravna v nasprotju s prvim odstavkom 12. člena
te uredbe ali
-      
ravna v nasprotju s prvim odstavkom 13. člena
te uredbe.
Z denarno kaznijo najmanj 50.000 tolarjev
se kaznuje za prekršek iz prejšnjega odstavka tudi odgovorna oseba gospodarske
družbe ali druge pravne osebe.
17. člen
Povzročitelj obremenitve mora za obstoječi
vir onesnaževanja najkasneje do 30. junija 2001 pripraviti in posredovati
ministrstvu program zmanjšanja ali preprečitve obremenjevanja okolja skladno z
zahtevami te uredbe.
Program iz prejšnjega odstavka mora
vsebovati podatke o stanju okolja na vplivnem območju zaradi odvajanja odpadkov
v vode in zaradi emisije snovi v zrak iz proizvodnje titanovega dioksida,
načrtovane stopnje zmanjševanja in ukrepe za zmanjšanje ali preprečitev
obremenjevanja okolja zaradi odpadkov in zaradi njihove obdelave na kraju
nastanka.
Ministrstvo program iz prvega odstavka tega
člena potrdi z odločbo, v kateri določi tudi količine odpadkov, ki se v času
izvajanja programa letno lahko odvajajo v vode, in emisijo žvepla ali klora in
prahu, ki se v tem času lahko izpušča v zrak.
Povzročitelj obremenitve mora zagotoviti
prilagoditev obstoječega vira onesnaževanja zahtevam te uredbe najkasneje do
31. decembra 2002.
18. člen
Ta uredba začne veljati petnajsti dan po
objavi v Uradnem listu Republike Slovenije.
Št. 356-07/2000-1
Ljubljana, dne 29. junija 2000.
Vlada
Republike Slovenije
dr.
Andrej Bajuk l. r.
Predsednik