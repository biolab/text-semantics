1. člen
(vsebina pravilnika)
Ta pravilnik določa natančnejše pogoje za
odbiro, ocenjevanje in priznavanje ter vpis plemenskih kopitarjev v rodovniško
knjigo in razdelitev rodovniške knjige v glavni in dodatni del.
2. člen
(odbira, ocenjevanje in priznavanje)
Za odbiro, ocenjevanje in priznavanje
plemenskih kopitarjev morajo biti izpolnjeni naslednji pogoji:
-      
označeni morajo biti v skladu s predpisom, ki
ureja identifikacijo in registracijo kopitarjev in rejskim programom;
-      
imeti morajo znano poreklo;
-      
njihovi starši morajo izpolnjevati pogoje glede
lastnosti, določenih z rejskim programom;
-      
zunanjost mora ustrezati lastnostim pasme ali
populacije v skladu z rejskim programom;
-      
ne smejo imeti prirojenih napak;
-      
lastnosti morajo biti v skladu z rejskim
programom, s katerim je določena tudi minimalna starost oziroma telesne mere ob
odbiri;
-      
imeti morajo ovrednoteno genetsko vrednost, če
to določa rejski program.
3. člen
(pogoji za vpis v glavni del rodovniške
knjige)
(1) Plemenski kopitarji morajo za vpis v
glavni del rodovniške knjige izpolnjevati naslednje pogoje:
-      
izvirati morajo od staršev, ki so vpisani v
glavni del rodovniške knjige iste pasme, njihovo poreklo pa mora biti
preverjeno v skladu s pravili rodovniške knjige za to pasmo;
-      
kot žrebeta morajo biti pred odstavitvijo
označeni v skladu s pravili rodovniške knjige za to pasmo, ki zahtevajo najmanj
potrdilo o pripustu.
(2) Ne glede na določbe prve alinee
prejšnjega odstavka se plemenske kopitarje lahko vpiše v glavni del rodovniške
knjige za uporabo v programu križanja, ki ga v skladu s pravili te rodovniške
knjige sprejme priznana rejska organizacija. V programu križanja se navedejo
pasme, katerih uporaba je dovoljena.
4. člen
(pogoji za vpis kopitarjev v razdelke
glavnega dela rodovniške knjige)
Glavni del rodovniške knjige je lahko
razdeljen v več razdelkov. Z rejskim programom morajo biti določeni pogoji za
vpis kopitarjev v posamezne razdelke glavnega dela rodovniške knjige. Samo
kopitarje, ki izpolnjujejo pogoje iz prejšnjega člena, se v skladu s temi
pogoji vpiše v enega od razdelkov glavnega dela rodovniške knjige.
5. člen
(pogoji za vpis kopitarjev v razdelke
dodatnega dela rodovniške knjige)
Priznana rejska organizacija, ki vodi
rodovniško knjigo, lahko v skladu z rejskim programom odloči, da se kopitarji,
ki ne izpolnjujejo predpisanih pogojev za vpis v glavni del rodovniške knjige
po 3. členu tega pravilnika, vpišejo v razdelke dodatnega dela rodovniške
knjige, če izpolnjujejo naslednje pogoje:
-      
morajo biti označeni v skladu s pravili
rodovniške knjige;
-      
po oceni lastnosti zunanjosti morajo ustrezati
osnovnim značilnostim pasme;
-      
dosegati minimalno delovno sposobnost, določeno
s pravili rodovniške knjige.
Rejska organizacija določi pravila za vpis
potomcev živali iz prejšnjega odstavka v glavni del rodovniške knjige.
6. člen
(vpis plemenskih kopitarjev iz druge
rodovniške knjige)
Kadar ima glavni del rodovniške knjige več
razdelkov, se plemenske kopitarje, vpisane v drugo rodovniško knjigo, vpiše v
tisti razdelek rodovniške knjige za isto pasmo, za katerega izpolnjujejo s tem
pravilnikom predpisane pogoje za vpis.
7. člen
(vpis plemenskih kopitarjev v rodovniško
knjigo)
Priznana rejska organizacija lahko vpiše
plemenske kopitarje v rodovniško knjigo, če so izpolnjeni pogoji, določeni:
-      
z rejskim programom;
-      
s predpisom, ki ureja zootehniške standarde za
plemenske kopitarje;
-      
s predpisom, ki ureja identifikacijo in
registracijo kopitarjev, in
-      
s tem pravilnikom.

Pravilnik o pogojih za odbiro, ocenjevanje in
priznavanje ter vpis plemenskih kopitarjev v rodovniško knjigo (Uradni list RS,
št. 125/03)
vsebuje naslednjo končno določbo:
»8. člen
(končna
določba)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o pogojih za odbiro, ocenjevanje in priznavanje ter vpis plemenskih
kopitarjev v rodovniško knjigo (Uradni list RS, št. 26/04) vsebuje naslednjo končno določbo:
»3. člen
Ta pravilnik začne veljati 1. maja 2004.«.