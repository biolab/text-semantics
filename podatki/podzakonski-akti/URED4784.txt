I. SPLOŠNE DOLOČBE
1. člen
(namen uredbe)
Ta uredba določa merila za sklepanje pogodb
o službi v Civilni zaščiti, splošne pogoje za pogodbeno opravljanje službe v
Civilni zaščiti, postopke popolnjevanja, pravice in dolžnosti pripadnikov
Civilne zaščite, ki so sklenili pogodbe o službi v Civilni zaščiti, plačilo za
pripravljenost in dejansko opravljanje službe v Civilni zaščiti ter med
usposabljanjem, nadomestila, druge prejemke in povračila ter razloge za
prenehanje oziroma odpoved pogodbe o službi v Civilni zaščiti.
2. člen
(pomen pojmov)
V tej uredbi uporabljeni pojmi imajo
naslednji pomen:
1.    
kandidat je oseba, ki vloži vlogo za pogodbeno opravljanje službe v
Civilni zaščiti ali je izbrana za sklenitev pogodbe o službi v Civilni zaščiti
na drug način;
2.    
pripadnik Civilne zaščite je državljan, ki je sklenil pogodbo o službi v
Civilni zaščiti ali je razporejen v Civilno zaščito na podlagi z zakonom
določene državljanske dolžnosti;
3.    
pogodbeni pripadnik Civilne zaščite je pripadnik Civilne zaščite, ki je
na podlagi prostovoljne odločitve s pristojnim ustanoviteljem organov vodenja,
enot ali služb Civilne zaščite sklenil pogodbo o službi v Civilni zaščiti;
4.    
ustanovitelj je Uprava Republike Slovenije za zaščito in reševanje
Ministrstva za obrambo (v nadaljnjem besedilu: uprava), državni organ, občina
ali druga samoupravna lokalna skupnost, gospodarska družba, zavod ali druga
organizacija, ki v skladu z zakonom organizira organe vodenja, enote, službe
ali druge operativne sestave Civilne zaščite;
5.    
dolžnost v Civilni zaščiti je skupina ali vrsta nalog, ki jih opravlja
pripadnik Civilne zaščite na določeni formacijski dolžnosti v organu vodenja,
enoti, službi ali drugi operativni sestavi Civilne zaščite in je določena s
formacijo;
6.    
organ vodenja v Civilni zaščiti je poveljnik Civilne zaščite, njegov
namestnik in štab Civilne zaščite oziroma poveljnik, njegov namestnik ali
poveljstvo enote ali začasne sestave Civilne zaščite.
3. člen
(merila za sklepanje pogodb)
(1) Pogodbe o službi v Civilni zaščiti
se sklepajo zlasti za popolnitev organov vodenja, enot in služb Civilne
zaščite, ki:
-      
morajo vzdrževati stalno visoko stopnjo
pripravljenosti ali so namenjene za izvajanje nalog zaščite, reševanja in
pomoči, pri katerih je čas za aktiviranje kratek;
-      
so ustanovljene in namenjene za opravljanje
specializiranih visoko strokovnih nalog zaščite, reševanja in pomoči, za katere
so potrebna posebna strokovna znanja ali posebna usposobljenost;
-      
so ustanovljene in namenjene za opravljanje
posebej nevarnih nalog ali je njihovo izvajanje povezano z visoko stopnjo
nevarnosti za tistega, ki take naloge opravlja;
-      
so namenjene za pomoč pri izvajanju zaščite,
reševanja in pomoči ob naravnih in drugih nesrečah v regijah ali občinah na
območju celotne države ali izven nje;
-      
so namenjene za pomoč drugim državam ob
naravnih in drugih nesrečah oziroma za izvajanje mednarodnih obveznosti države,
prevzetih v mednarodnih organizacijah oziroma z mednarodnimi pogodbami.
(2) Pogodbe o službi v Civilni zaščiti
se lahko sklepajo tudi za popolnitev začasnih enot, služb in drugih operativnih
sestav, ki so napotene v pomoč ob naravni ali drugi nesreči na območju države
oziroma na pomoč drugi državi ob naravnih in drugih nesrečah oziroma na
izvajanje mednarodnih obveznosti države, prevzetih v mednarodnih organizacijah
oziroma z mednarodnimi pogodbami.
(3) Pogodbe o službi v Civilni zaščiti
se lahko ne glede na prvi odstavek tega člena in prejšnji odstavek sklepajo
tudi za popolnjevanje logističnih ali informacijskih centrov ter centrov za
obveščanje za njihovo delovanje v času povečane nevarnosti nastanka naravne ali druge nesreče, ob naravnih ali drugih nesrečah oziroma v drugih razmerah, ko je
ogrožena varnost ljudi in premoženja ter je treba povečati obseg delovanja
navedenih centrov.
(4) Pogodbe o službi v Civilni zaščiti
se ne sklepa za opravljanje dolžnosti državnega ali regijskih poveljnikov
Civilne zaščite, njihovih namestnikov ter članov državnega in regijskih štabov
Civilne zaščite, če so na te dolžnosti imenovani kot predstavniki določenega
ministrstva ali vladne službe oziroma kot javni uslužbenci na področju zaščite
in reševanja.
(5) Enote, službe ali druge operativne
sestave Civilne zaščite, ki se popolnjujejo s pogodbenimi pripadniki Civilne
zaščite, se lahko popolnijo z do 20 odstotkov večjim številom pripadnikov
Civilne zaščite, kot pa je število dolžnosti, določenih s formacijo za te
enote, službe ali druge operativne sestave.
(6) O vrsti, obsegu in številu organov
vodenja, enot in služb ter drugih operativnih sestav Civilne zaščite, ki se
popolnjujejo s pogodbenimi pripadniki Civilne zaščite ter o njihovem številu,
odloča ustanovitelj.
4. člen
(sklepanje pogodb)
Pogodbe o službi v Civilni zaščiti lahko
sklepajo uprava ali državni organi, občine in druge samoupravne lokalne
skupnosti, gospodarske družbe, zavodi in druge organizacije za popolnitev
organov vodenja, enot in služb Civilne zaščite, ki jih morajo ali jih
organizirajo v skladu z Uredbo o organiziranju, opremljanju in usposabljanju
sil za zaščito, reševanje in pomoč (Uradni list RS, št. 92/07), ocenami
ogroženosti ter načrti zaščite in reševanja.
5. člen
(splošni pogoji za sklepanja pogodb)
(1) Pogodbo o službi v Civilni zaščiti
lahko sklenejo moški in ženske, ki so v skladu z zakonom obvezniki Civilne
zaščite od dopolnjenega 18. leta starosti do konca koledarskega leta, v katerem
dopolnijo ženske 55 let, moški 63 let, in če izpolnjujejo naslednje splošne
pogoje:
1.    
so državljani Republike Slovenije;
2.    
imajo splošno delovno sposobnost;
3.    
imajo ustrezno izobrazbo in
4.    
niso bili pravnomočno obsojeni zaradi naklepnega kaznivega dejanja, ki
se preganja po uradni dolžnosti, na nepogojno zaporno kazen več kot 6 mesecev
oziroma da zoper njih ne teče kazenski postopek za tako kaznivo dejanje.
(2) Ne glede na prejšnji odstavek
pogodbeni pripadnik Civilne zaščite ne more postati oseba:
1.    
ki psihofizično in zdravstveno ni sposobna za delo pri zaščiti,
reševanju in pomoči v Civilni zaščiti;
2.    
ki je razporejena na obrambno dolžnost, razen če s tem soglaša upravni
organ, ki je državljana razporedil na obrambno dolžnost;
3.    
ki jo je delodajalec napotil na opravljanje dela, usposabljanje ali
šolanje v drugo državo za dalj kot za tri mesece in ni povezano s službo v
Civilni zaščiti.
(3) Ne glede na prvi odstavek tega
člena pogodbo o službi v Civilni zaščiti na podlagi prostovoljne odločitve
lahko sklene tudi nosečnica, mati in samohranilec z otrokom, ki še ni dopolnil
15 let starosti.
(4) Pogodb o službi v Civilni zaščiti
praviloma ne morejo skleniti poklicni ali pogodbeni pripadniki stalne ali
rezervne oziroma pomožne sestave policije ali vojske, razen za popolnitev
začasnih sestav, pri čemer pa morajo predložiti soglasje predstojnika oziroma
pristojnega poveljstva. Poklicni gasilci in zaposleni v službi nujne medicinske
pomoči ter javni uslužbenci lahko pogodbe o službi v Civilni zaščiti sklenejo,
če predložijo soglasje delodajalca oziroma javni uslužbenci soglasje
predstojnika.
(5) Javni uslužbenci, ki poklicno
delajo na področju zaščite in reševanja, ne glede na prejšnji odstavek ne
morejo skleniti pogodbe o službi v Civilni zaščiti za opravljanje nalog
zaščite, reševanja in pomoči na območju države, lahko pa jo sklenejo s
soglasjem predstojnika za popolnitev enot, služb ali začasnih sestav, ki so
napotene na pomoč ob naravni ali drugi nesreči drugi državi ali za opravljanje
mednarodnih obveznosti države, ki jih je država prevzela v mednarodnih
organizacijah oziroma z mednarodnimi pogodbami.
(6) Splošna delovna sposobnost
kandidatov iz prvega odstavka tega člena se ugotavlja po merilih, ki so
predpisana za ugotavljanje zdravstvene sposobnosti operativnih gasilcev;
zdravstvena sposobnost kandidatov za opravljanje zahtevnih nalog v zvezi z
varstvom pred neeksplodiranimi ubojnimi sredstvi, radiološko biološko ali
kemijsko zaščito in podobnih nalog, pri katerih je obvezna uporaba dihalnih
aparatov, se ugotavlja po merilih, predpisanih za operativne gasilce, ki
uporabljajo izolirne dihalne aparate, s Pravilnikom o ugotavljanju zdravstvene
sposobnosti operativnih gasilcev (Uradni list RS, št. 65/07).
II. POSTOPEK POPOLNJEVANJA S POGODBENIMI PRIPADNIKI CIVILNE
ZAŠČITE
6. člen
(zbiranje vlog)
(1) Kandidate za sklenitev pogodb o
službi v Civilni zaščiti lahko ustanovitelj zbere z razpisom, objavo, iz
razporejenih v Civilno zaščito oziroma obveznikov Civilne zaščite, z
neposrednim povabilom, na predlog državljana oziroma na drug primeren način.
(2) Kandidat za sklenitev pogodbe o
službi v Civilni zaščiti praviloma vloži vlogo pri upravi oziroma pristojni
službi državnega organa, občinski strokovni službi, pristojni za varstvo pred
naravnimi in drugimi nesrečami, oziroma pri pristojni službi gospodarske
družbe, zavoda ali druge organizacije odvisno od tega, kdo je ustanovitelj
organov vodenja, enot ali služb Civilne zaščite, ki se popolnjujejo.
(3) Vloga mora obsegati kratek
življenjepis, enotno matično številko kandidata, osebno ime, naslov stalnega in
začasnega prebivališča, podatke o izobrazbi in spričevalu najvišje končane
šole, poklicu, telefonu in elektronskem naslovu ter imenu in naslovu
gospodarske družbe, zavoda ali druge organizacije, pri kateri je kandidat
zaposlen.
(4) Vlogi iz drugega odstavka tega
člena lahko kandidat priloži tudi priporočila šole, delodajalca, nevladnih
organizacij, potrdilo o dodatnem izobraževanju in usposabljanju ter izrazi
željo, v kateri enoti ali službi oziroma katero dolžnost v Civilni zaščiti bi
rad opravljal.
7. člen
(izbor kandidatov)
(1) O primernosti in izbiri kandidata
za opravljanje službe v Civilni zaščiti na podlagi zbrane dokumentacije odloča
komisija, ki jo imenuje generalni direktor uprave ali predstojnik pristojne
strokovne službe državnega organa, župan oziroma predstojnik gospodarske
družbe, zavoda ali druge organizacije odvisno od tega, kdo je ustanovitelj
organa vodenja, enot ali službe Civilne zaščite, ki se popolnjuje. O izbiri
kandidatov, ki se povabijo k sklenitvi pogodbe o službi v Civilni zaščiti z
neposrednim povabilom, odloča generalni direktor uprave, predstojnik pristojne
strokovne službe, župan oziroma druga pooblaščena oseba ustanovitelja.
(2) Pri izbiri kandidatov, s katerimi
se bodo sklenile pogodbe o službi v Civilni zaščiti, komisija iz prejšnjega
odstavka prednostno upošteva tiste kandidate, ki so že razporejeni na dolžnost
v Civilno zaščito ali opravljajo naloge zaščite, reševanja in pomoči v drugih
silah za zaščito, reševanje in pomoč, oziroma tiste, ki imajo potrebno znanje,
usposobljenost ali izkušnje. Komisija po potrebi s kandidati opravi tudi
razgovore.
(3) Ustanovitelj mora pred zaključkom
izbire preveriti pri upravi v evidenci Civilne zaščite oziroma drugih zbirkah
podatkov, ki jih vodi uprava, obstoj morebitnega zadržka, zaradi katerega
kandidat ne bi mogel skleniti pogodbe o službi v Civilni zaščiti, kot so
poklicno delo v vojski ali policiji, sklenjena pogodba o službi v rezervni
sestavi vojske in drugi. Kandidate se o izbiri pisno obvesti.
III. POGODBA O SLUŽBI V CIVILNI ZAŠČITI
8. člen
(sklenitev pogodbe)
(1) Z izbranimi kandidati ustanovitelj
sklene pogodbo o službi v Civilni zaščiti.
(2) Pogodba o službi v Civilni zaščiti
se sklene v pisni obliki in mora vsebovati podatke o dnevu nastopa službe v
Civilni zaščiti, organu vodenja, enoti ali službi, v katero se pripadnik
Civilne zaščite razporeja, ali dolžnosti v Civilni zaščiti, za katero se sklepa
pogodba, višini plačila za pripravljenost in za opravljanje službe,
usposabljanju, pogojih opravljanja službe, času trajanja pogodbe, razlogih za
odpoved pogodbe in dolžini odpovednih rokov.
(3) V pogodbah o službi v Civilni
zaščiti, ki jih sklepajo uprava ali državni organi, lahko pa tudi v pogodbah,
ki jih sklepa občina ali drug ustanovitelj, mora biti določena tudi možnost
opravljanja službe na območju celotne države oziroma izven države, zaradi
pomoči drugim državam ob naravnih in drugih nesrečah ali zaradi izvrševanja
mednarodnih obveznosti države, prevzetih v mednarodnih organizacijah oziroma z
mednarodnimi pogodbami. Tudi če v pogodbah o službi v Civilni zaščiti ni
določbe o možnosti opravljanja službe v Civilni zaščiti izven matične občine,
to ne preprečuje uporabe enote, za katero so take pogodbe sklenjene, na območju
države v primeru potrebe v skladu z odločitvami pristojnih organov vodenja.
(4) Pogodba o službi v Civilni zaščiti
se sklene praviloma za najmanj 5 let in se lahko podaljšuje za enako ali daljše
časovno obdobje. Pogodba se lahko sklene tudi za nedoločen čas, vendar ne dalj,
kot je z zakonom določena starostna omejitev za sodelovanje državljanov v
Civilni zaščiti.
(5) Ne glede na prejšnji odstavek se
pogodba o službi v Civilni zaščiti za popolnitev začasne enote, službe ali
druge operativne sestave oziroma za pomoč drugi državi ob naravni ali drugi
nesreči oziroma za izvrševanje mednarodnih obveznosti države, prevzetih v
mednarodnih organizacijah oziroma z mednarodnimi pogodbami, sklene za toliko
časa, kolikor je predvideno delovanje takšne enote, službe ali druge operativne
sestave oziroma kolikor je načrtovano opravljanje nalog izven države ali za
izvrševanje mednarodnih obveznosti države. Namesto posebne pogodbe o službi v
Civilni zaščiti za opravljanje službe izven države se lahko sklene tudi
ustrezen dodatek k pogodbi o službi v Civilni zaščiti iz tretjega odstavka tega
člena, v skladu s to uredbo.
(6) Pogodb o službi v Civilni zaščiti
se ne glede na prejšnji odstavek ne sklepa za nudenje pomoči na območju druge
države v obmejnem območju v primeru naravne ali druge nesreče, ki se izvaja na
podlagi odločitve pristojnih lokalnih organov, če ustanovitelj ne odloči
drugače.
(7) Po sklenitvi pogodbe o službi v
Civilni zaščiti pogodbenega pripadnika Civilne zaščite vpiše v evidenco Civilne
zaščite uprava neposredno ali na predlog ustanovitelja, če v evidenco še ni
vpisan, in mu izda osebno izkaznico pripadnika Civilne zaščite skladno s
predpisi. V evidenco se vpiše organ vodenja, enota ali služba, za katero je
pogodbeni pripadnik Civilne zaščite sklenil pogodbo o službi v Civilni zaščiti,
oziroma se v evidenco vpiše tudi dolžnost, ki jo bo pogodbeni pripadnik Civilne
zaščite opravljal v Civilni zaščiti.
(8) Ustanovitelj o sklenitvi pogodbe o
službi v Civilni zaščiti pisno obvesti delodajalca, pri katerem je pogodbeni
pripadnik Civilne zaščite zaposlen.
9. člen
(razporejanje na dolžnost v Civilni
zaščiti)
(1) Pogodbeni pripadnik Civilne
zaščite se po sklenitvi pogodbe o službi v Civilni zaščiti razporedi na
dolžnost v organu vodenja, enoti, službi ali drugi operativni sestavi Civilne
zaščite, ki je določena s pogodbo, oziroma na dolžnost v Civilni zaščiti, za
katero je sklenil pogodbo. Razporeditev opravi ustanovitelj, ki o tem obvesti
upravo zaradi vpisa v evidenco Civilne zaščite.
(2) Pogodbeni pripadnik Civilne
zaščite se lahko zaradi potreb popolnitve enot in služb Civilne zaščite na
predlog ustanovitelja razporedi na drugo dolžnost ali v drugo enoto ali službo,
če izpolnjuje splošne in druge pogoje za opravljanje te dolžnosti. Ustanovitelj
o teh spremembah obvešča upravo, ki jih vpiše v evidenco Civilne zaščite.
IV. PRAVICE IN DOLŽNOSTI POGODBENEGA PRIPADNIKA CIVILNE
ZAŠČITE MED SLUŽBO V CIVILNI ZAŠČITI
10. člen
(nošenje uniforme in tehničnih sredstev)
(1) Pogodbeni pripadnik Civilne
zaščite službo v Civilni zaščiti opravlja v uniformi Civilne zaščite in nosi
oznako pripadnosti Civilni zaščiti Republike Slovenije. Gasilec oziroma
pripadnik druge reševalne službe, ki je sklenil pogodbo o službi v Civilni
zaščiti za opravljanje nalog zaščite, reševanja in pomoči izven države ali za
opravljanje mednarodnih obveznosti države, ki jih je sprejela v mednarodnih
organizacijah oziroma z mednarodnimi pogodbami, službo lahko opravlja v svoji
predpisani uniformi, nosi pa oznako pripadnosti Civilni zaščiti Republike
Slovenija. Pogodbeni pripadnik Civilne zaščite se izkazuje z osebno izkaznico
pripadnika Civilne zaščite.
(2) Pogodbeni pripadniki Civilne
zaščite, ki so sklenili pogodbe za opravljanje službe v enotah ali službah
Civilne zaščite, ki morajo vzdrževati visoko stopnjo pripravljenosti, oziroma
drugi pogodbeni pripadniki Civilne zaščite, ki opravljajo določene dolžnosti v
Civilni zaščiti, morajo v času povečane nevarnosti nastanka naravne ali druge
nesreče, ob nesreči ali v drugih razmerah nositi pri sebi tehnične naprave,
preko katerih se jih lahko obvešča ali aktivira. Pogodbene pripadnike Civilne
zaščite oziroma dolžnosti po tej določbi določi pristojni poveljnik Civilne
zaščite oziroma generalni direktor uprave oziroma pooblaščena oseba
ustanovitelja.
11. člen
(dolžnosti v času trajanja pogodbe)
(1) Pogodbeni pripadnik Civilne
zaščite se je med trajanjem pogodbe dolžan odzvati na podlagi poziva:
1.    
na zbor zaradi razporeditve, pregleda ali drugih razlogov;
2.    
k uvajalnemu, temeljnemu in dopolnilnemu usposabljanju;
3.    
k opravljanju nalog zaščite, reševanja in pomoči ter odpravljanju
posledic naravne ali druge nesreče;
4.    
k opravljanju nalog izven države v miru zaradi naravnih in drugih nesreč
ali zaradi izvrševanja mednarodnih obveznosti države, prevzetih v mednarodnih
organizacijah oziroma z mednarodnimi pogodbami;
5.    
k opravljanju nalog zaščite, reševanja in pomoči v vojnem ali izrednem
stanju;
6.    
na vaje in druge oblike praktičnega usposabljanja.
(2) Pogodbeni pripadnik Civilne
zaščite mora na stroške ustanovitelja opraviti občasni pregled splošne delovne
oziroma zdravstvene sposobnosti v skladu z merili, določenimi v šestem odstavku
5. člena te uredbe, razen pripadnikov Civilne zaščite, ki opravljajo naloge
varstva pred neeksplodiranimi ubojnimi sredstvi in na drugih dolžnostih, za
katere je predpisano, da morajo pregled opraviti vsako leto. Pripadniki Civilne
zaščite, ki opravljajo naloge varstva pred neeksplodiranimi ubojnimi sredstvi,
morajo vsako leto opraviti tudi psihološki pregled.
(3) Za poziv iz prvega odstavka tega
člena se šteje katerikoli način, predpisan za pozivanje ali aktiviranje
pripadnikov Civilne zaščite, le k uvajalnemu, temeljnemu in dopolnilnemu
usposabljanju mora biti pripadnik Civilne zaščite pozvan s pisnim pozivom.
12. člen
(prijava podatkov in mirovanje pravic)
(1) Pogodbeni pripadnik Civilne
zaščite mora ustanovitelju prijaviti:
1.    
zdravljenje zaradi bolezni ali poškodbe, daljše od trideset dni, v roku
petnajst dni po podaljšanju zdravljenja nad trideset dni;
2.    
starševski dopust v roku petnajstih dni pred začetkom izrabe pravic
starševskega dopusta;
3.    
napotitev na opravljanje dela, usposabljanje ali šolanje v tujino,
daljše od trideset dni, na katero ga je napotil delodajalec, v petnajstih dneh
pred odhodom;
4.    
spremembo podatkov, ki se o njem vodijo v evidenci Civilne zaščite, v
roku, določenem z zakonom.
(2) Pogodbenemu pripadniku Civilne
zaščite pravice in dolžnosti v Civilni zaščiti iz te uredbe mirujejo v času:
1.    
zdravljenja, daljšega od trideset dni, do največ enega leta;
2.    
koriščenja starševskega dopusta v skladu s predpisi o starševskem
varstvu in družinskih prejemkih;
3.    
opravljanja dela, usposabljanja ali šolanja v drugi državi, ki ni
povezano s službo v Civilni zaščiti, daljšega od trideset dni, toda ne več kot
eno leto.
(3) Pravice in dolžnosti, določene s
pogodbo o službi v Civilni zaščiti, ne glede na prejšnji odstavek mirujejo tudi
v času nosečnosti.
13. člen
(trajanje usposabljanja)
(1) Usposabljanje pogodbenih
pripadnikov Civilne zaščite se praviloma organizira in izvaja v več krajših
terminih. Skupaj usposabljanje v enem letu praviloma ne sme biti daljše od
enega meseca.
(2) Pogodbeni pripadnik Civilne
zaščite je v posameznem letu lahko ne glede na prejšnji odstavek napoten na
usposabljanje, ki traja do tri mesece in ki se všteva v pokojninsko dobo v
skladu z zakonom. Pogodbeni pripadnik Civilne zaščite mora dati soglasje za
napotitev na tako usposabljanje in predložiti soglasje delodajalca, pri katerem
je zaposlen.
14. člen
(izbor in obveščanje o terminih
usposabljanja)
(1) Usposabljanje pogodbenih
pripadnikov Civilne zaščite v posameznem letu se določi z letnim načrtom
usposabljanja, ki mora biti sprejet do 1. decembra v tekočem letu za
prihodnje leto in s katerim morajo biti pogodbeni pripadniki Civilne zaščite
seznanjeni. Ustanovitelj posamezne termine usposabljanja uskladi z željami
pogodbenih pripadnikov Civilne zaščite, če je to mogoče.
(2) Na usposabljanje pogodbenega
pripadnika Civilne zaščite vpokliče uprava na predlog ustanovitelja, na način
in po postopku, predpisanem za pozivanje pripadnikov Civilne zaščite in drugih
sil za zaščito, reševanje in pomoč. Predlagatelj mora predlagati vpoklic
pogodbenega pripadnika Civilne zaščite na usposabljanje najmanj 45 dni pred
začetkom usposabljanja, poziv pa mu mora biti poslan najpozneje 30 dni pred
začetkom usposabljanja.
15. člen
(odložitev, odsotnost in prekinitev
usposabljanja)
(1) Pogodbenemu pripadniku Civilne
zaščite se na njegovo prošnjo lahko odloži usposabljanje:
1.    
če je bolan in predloži potrdilo o upravičeni zadržanosti od dela ali
potrdilo osebnega zdravnika;
2.    
zaradi rojstva otroka;
3.    
v primeru smrti v ožji družini, pri čemer se za ožjo družino štejejo
starši, zakonec oziroma zunajzakonski partner, s katerim pogodbeni pripadnik
živi v skupnem gospodinjstvu, otroci, posvojenci in pastorki ter bratje in
sestre;
4.    
zaradi nujne pomoči družini v primeru naravnih ali drugih nesreč;
5.    
zaradi udeležbe na izpitu, kolokviju ali drugih neodložljivih šolskih
obveznosti.
(2) Pogodbenemu pripadniku Civilne
zaščite se lahko odloži usposabljanje na prošnjo delodajalca zaradi
neodložljivega dela, ki ga je treba opraviti neposredno pred ali med
usposabljanjem in ga ne more opraviti druga oseba.
(3) Prošnja za odložitev se mora
vložiti najpozneje v osmih dneh po prejemu poziva oziroma takoj, ko nastane
razlog za odložitev usposabljanja. Prošnja se vloži pri upravi, ki od
ustanovitelja po uradni dolžnosti pridobi podatke, potrebne za odločanje, če
pripadniku Civilne zaščite ni izdala poziva na usposabljanje. Pogodbeni
pripadnik Civilne zaščite mora odloženo usposabljanje praviloma opraviti v
naslednjem možnem terminu.
(4) Pogodbenemu pripadniku Civilne
zaščite se med usposabljanjem na njegovo prošnjo lahko odobri odsotnost z
usposabljanja do treh dni zaradi razlogov, določenih v 2., 3. in 5. točki prvega odstavka tega člena.
(5) Pogodbenemu pripadniku Civilne
zaščite se usposabljanje prekine:
1.    
če ne opravi uspešno preizkusa znanj in usposobljenosti v skladu s
programom usposabljanja;
2.    
zaradi nedovoljene odsotnosti med usposabljanjem;
3.    
zaradi hujše kršitve discipline med usposabljanjem;
4.    
iz zdravstvenih razlogov, ne glede na vrsto bolezni ali poškodbe, če
zaradi odsotnosti ne bi mogel uspešno zaključiti usposabljanja.
(6) O odsotnosti pogodbenega
pripadnika Civilne zaščite iz četrtega odstavka tega člena in prekinitvi
usposabljanja iz prejšnjega odstavka odloča izvajalec usposabljanja.
V. NADOMESTILA TER DRUGI PREJEMKI IN POVRAČILA
16. člen
(plačilo za pripravljenost)
(1) Pogodbenemu pripadniku Civilne
zaščite pripada za vsak dan pripravljenosti za morebitni vpoklic k opravljanju
nalog zaščite, reševanja in pomoči, plačilo za pripravljenost, določeno od
osnove, ki jo predstavlja znesek bruto minimalne plače v Republiki Sloveniji in
se izplačuje mesečno do zadnjega dne v mesecu za pretekli mesec.
(2) Plačilo za pripravljenost,
določeno od osnove iz prejšnjega odstavka, znaša 0,8 odstotka na dan, dokler
pogodbeni pripadnik Civilne zaščite ne opravi uvajalnega in temeljnega
usposabljanja, po uspešno opravljenem usposabljanju pa 1 odstotek na dan.
(3) Pogodbenemu pripadniku Civilne
zaščite ne pripada plačilo za pripravljenost v času opravljanja službe v
Civilni zaščiti, zdravljenja nad 30 dni, dela, usposabljanja ali šolanja v
tujini nad 30 dni, ki ni povezano s službo v Civilni zaščiti, ter v času
koriščenja starševskega dopusta ali nosečnosti.
(4) Minister, pristojen za varstvo
pred naravnimi in drugimi nesrečami, poveljnik Civilne zaščite Republike
Slovenije, generalni direktor uprave ali župan lahko za določene dolžnosti v
Civilni zaščiti določi, da se plačilo za pripravljenost poveča do 50 odstotkov
od višine plačila iz drugega odstavka tega člena.
(5) Ustanovitelj lahko določi nižje
plačilo za pripravljenost pogodbenim pripadnikom Civilne zaščite, vendar ne
manj kot 50 odstotkov od višine, določene v drugem odstavku tega člena.
17. člen
(plačilo med usposabljanjem)
(1) Pogodbenemu pripadniku Civilne
zaščite pripada v času usposabljanja v Civilni zaščiti nadomestilo plače,
plačilo za udeležbo na usposabljanju in povračilo stroškov v skladu s predpisi,
ki urejajo nadomestila, povračila in druge prejemke pripadnikov Civilne
zaščite.
(2) Pogodbenemu pripadniku Civilne
zaščite pripada plačilo za udeležbo na usposabljanju, ki znaša ob delovnih dneh
75 odstotkov, ob sobotah 100 odstotkov ter ob nedeljah in dela prostih dnevih
150 odstotkov od dnevne osnove plačila za pripravljenost, določene v drugem
odstavku prejšnjega člena. Nezaposleni imajo pravico do 100 odstotkov plačila
od navedene osnove za udeležbo na usposabljanju tudi ob delovnih dneh.
(3) V primeru znižanega plačila za
pripravljenost v skladu s to uredbo, se plačilo za udeležbo na usposabljanju
računa od znižane osnove v skladu s petim odstavkom prejšnjega člena.
(4) Ne glede na določbo prvega in
drugega odstavka tega člena pripada pogodbenemu pripadniku Civilne zaščite, ki
za čas odsotnosti z dela zaradi usposabljanja ne uveljavlja nadomestila plače
oziroma drugih prejemkov, povečano plačilo za usposabljanje, ki se določi na
podlagi bruto minimalne plače v Republiki Sloveniji v času usposabljanja.
Dnevni znesek povečanega plačila za usposabljanje znaša 2,5 odstotka bruto
minimalne plače v Republiki Sloveniji na dan.
(5) Za dan usposabljanja v Civilni
zaščiti se šteje usposabljanje, ki traja najmanj štiri in največ šest ur brez
prekinitev oziroma najmanj šest in največ devet ur dnevno z najmanj polurnim
odmorom. Usposabljanje lahko obsega tudi bivanje v enoti ali na določenem
mestu, kjer se usposabljanje izvaja. Če traja usposabljanje manj kot štiri ure
dnevno, se dnevno izplačilo iz drugega odstavka tega člena zmanjša za 50
odstotkov.
(6) Za usposabljanje v Civilni zaščiti
po tej uredbi se štejejo uvajalno, temeljno in dopolnilno usposabljanje, vaje
in druge aktivnosti v državi ali izven nje, na katere je pogodbeni pripadnik
Civilne zaščite vpoklican ali napoten.
18. člen
(pozivanje k opravljanju službe)
Pogodbeni pripadnik Civilne zaščite se k
opravljanju službe v Civilni zaščiti pozove pisno, s pozivom preko tehničnih
sredstev, preko sistema za javno alarmiranje oziroma na drug način, predpisan
za pozivanje pripadnikov Civilne zaščite. Pogodbeni pripadnik Civilne zaščite
se mora k opravljanju službe v Civilni zaščiti odzvati tudi brez poziva, če je
nastala naravna ali druga nesreča, pri kateri je dolžan sodelovati z
opravljanjem nalog zaščite, reševanja in pomoči v organu vodenja, enoti ali
službi, za katero je sklenil pogodbo o službi v Civilni zaščiti.
19. člen
(opravljanje službe)
(1) Opravljanje službe v Civilni
zaščiti obsega opravljanje nalog zaščite, reševanja in pomoči ter odpravljanje
posledic naravnih in drugih nesreč na območju države, za katerega je
ustanovljen organ vodenja, enota ali služba Civilne zaščite, v katero je
razporejen pogodbeni pripadnik Civilne zaščite, ter opravljanje nalog zaščite,
reševanja in pomoči izven države oziroma za izvajanje mednarodnih obveznosti
države, sprejetih v mednarodnih organizacijah oziroma z mednarodnimi pogodbami.
(2) Za en dan opravljanja službe v
Civilni zaščiti se šteje opravljanje nalog zaščite, reševanja in pomoči v
trajanju najmanj osmih ur s polurnim odmorom.
(3) Za razporeditev delovnega časa,
delo v manj ugodnih delovnih pogojih in druga vprašanja med opravljanjem službe
v Civilni zaščiti se uporabljajo predpisi o javnih uslužbencih na področju
zaščite in reševanja, ki opravljajo operativne naloge zaščite in reševanja.
20. člen
(plača za opravljanje službe v Civilni
zaščiti)
(1) Pogodbeni pripadnik Civilne
zaščite ima v času opravljanja službe v Civilni zaščiti pravico do nadomestila
plače ter drugih prejemkov in povračil, ki so predpisani za pripadnike Civilne
zaščite, ter plačila za opravljanje službe v Civilni zaščiti, če je vpoklican v
službo v Civilni zaščiti do 14 dni oziroma s soglasjem delodajalca do 30 dni.
(2) Pogodbeni pripadnik Civilne zaščite ima
v primeru iz prejšnjega odstavka pravico do plačila za opravljanje službe v
Civilni zaščiti, ki za vsak dan dejanskega dela v Civilni zaščiti znaša 80
odstotkov osnovne plače gasilca specialista.
21. člen
(mirovanje delovnega razmerja in plača)
(1) Pogodbeni pripadnik Civilne
zaščite, ki je vpoklican v službo v Civilni zaščiti za dalj, kot je določeno v
prvem odstavku prejšnjega člena, ima pravico med opravljanjem službe v Civilni
zaščiti do plače, delovno razmerje z delodajalcem pa miruje. V času opravljanja
službe v Civilni zaščiti je pogodbeni pripadnik Civilne zaščite zaposlen pri
ustanovitelju organa vodenja, enote, službe ali druge operativne sestave
Civilne zaščite.
(2) Pogodbenemu pripadniku Civilne
zaščite iz prejšnjega odstavka se plača določi kot plača poklicnega
gasilca, in sicer:
-      
v višini plače gasilca specialista za
opravljanje dolžnosti v Civilni zaščiti, za katero se s formacijo zahteva
srednja strokovna izobrazba;
-      
v višini plače vodje
gasilske taktične enote za opravljanje dolžnosti v Civilni zaščiti, za katero
se s formacijo zahteva višja strokovna izobrazba;
-      
v višini plače poveljnika operative pri
gasilcih za opravljanje dolžnosti v Civilni zaščiti, za katero se s formacijo
zahteva univerzitetna strokovna izobrazba.
(3) Višina plač iz prejšnjega odstavka
se določi v skladu s predpisi, ki urejajo plače javnih uslužbencev. Višino plač
objavlja uprava na svoji spletni strani.
(4) Pogodbeni pripadnik Civilne
zaščite se lahko v posameznem letu vpokliče v službo v Civilni zaščiti za
največ sedem mesecev, razen v izrednem ali vojnem stanju, kjer ni omejitev.
22. člen
(opravljanje službe v Civilni zaščiti
izven države)
(1) Pogodbeni pripadnik Civilne
zaščite, ki je napoten na opravljanje službe v Civilni zaščiti izven države,
ima pravico do plače, ki se jo določi od osnove, ki jo predstavlja primerljiva
plača na formacijskih dolžnostih enake zahtevnosti, kot je določena v drugem
odstavku prejšnjega člena s smiselno uporabo predpisov, ki urejajo plače
pripadnikov Slovenske vojske za opravljanje vojaške službe izven države pri
izvajanju obveznosti, prevzetih v mednarodnih organizacijah oziroma z
mednarodnimi pogodbami v operacijah, misijah in drugih oblikah odzivanja države
na krize.
(2) Pogodbenemu pripadniku Civilne
zaščite, ki je napoten na opravljanje službe v Civilni zaščiti izven države v
skladu s prvim odstavkom 20. člena te uredbe do 14 dni oziroma s soglasjem
delodajalca do 30 dni, v tem času pripada nadomestilo plače in 80 odstotkov
plače, odmerjene po prejšnjem odstavku za opravljanje službe v Civilni zaščiti
izven države.
(3) Za opravljanje službe v Civilni
zaščiti izven države do 14 oziroma s soglasjem delodajalca do 30 dni oziroma
daljše opravljanje službe v Civilni zaščiti izven države se plača in drugi
prejemki ter povračila lahko določijo v pogodbi o službi v Civilni zaščiti za
opravljanje službe izven države oziroma v ustreznem dodatku k pogodbi o službi
v Civilni zaščiti, ki jo je sklenil pred tem pogodbeni pripadnik Civilne
zaščite. Posebna pogodba o službi v Civilni zaščiti mora biti sklenjena, če se
popolnjuje začasna sestava oziroma če gre za javne uslužbence, ki poklicno
delajo na področju zaščite in reševanja.
(4) Pogodbeni pripadnik Civilne
zaščite mora biti med usposabljanjem, vajami in opravljanjem službe v Civilni
zaščiti v državi in izven države v skladu z zakonom posebej zavarovan za primer
smrti, trajne izgube splošne delovne zmožnosti in prehodne nezmožnosti za delo.
23. člen
(povračilo stroškov objave delodajalcu)
(1) Delodajalcu ob odhodu pogodbenega
pripadnika Civilne zaščite na opravljanje službe v Civilni zaščiti v miru za
več kot en mesec pripada povračilo stroškov za enkratno objavo oglasa ali
razpisa, s katerim išče začasno zamenjavo za pogodbenega pripadnika Civilne
zaščite, v višini največ petih mesečnih neto plačil za pripravljenost.
(2) Zahtevek za povračilo stroškov iz
prejšnjega odstavka z dokazili se pošlje upravi oziroma drugemu ustanovitelju,
ki je pogodbenega pripadnika Civilne zaščite vpoklical na opravljanje službe v
Civilni zaščiti.
24. člen
(podaljšanje pogodbe)
(1) Pogodbenemu pripadniku Civilne
zaščite, ki je sklenil pogodbo o službi v Civilni zaščiti za najmanj pet let,
pripada pri vsakem podaljšanju pogodbe o službi v Civilni zaščiti enkratni
dodatek za stalnost v višini treh zadnjih mesečnih plačil za pripravljenost.
(2) Pogodbeni pripadnik Civilne
zaščite, ki podaljšano pogodbo o službi v Civilni zaščiti predčasno odpove, mora
vrniti sorazmeren del dodatka za stalnost iz prejšnjega odstavka v 30 dneh od
odpovedi pogodbe o službi v Civilni zaščiti.
25. člen
(pravna pomoč)
(1) Uprava zagotovi brezplačno pravno
pomoč pogodbenemu pripadniku Civilne zaščite, ki ga delodajalec ne sprejme na
prejšnje delo po vrnitvi z opravljanja službe v Civilni zaščiti ali ga postavi
v manj ugoden položaj zaradi opravljanja službe v Civilni zaščiti.
(2) Uprava zagotovi brezplačno pravno
pomoč tudi pogodbenemu pripadniku Civilne zaščite, zoper katerega se uveljavlja
odškodninska ali kazenska odgovornost zaradi njegovega ravnanja pri opravljanju
službe v Civilni zaščiti, če je pripadnik ravnal v skladu s predpisi in merili
stroke.
VI. PRENEHANJE IN ODPOVED POGODBE
26. člen
(prenehanje pogodbe)
Pogodba o službi v Civilni zaščiti preneha
veljati:
1.    
s potekom časa, za katerega je bila sklenjena;
2.    
s smrtjo pogodbenega pripadnika Civilne zaščite;
3.    
če pogodbeni pripadnik Civilne zaščite preneha izpolnjevati pogoje,
predpisane za pripadnike Civilne zaščite in službo v Civilni zaščiti;
4.    
če se pogodbeni pripadnik Civilne zaščite zaposli kot policist, vojak,
javni uslužbenec na področju zaščite in reševanja, gasilec ali v službi nujne
medicinske pomoči oziroma če sklene pogodbo o službi v rezervni sestavi vojske
ali policije.
27. člen
(odpoved pogodbe)
(1) Uprava oziroma drug ustanovitelj
lahko enostransko odpove pogodbo o službi v Civilni zaščiti, če pogodbeni
pripadnik Civilne zaščite:
1.    
preneha izpolnjevati splošne pogoje iz 5. člena te uredbe;
2.    
najpozneje v treh letih od sklenitve pogodbe o službi v Civilni zaščiti
ne opravi uvajalnega in temeljnega usposabljanja;
3.    
ne opravi uspešno ustreznega usposabljanja;
4.    
brez opravičenega razloga ne pride na opravljanje službe v Civilni
zaščiti oziroma na usposabljanje, na katero je bil vpoklican;
5.    
med službo v Civilni zaščiti grobo krši disciplino in mu je izrečen
disciplinski ukrep zaradi hujših kršitev discipline oziroma je storil kaznivo
dejanje ali obstaja utemeljen sum, da je storil kaznivo dejanje v skladu z
zakonom, ki ureja varstvo pred naravnimi in drugimi nesrečami;
6.    
odide na delo ali šolanje oziroma usposabljanje, ki ni povezano s službo
v Civilni zaščiti, v tujino za dalj kot tri mesece;
7.    
ne soglaša z imenovanjem na dolžnost v skladu s potrebami popolnitve
Civilne zaščite.
(2) Ustanovitelj lahko pogodbo o
službi v Civilni zaščiti enostransko odpove brez utemeljitve pogodbenemu
pripadniku Civilne zaščite, ki je bil imenovan v organ vodenja, če pristojni
organ imenuje nov organ vodenja oziroma novo sestavo organa vodenja.
(3) Ustanovitelj lahko pogodbo o
službi v Civilni zaščiti enostransko odpove tudi, če je bila enota, služba ali
druga operativna sestava, za katero je bila pogodba o službi v Civilni zaščiti
sklenjena, ukinjena ali reorganizirana oziroma če so bile naloge zaščite,
reševanja in pomoči predčasno opravljene.
(4) Šteje se, da se pogodbeni
pripadnik Civilne zaščite brez upravičenega razloga ni odzval na opravljanje
službe v Civilni zaščiti oziroma na usposabljanje, na katero je bil vpoklican,
če v 48 urah po preteku časa, ko bi se moral zglasiti pri opravljanju službe
oziroma usposabljanja, ni opravičil izostanka oziroma če v petih dneh ne
predloži ustreznega zdravstvenega potrdila, če je izostal zaradi zdravstvenih
razlogov.
28. člen
(obveznost vračila)
(1) V primeru odpovedi pogodbe iz 2., 3., 4. in 6. točke prvega odstavka prejšnjega člena je pogodbeni pripadnik Civilne zaščite dolžan upravi
oziroma ustanovitelju, s katerim je sklenil pogodbo o službi v Civilni zaščiti,
povrniti v celoti plačilo za pripravljenost za zadnjih 12 mesecev in sorazmeren
del stroškov, nastalih v času vseh usposabljanj, razen stroškov za zdravstvene
in druge preglede, s katerimi se ugotavlja sposobnost kandidata oziroma
pripadnika za službo v Civilni zaščiti. Pogodbeni pripadnik Civilne zaščite je
dolžan vrniti plačilo za pripravljenost in sorazmeren del stroškov
usposabljanja v skladu s tem členom tudi, če mu je pogodba prenehala zaradi
pravnomočne obsodbe iz 4. točke prvega odstavka 5. člena te uredbe oziroma če
pogodbo o službi v Civilni zaščiti odpove pred iztekom časa, za katerega je
bila sklenjena, pa ne zaradi zdravstvenih razlogov. V skladu s to določbo je
pogodbeni pripadnik Civilne zaščite dolžan povrniti ustanovitelju plačilo za
pripravljenost in sorazmeren del stroškov usposabljanja tudi v primeru odpovedi
pogodbe, ki je bila podaljšana.
(2) Sorazmerni del stroškov, nastalih
v času vseh usposabljanj, se izračuna tako, da se izplačana plačila za
usposabljanja, prevozni stroški in dodatki zmanjšajo za odstotek enak odstotku
že realiziranega časa trajanja pogodbe. V primeru odpovedi podaljšane pogodbe,
je pogodbeni pripadnik Civilne zaščite dolžan ustanovitelju povrniti plačila iz
tega odstavka samo po podaljšani pogodbi.
(3) Pogodbeni pripadnik Civilne
zaščite iz prvega odstavka tega člena, mora upravi oziroma drugemu
ustanovitelju povrniti plačila in stroške iz prvega odstavka tega člena in
prejšnjega odstavka v roku 30 dni po prejemu zahtevka za plačilo obveznosti. Če
v navedenem roku ne povrne stroškov, se zaračunajo zakonite zamudne obresti, ki
začnejo teči prvi dan po izteku roka za plačilo.
(4) Uprava oziroma drug ustanovitelj,
s katerim ima pogodbeni pripadnik Civilne zaščite sklenjeno pogodbo o službi v
Civilni zaščiti, na prošnjo pogodbenega pripadnika Civilne zaščite, ki ima mesečne
prejemke manjše od minimalne plače, lahko odredi obročno vrnitev plačil iz
drugega odstavka tega člena, vendar največ v dvanajstih obrokih. Mesečni obrok
ne sme biti nižji od mesečnega plačila za pripravljenost v mesecu, v katerem je
bila odpovedana pogodba o službi v Civilni zaščiti.
29. člen
(odpovedni rok)
(1) Pogodbenemu pripadniku Civilne
zaščite, ki pogodbo o službi v Civilni zaščiti odpove med opravljanjem nalog
zaščite, reševanja in pomoči, med naravno ali drugo nesrečo oziroma med
izrednim ali vojnim stanjem, se odpovedni rok izteče, ko so naloge zaščite,
reševanja in pomoči, h katerim je bil vpoklican, opravljene oziroma ko so
vzpostavljeni osnovni življenjski pogoji oziroma ko preneha izredno ali vojno
stanje. Z iztekom tega odpovednega roka oziroma prenehanjem izrednega ali
vojnega stanja začnejo teči roki za vračilo plačil iz prvega odstavka
prejšnjega člena.
(2) Če pogodbeni pripadnik Civilne
zaščite pred iztekom roka iz prejšnjega odstavka preneha opravljati službo v
Civilni zaščiti, je dolžan v skladu z zakonom vrniti prejeta plačila in
stroške, določene v prvem odstavku prejšnjega člena, v času dejanskega
opravljanja službe pa ima pravico do ene tretjine plače, dogovorjene s pogodbo
o službi v Civilni zaščiti.
30. člen
(odpoved pogodbe za nedoločen čas)
(1) Pogodbeni pripadnik Civilne
zaščite, ki je sklenil pogodbo o službi v Civilni zaščiti za nedoločen čas,
lahko pogodbo odpove po preteku 20 let brez utemeljitve in z odpovednim rokom
šestih mesecev.
(2) Pogodbeni pripadnik Civilne zaščite
iz prejšnjega odstavka ni dolžan vrniti plačil in stroškov, določenih v prvem
odstavku 28. člena te uredbe.

Uredba o službi v Civilni zaščiti (Uradni list
RS, št. 1/08)
vsebuje naslednji prehodni in končno določbo:
»VII. PREHODNI IN KONČNA DOLOČBA
31. člen
(sklepanje
pogodb s pripadniki Civilne zaščite)
(1) Ustanovitelji lahko sklenejo
pogodbe o službi v Civilni zaščiti s pripadniki Civilne zaščite, ki so bili ob
uveljavitvi te uredbe razporejeni v organe vodenja, enote, službe ali druge
operativne sestave Civilne zaščite, ne da bi ponovno preverjali izpolnjevanje
splošnih pogojev za službo v Civilni zaščiti.
(2) Ne glede na prejšnji odstavek mora
ustanovitelj zaprositi za soglasje za sklenitev pogodbe o službi v Civilni
zaščiti delodajalce oziroma pristojni organ za tiste pripadnike Civilne
zaščite, ki so zaposleni kot gasilci, v službi nujne medicinske pomoči oziroma
javni uslužbenci.
32. člen
(usposobljenost
pripadnikov Civilne zaščite)
Pri sklepanju pogodb o službi v Civilni
zaščiti s pripadniki Civilne zaščite, ki so bili razporejeni v organe vodenja,
enote in službe Civilne zaščite ob uveljavitvi te uredbe, se šteje, da so
uspešno opravili uvajalno in temeljno usposabljanje, če so opravljali dolžnost
v Civilni zaščiti najmanj tri leta.
33. člen
(veljavnost
uredbe)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvi Uredbe o
službi v Civilni zaščiti (Uradni list RS, št. 99/08) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o službi v Civilni
zaščiti (Uradni list RS, št. 45/14) vsebuje naslednjo končno določbo:
»3. člen
Ta uredba začne veljati petnajsti dan po
objavi v Uradnem listu Republike Slovenije.«.