1. SPLOŠNE DOLOČBE
1. člen
(vsebina sklepa)
(1) Ta sklep določa podrobnejšo vsebino dokumentacije, ki jo
mora investicijsko podjetje tretje države priložiti zahtevi za izdajo
dovoljenja za ustanovitev podružnice investicijskega podjetja tretje države v
Republiki Sloveniji.
(2) Kadar se ta sklep sklicuje na določbe drugih predpisov, se
te določbe uporabljajo v njihovem vsakokrat veljavnem besedilu.
2. člen
(opredelitve pojmov)
(1) Pojmi, uporabljeni v tem sklepu, imajo enak pomen kot v
določbah Zakona o trgu finančnih instrumentov (Uradni list RS, št. 77/18, 17/19
– popr., 66/19 in 123/21; v nadaljevanju ZTFI-1), Zakona o bonitetnem nadzoru
investicijskih podjetij (Uradni list RS, št. 123/21; v nadaljevanju ZBNIP)
oziroma Uredbe (EU) 2019/2033 Evropskega Parlamenta in Sveta z dne 27. novembra
2019 o bonitetnih zahtevah za investicijska podjetja ter o spremembi uredb (EU)
št. 1093/2010, (EU) št. 575/2013, (EU) št. 600/2014 in (EU) št. 806/2014 (UL L
št. 314 z dne 5. 12. 2019, str. 1), zadnjič spremenjeni s Popravkom (UL L št.
405 z dne 2. 12. 2020, str. 79; v nadaljevanju Uredba (EU) 2019/2033).
(2) Za namen drugega poglavja tega sklepa se uporabljajo
opredelitve pojmov, kot jih določa Sklep o ureditvi notranjega upravljanja,
upravljalnem organu in procesu ocenjevanja ustreznega notranjega kapitala za
borznoposredniške družbe (Uradni list RS, št. 29/22; v nadaljevanju Sklep o
notranjem upravljanju).
2. DOKUMENTACIJA ZA IZDAJO DOVOLJENJA ZA USTANOVITEV
PODRUŽNICE INVESTICIJSKEGA PODJETJA TRETJE DRŽAVE
3. člen
(splošno o dokumentaciji)
(1) Zahtevi za izdajo dovoljenja za ustanovitev podružnice
investicijskega podjetja tretje države (v nadaljevanju podružnica) je potrebno
poleg prilog iz 1. do 11. točke drugega odstavka 216. člena ZTFI-1 priložiti
naslednjo dokumentacijo, iz katere je mogoče ugotoviti, ali je podružnica
kadrovsko, tehnično in organizacijsko sposobna opravljati investicijske
storitve in posle (v nadaljevanju investicijske storitve), na katere se nanaša
zahteva za izdajo dovoljenja:
(a)   
dokumentacijo o ureditvi notranjega upravljanja,
(b)   
potrdilo o depozitu v skladu s tretjim odstavkom 216. člena ZTFI-1 in
(c)   
dokumentacijo o izpolnjevanju drugih pogojev.
(2) Zahtevi je potrebno priložiti kopijo potrdila o plačilu
takse.
2.1. Dokumentacija o ureditvi notranjega upravljanja
4. člen
(dokumentacija o ureditvi notranjega upravljanja)
Dokumentacija za ugotavljanje zanesljive načrtovane ureditve
notranjega upravljanja iz 28. člena ZBNIP za upravljanje s tveganji, ki jim bo
podružnica izpostavljena pri opravljanju načrtovanih poslov, mora vsebovati
dokumentacijo iz 5. do 8. člena tega sklepa o:
(a)   
organizacijski zgradbi,
(b)   
procesih za upravljanje tveganj,
(c)   
mehanizmih notranjih kontrol in
(d)   
politikah in praksah prejemkov.
5. člen
(dokumentacija o organizacijski zgradbi)
Dokumentacija za presojo organizacijske zgradbe podružnice
mora vsebovati:
(a)   
organigram, iz katerega je razvidno, da so upoštevana temeljna načela
organiziranja, vključno z opisom razmejitev pristojnosti in odgovornosti ter
poročevalskih tokov med različnimi hierarhičnimi in organizacijskimi ravnmi,
(b)   
pravilnike, navodila in druge akte, ki opredeljujejo izvajanje vseh
delovnih postopkov v okviru opravljanja investicijskih storitev in poslov,
(c)   
dokumentacijo, iz katere sta razvidna sistem sprejemanja odločitev in
odgovornost posameznikov, ki sprejemajo odločitve pri posameznih delovnih
procesih v okviru opravljanja investicijskih storitev in poslov,
(d)   
dokumentacijo, iz katere so razvidne odgovornosti poslovodje podružnice
ter način zagotavljanja učinkovitega nadzora matičnega investicijskega podjetja
nad poslovodjo podružnice,
(e)   
dokumentacijo, iz katere je razvidna politika za preprečevanje nastanka
nasprotja interesov,
(f)    
dokumentacijo:
- 
iz katere je razvidno število zaposlenih, ki bodo izvajali investicijske
storitve in posle, njihova izobrazbena struktura in strokovna usposobljenost;
- 
ki dokazuje strokovno usposobljenost poslovodje podružnice ter drugih
nosilcev ključnih funkcij,
(g)   
dokumentacijo, iz katere je razvidna politika za doseganje visokih
strokovnih standardov in etičnih vrednot pri poslovanju.
6. člen
(dokumentacija o procesih za upravljanje tveganj)
Dokumentacija za presojo učinkovitosti procesov za
upravljanje tveganj podružnice mora vsebovati:
(a)   
strnjeno izjavo upravljalnega organa o tveganjih iz 47. člena Uredbe
(EU) 2019/2033,
(b)   
strategije in politike prevzemanja in upravljanja tveganj iz 4. in 5.
člena Sklepa o notranjem upravljanju,
(c)   
opis procesov upravljanja tveganj iz 17., 18., 20. in 21. člena Sklepa o
notranjem upravljanju,
(d)   
opis notranjega poročanja o tveganjih iz 22. člena Sklepa o notranjem
upravljanju,
(e)   
politiko produktov iz 2. točke šestega odstavka 185. člena ZTFI-1,
(f)    
politiko uporabe zunanjih izvajalcev iz 25. člena Sklepa o notranjem
upravljanju.
7. člen
(dokumentacija o mehanizmih notranjih kontrol)
Dokumentacija za presojo primernosti mehanizmov notranjih
kontrol podružnice mora vsebovati:
(a)   
dokumentacijo, iz katere je razvidna organiziranost mehanizmov notranjih
kontrol z opisom pravil in kontrol nad izvajanjem organizacijskih, poslovnih in
delovnih postopkov podružnice (notranje kontrole),
(b)   
dokumentacijo, iz katere je razvidna organiziranost in raven delovanja:
- 
službe notranje revizije pri vseh delovnih procesih v okviru opravljanja
investicijskih storitev in poslov, vključno s strategijo službe notranje
revizije ter opisom notranjega revidiranja in obsega aktivnosti v prvih dveh
letih poslovanja pri posameznih delovnih procesih v okviru opravljanja
investicijskih storitev in poslov,
- 
funkcije upravljanja tveganj in službe skladnosti poslovanja, kadar je
ta organizirana, vključno z internim aktom, ki določa namen, pomen in naloge
funkcije upravljanja tveganj oziroma službe skladnosti poslovanja, hierarhičnim
položajem vodje funkcije oziroma službe ter letnim načrtom funkcije oziroma
službe.
8. člen
(dokumentacija o politikah in praksah prejemkov)
Dokumentacija za presojo ustreznosti ter glede na spol
nevtralne politike in praks prejemkov podružnice mora vsebovati politiko
prejemkov iz 45. člena ZBNIP, ki upošteva načela za določanje in izvajanje
politike in praks glede prejemkov.
2.2. Dokumentacija o izpolnjevanju drugih pogojev
9. člen
(dokumentacija o izpolnjevanju drugih pogojev)
Dokumentacija za ugotavljanje izpolnjevanja drugih pogojev za
izdajo dovoljenja za ustanovitev podružnice mora vsebovati:
(a)   
finančni načrt, vključno s projekcijo zagotavljanja finančnega
premoženja oziroma zavarovanja iz tretjega odstavka 216. člena ZTFI-1,
(b)   
dokumentacijo o izpolnjevanju posameznih določb Sklepa o pogojih za
opravljanje investicijskih in drugih storitev za borznoposredniške družbe
(Uradni list RS, št. 29/22) v zvezi z investicijskimi storitvami in posli, ki
jih bo podružnica dejansko opravljala,
(c)   
dokumentacijo glede tehnične opremljenosti prostorov, ki omogoča varno
in nemoteno izvajanje poslovnih procesov v okviru opravljanja investicijskih
storitev in poslov ter zagotavlja ustrezno ločitev posameznih funkcij
poslovanja in možnost njihove medsebojne povezave,
(d)   
dokumentacijo o uporabljenih informacijskih sistemih ter strategijo
razvoja informacijskih sistemov in politiko varnosti informacijskih sistemov,
ki bo zagotavljala varno in nemoteno izvajanje poslovnih procesov v okviru
opravljanja investicijskih storitev in poslov,
(e)   
dokumentacijo glede sposobnosti pravočasnega, točnega in
standardiziranega poročanja Agenciji za trg vrednostnih papirjev in drugim
nadzornim institucijam.
10. člen
(opis jamstva za terjatve vlagateljev)
Investicijsko podjetje tretje države mora zahtevi za izdajo
dovoljenja za ustanovitev podružnice predložiti podrobnejši opis jamstva za
terjatve vlagateljev, ki velja v državi sedeža investicijskega podjetja. Opis
mora vsebovati natančen in celovit pregled pravic ter obveznosti vlagateljev
oziroma investicijskih podjetij ter opis formalnega postopka za uresničitev teh
pravic in obveznosti.
3. KONČNE DOLOČBE
11. člen
(uporaba predpisov)
Z uveljavitvijo tega sklepa se prenehajo uporabljati Sklep o
dokumentaciji za izdajo dovoljenja za ustanovitev podružnice investicijskega
podjetja tretje države (Uradni list RS, št. 106/07 in 85/16), Sklep o poročanju
borznoposredniških družb v zvezi s skupino (Uradni list RS, št. 72/16, 77/18 –
ZTFI-1 in 42/19), Sklep o minimalnih zahtevah za zagotavljanje ustrezne
likvidnostne pozicije borznoposredniških družb (Uradni list RS, št. 72/16,
77/18 – ZTFI-1 in 42/19) in Sklep o merilih za določitev pomembne
borznoposredniške družbe (Uradni list RS, št. 42/19 in 123/21 – ZBNIP).
12. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00700-7/2022-5
Ljubljana, dne 24. februarja 2022
EVA 2022-1611-0020
Predsednica Sveta
Agencije za trg vrednostnih
papirjev
Anka Čadež