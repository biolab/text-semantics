1. člen
(vsebina)
Ta pravilnik določa strokovna načela, v skladu s katerimi se
izvajajo ukrepi v obliki projektov ali programov na področju dolgotrajne
oskrbe, deinstitucionalizacije in dolgožive družbe ter krepitve obstoječih
storitev (v nadaljnjem besedilu: ukrepi).
2. člen
(strokovna načela, v skladu s katerimi se izvajajo ukrepi)
Ukrepi se izvajajo v skladu z načeli enakosti in prepovedi
diskriminacije, spoštovanja človekove individualnosti, potreb in dostojanstva,
ohranjanja in krepitve samostojnosti posameznika ter gospodarnosti,
učinkovitosti in uspešnosti.
3. člen
(načelo enakosti in prepovedi diskriminacije)
Z ukrepi se zagotavljajo enaka dostopnost in razpoložljivost,
uporaba in kakovost projektov oziroma programov za enake potrebe ne glede na
spol, starost, raso, vero, etnično pripadnost, gmotno stanje, družbeni položaj
ali druge osebne okoliščine.
4. člen
(načelo spoštovanja človekove osebnosti, potreb in
dostojanstva)
Ukrepi varujejo dostojanstvo, zasebnost, avtonomijo in
osebnost posameznika, upoštevajoč njegove potrebe, jezik, kulturo in vrednote,
ter mu omogočajo uporabljati njemu razumljiv jezik in komunikacijo.
5. člen
(načelo ohranjanja in krepitve samostojnosti posameznika)
Z ukrepi se izvajajo aktivnosti, ki pomembno vplivajo na
kakovost in varnost življenja ter dolgotrajno podpirajo in spodbujajo
samostojnost posameznika za čim daljšo sposobnost biti v oskrbi v domačem
okolju.
6. člen
(načelo gospodarnosti, učinkovitosti in uspešnosti)
Z ukrepi se zagotovijo gospodarna in učinkovita poraba javnih
sredstev ter uspešno doseganje ciljev delovanja, določenih v skladu s predpisi,
ki urejajo porabo proračunskih in drugih javnih sredstev ter sredstev Evropske
unije.
KONČNA DOLOČBA
7. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0072-2/2023/7
Ljubljana, dne 11. avgusta 2023
EVA 2023-2720-0005
Simon Maljevac
minister
za solidarno prihodnost