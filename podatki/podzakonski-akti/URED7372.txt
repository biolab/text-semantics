I. PREDMET IN OBSEG KONCESIJE
1. člen
(predmet koncesije)
(1) Ta uredba je
koncesijski akt, na podlagi katerega Vlada Republike Slovenije (v nadaljnjem
besedilu: vlada) podeli koncesijo za rabo podzemne vode za proizvodnjo pijač (v
nadaljnjem besedilu: koncesija) iz vrtine P-1/06 (ID znak 1936-1026/4-0; koordinate
X: 115154, Y: 471337, Z: 346).
(2) Obseg vodne
pravice, izražen kot največja dovoljena skupna letna količina rabe podzemne
vode iz vrtine P-1/06, je 157.680 m3/leto.
Največji dovoljeni trenutni pretok rabe podzemne vode iz vrtine P-1/06 je 6
l/s.
(3) Koncesija se podeli
za rabo podzemne vode za proizvodnjo pijač s klasifikacijsko številko 12.1.1. v
skladu s predpisom, ki ureja klasifikacijo vrst posebne rabe vode in naplavin.
(4) Koncesija obsega
območje vrtine P-1/06 in zajema podzemno vodo iz vodnega telesa podzemne vode
Posavsko hribovje do osrednje Sotle (VTPodV_1008), in sicer iz prvega
Dolomitnega vodonosnika in vodonosnika v apnenčastih kamninah.
(5) Napajalno območje
vrtine P-1/06 ter meja tega območja se prikažeta na digitalnem podatkovnem
sloju v državnem koordinatnem sistemu in objavita v informacijskem sistemu
okolja.
II. POGOJI ZA PRIDOBITEV IN IZVAJANJE KONCESIJE
2. člen
(začetek in trajanje koncesije)
(1) Koncesija se podeli
za 30 let.
(2) Koncesijsko obdobje
iz prejšnjega odstavka začne teči z dnem sklenitve koncesijske pogodbe.
(3) Koncesija se lahko
podaljša v skladu z zakonom, ki ureja vode.
3. člen
(pogoji za pridobitev koncesije)
Koncesija se podeli osebi, če izpolnjuje naslednje pogoje:
-       
je pravna ali fizična oseba, registrirana za opravljanje proizvodnje
pijač,
-       
ima poravnave davke, prispevke in druge obvezne dajatve, vključno s
koncesijskimi dajatvami,
-       
proti njej ni uveden postopek prisilne poravnave, stečaja ali
likvidacijski postopek,
-       
ni prenehala poslovati na podlagi sodne ali druge prisilne odločbe in
-       
ji v zadnjih petih letih pred objavo javnega razpisa ni bila izdana
sodna odločba za kaznivo dejanje, ki je povezano z njenim poslovanjem, ki je
postala izvršljiva, oziroma sodna ali upravna odločba, s katero ji je
prepovedano opravljati dejavnost, ki je povezana z izvajanjem koncesije, in je
ta postala izvršljiva.
4. člen
(pogoji za izvajanje koncesije)
(1) Oseba, ki pridobi koncesijo (v nadaljnjem besedilu:
koncesionar), mora izvajati koncesijo tako, da ne vpliva na drugo dovoljeno
posebno rabo vode ali druge pravice, podeljene na vodnih telesih na vplivnem
območju.
(2) Koncesionar mora pri izvajanju koncesije
izpolnjevati naslednje okoljevarstvene pogoje, pogoje varstvenega režima in
načina rabe podzemne vode:
1.     
zagotavljati, da največja dovoljena letna količina rabe podzemne vode in
največji dovoljeni pretok rabe podzemne vode iz 1. člena
te uredbe nista presežena,
2.     
zagotavljati, da s svojo dejavnostjo ne povzroči poslabšanja ali ne
prepreči doseganja dobrega kemijskega in količinskega stanja vodnega telesa
podzemne vode, določenega v skladu s predpisom, ki ureja stanje podzemnih voda,
3.     
zagotavljati, da s svojo dejavnostjo ne povzroči poslabšanja ali ne
prepreči doseganja dobrega kemijskega in ekološkega stanja površinskih voda,
določenega v skladu s predpisom, ki ureja stanje površinskih voda,
4.     
imeti črpališče urejeno tako, da je preprečen vnos onesnaževal v
vodonosnik,
5.     
dejavnost izvajati tako, da pride le do občasnih sprememb toka podzemne
vode ali do stalnih sprememb toka le na omejenem prostoru, vendar pa to ne sme
povzročiti vdora druge vode ter stalnega in jasno izraženega umetnega trenda v
spremembah toka, zaradi katerega bi do takih vdorov lahko prišlo pozneje,
6.     
zagotavljati monitoring v skladu s 7. členom
te uredbe in Prilogo, ki je sestavni del te uredbe,
7.     
zagotoviti opazovalno vrtino v skladu s programom monitoringa iz 7. člena te uredbe,
8.     
izvajati ukrepe iz predpisa, ki ureja načrt upravljanja voda za vodni
območji Donave in Jadranskega morja,
9.     
uporabljati podzemno vodo izključno za lastne potrebe, za katere se
podeljuje koncesija, in
10.  
zagotavljati mesečno spremljanje nivoja talne vode v okoliškem poplavnem
gozdu.
(3) Koncesionar mora
pri izvajanju koncesije izpolnjevati naslednje naravovarstvene pogoje:
1.     
zagotavljati, da ne ogroža naravnega ravnovesja vodnih in obvodnih
ekosistemov,
2.     
preprečiti škodljive vplive ter ogrožanje naravnih vrednot in območij,
varovanih po predpisih, ki urejajo ohranjanje narave, in
3.     
omogočati izvedbo sanacijskih ukrepov znotraj območij, varovanih po
predpisih, ki urejajo ohranjanje narave.
(4) Koncesionar mora
pri izvajanju koncesije izpolnjevati naslednje druge pogoje:
1.     
zagotavljati varstvo objektov in naprav za rabo podzemne vode ter
njihovo redno vzdrževanje,
2.     
zagotoviti dostop do vrtine P-1/06 z vzhodne strani preko stavbnih
zemljišč objekta za proizvodnjo pijač,
3.     
zagotoviti, da se pri vzpostavljanju infrastrukture za vrtino P-1/06 ne
posega v okoliški gozd,
4.     
zagotoviti, da posebna raba vode ne povzroča nedopustnih obremenitev
površinskih voda (stoječih vodnih teles in vodotokov),
5.     
vzpostaviti stalen nadzor nad objekti in napravami za rabo podzemne vode
ter zagotavljati dostop samo pooblaščenim osebam koncesionarja,
6.     
dopustiti izvajanje meritev za potrebe državnega monitoringa podzemnih
voda na vrtini iz prvega odstavka 1. člena te uredbe,
7.     
zagotavljati enkratdnevni (on-line) prenos podatkov iz Priloge te
uredbe v podatkovno zbirko Agencije Republike Slovenije za okolje (v nadaljnjem
besedilu: agencija),
8.     
po navodilu koncedenta sodelovati pri izvajanju kratkotrajne (do
24-urne) popolne prekinitve odvzema vode, ki jo zaradi ocenjevanja količinskega
stanja podzemne vode praviloma enkrat letno istočasno izvedejo vsi
koncesionarji, ki odvzemajo vodo iz istega vodonosnika (prekinitveni test),
9.     
zagotoviti koncedentu brezplačen dostop do podatkov o opravljenih
raziskavah, ki lahko dajo podatke o podzemni vodi,
10.  
zagotoviti brezplačni dostop do vseh podatkov, ki se nanašajo na rabo
vode,
11.  
vzdrževati ali sanirati vrtino, izvedeno pri raziskavah vodnega vira, ki
je predmet koncesije, in
12.  
sodelovati s koncedentom pri izvajanju izrednih ukrepov, če se poveča
stopnja ogroženosti zaradi škodljivega delovanja voda, ali intervencijskih in
sanacijskih ukrepov ob naravni nesreči zaradi škodljivega delovanja voda.
(5) Koncesionar mora s
tehničnimi ali drugimi ukrepi, vključno z začasno omejitvijo ali prekinitvijo
izvajanja posebne rabe vode, v določenem obdobju prilagoditi izvajanje
koncesije novim razmeram, če pride do:
1.     
značilnega trenda zniževanja gladine podzemne vode, ki zajema najmanj šestletno
obdobje,
2.     
značilnega trenda negativnih učinkov dolgoročnih sprememb režima toka
podzemne vode,
3.     
vplivov na vodostaj površinskih voda zaradi izvajanja posebne rabe vode,
4.     
preseganja količinskega obnavljanja vodonosnega sistema,
5.     
vdora vode iz sosednjega vodonosnika ali površinske vode ali
6.     
ogrožanja naravnih vrednot in biotske raznovrstnosti v skladu s
predpisi, ki urejajo ohranjanje narave.
(6) Pojave iz
prejšnjega odstavka ugotovi koncesionar na podlagi podatkov monitoringa iz 7. člena te uredbe ali ga o njih obvesti
pristojni upravni organ.
III. OBVEZNOSTI KONCESIONARJA
5. člen
(vodenje ločenega računovodstva)
Koncesionar redno vodi ločeno računovodstvo za dejavnost
koncesije in evidenco odvzetih količin podzemne vode.
6. člen
(poslovnik)
Koncesionar vodi poslovnik za obratovanje in vzdrževanje
vodnega objekta ali naprave v skladu z zakonom, ki ureja vode.
7. člen
(monitoring)
(1) Koncesionar
zagotavlja izvajanje monitoringa, ki vključuje monitoring odvzetih količin
podzemne vode, monitoring vpliva rabe vode in nadzor nad hidravličnimi
značilnostmi vrtine v skladu z zahtevami iz Priloge te uredbe.
(2) Monitoring se
izvaja po programu, ki ga za obdobje treh zaporednih koledarskih let (v
nadaljnjem besedilu: program monitoringa) pripravi koncesionar, potrdi pa
agencija.
(3) Monitoring se
izvaja v skladu s predpisi, ki urejajo monitoring podzemnih in površinskih
voda, ter predpisi, ki urejajo meroslovje.
(4) Koncesionar
predloži agenciji v potrditev program monitoringa najpozneje do 1. julija zadnjega leta pred začetkom novega
obdobja, za katero se pripravlja program monitoringa. Agencija potrdi program
monitoringa v enem mesecu po njegovem prejemu. Če agencija ugotovi, da program
monitoringa ni pripravljen v skladu s prejšnjim odstavkom in Prilogo te uredbe,
mora koncesionar v enem mesecu od prejema ugotovitev in priporočil agenciji
poslati popravljen program monitoringa.
(5) Koncesionar
najpozneje do 28. februarja tekočega leta
pošlje agenciji in Zavodu Republike Slovenije za varstvo narave poročilo o
meritvah, obdelavi podatkov in rezultatih izvajanja monitoringa za preteklo
leto v skladu s Prilogo te uredbe.
(6) Poročilo iz
prejšnjega odstavka vsebuje:
-       
poročilo o meritvah za preteklo leto, ki vsebuje splošni opis izvajanja
monitoringa in posebnosti v obdobju, na katero se poročilo nanaša,
-       
rezultate monitoringa za preteklo leto, ki vsebujejo rezultate po
posameznih sestavnih delih monitoringa in parametrih, ter
-       
obdelavo oziroma analizo in razlago podatkov monitoringa.
(7) Vzorec obrazca
poročila iz petega odstavka tega člena je objavljen na spletni strani agencije.
8. člen
(hramba dokumentacije)
Koncesionar hrani dokumentacijo, potrebno za izvajanje
monitoringa iz prejšnjega člena, in
dokumentacijo v zvezi s plačili za koncesijo najmanj pet let po prenehanju koncesije.
9. člen
(ukrepi koncesionarja po prenehanju koncesije)
(1) Koncesionar po
prenehanju koncesije izvede vse ukrepe v skladu z zakonom, ki ureja vode.
(2) Podrobnejši ukrepi
iz prejšnjega odstavka se določijo v koncesijski pogodbi.
IV. PODELITEV KONCESIJE
10. člen
(postopek podelitve koncesije)
(1) Koncesija se podeli
na podlagi javnega razpisa.
(2) Javni razpis izvede
ministrstvo, pristojno za vode (v nadaljnjem besedilu: ministrstvo).
(3) Javni razpis se
objavi v Uradnem listu Republike Slovenije in traja najmanj 30 dni od dneva
objave.
(4) Javni razpis je
uspešen, če je do poteka razpisnega roka predložena najmanj ena veljavna
prijava.
(5) Prijava na javni
razpis je veljavna, če je pravočasna in v celoti izpolnjuje vse zahteve iz
javnega razpisa. Če javni razpis ne uspe, se lahko ponovi.
(6) Predlog o izbiri
koncesionarja se pripravi po pridobljenem mnenju strokovne komisije.
(7) Strokovno komisijo
sestavljajo trije člani. Člane strokovne
komisije imenuje minister, pristojen za vode.
(8) Člani strokovne
komisije ne smejo biti s prijavitelji na javni razpis (v nadaljnjem besedilu:
prijavitelj) ali zaposlenimi pri prijaviteljih v poslovnem ali sorodstvenem
razmerju v ravni vrsti ali v stranski vrsti do vštetega četrtega kolena, v
zakonski ali partnerski zvezi, v svaštvu do vštetega drugega kolena, četudi je
zakonska ali partnerska zveza že prenehala, ali živeti z njimi v zunajzakonski
skupnosti ali nesklenjeni partnerski zvezi. V strokovno komisijo ne sme biti
imenovana niti oseba, ki je bila zaposlena pri prijavitelju ali je kako drugače
delala za prijavitelja, če od prenehanja zaposlitve ali drugačnega sodelovanja
še niso minila tri leta.
(9) Izpolnjevanje
pogojev za imenovanje v strokovno komisijo potrdi vsak član s pisno izjavo. Če
član naknadno izve za razlog iz prejšnjega odstavka, mora takoj predlagati
svojo izločitev. Izločenega člana strokovne komisije zaradi razlogov iz
prejšnjega odstavka nadomesti nadomestni član strokovne komisije, ki ga imenuje
minister, pristojen za vode.
(10) Člani strokovne
komisije ne smejo neposredno komunicirati s prijavitelji, ampak le posredno
prek ministrstva.
11. člen
(vsebina javnega razpisa)
Javni razpis vsebuje:
1.     
podatke o koncedentu,
2.     
podatke o objavi koncesijskega akta,
3.     
predmet in predvideni obseg koncesije,
4.     
pogoje za pridobitev koncesije,
5.     
podatke, ki jih mora vsebovati prijava na javni razpis, in dokazila, ki
jih je treba priložiti prijavi na javni razpis,
6.     
začetek in trajanje koncesije,
7.     
način dostopa do razpisne dokumentacije,
8.     
čas in kraj oddaje prijav na javni razpis,
9.     
naslov, prostor, datum in uro javnega odpiranja prijav na javni razpis,
10.  
prednostna merila za izbor koncesionarja,
11.  
postopek za izbor koncesionarja,
12.  
rok za izbor koncesionarja,
13.  
rok, v katerem bodo prijavitelji obveščeni o izboru koncesionarja,
14.  
odgovorno osebo za dajanje informacij med javnim razpisom.
12. člen
(prednostna merila za izbor koncesionarja)
Prednostni merili, ki se upoštevata pri izbiri koncesionarja
na podlagi javnega razpisa, sta naslednji:
-       
lastninska ali druga stvarna pravica na nepremičninah, ki so potrebne za
dejavnost proizvodnje pijač, in
-       
ponujena višina plačila, ki ne sme biti nižja od višine, določene v 16. členu te uredbe.
13. člen
(odločba o izboru koncesionarja)
(1) Koncesija se podeli
z odločbo o izboru na podlagi javnega razpisa.
(2) Odločba o izboru se
odpravi, če v 90 dneh od njene dokončnosti ne pride do sklenitve koncesijske
pogodbe iz razlogov, ki so na strani koncesionarja.
V. KONCESIJSKA POGODBA
14. člen
(sklenitev in vsebina koncesijske pogodbe)
(1) Medsebojna razmerja
med koncedentom in koncesionarjem se podrobneje uredijo s koncesijsko pogodbo.
(2) Koncesijska pogodba
je sklenjena, ko jo podpišeta obe pogodbeni stranki.
(3) V koncesijski
pogodbi se podrobneje določijo ukrepi in pogoji iz 4. člena
te uredbe na podlagi podatkov o:
1.     
globini črpanja podzemne vode na ustju vrtine in
2.     
stanju podzemne vode na vodnem telesu iz 1. člena te uredbe.
(4) V primeru neskladja
med to uredbo in koncesijsko pogodbo veljajo določbe te uredbe.
VI. PLAČILO ZA KONCESIJO
15. člen
(opredelitev plačila za koncesijo)
(1) Koncesionar plačuje
plačilo za koncesijo za vsako leto rabe vode.
(2) Koncesionar začne
plačevati plačilo za koncesijo z dnem začetka izvajanja koncesije.
(3) Koncesija se začne
izvajati z dnem sklenitve koncesijske pogodbe.
16. člen
(višina plačila za koncesijo)
(1) Plačilo za
koncesijo se določi za vsako koledarsko leto posebej.
(2) Višina plačila za
koncesijo se za posamezno koledarsko leto za podzemno vodo, ki se daje v promet
kot naravna mineralna voda, namizna voda in brezalkoholna pijača, izračuna po
naslednji enačbi:
Vpl. = 0,01 x Pčisti-prihodek + Vkoncesija
x (2,66 x Qnaravna + 2 x Qnamizna + Qpijač),
pri čemer je:

-       
  Vpl.:

plačilo za koncesijo za podzemno vodo, ki
  se daje v promet kot naravna mineralna voda, namizna voda in brezalkoholna
  pijača, izraženo v eurih,


-       
  Pčisti-prihodek:

čisti letni prihodek od prodaje naravne
  mineralne vode, namizne vode in brezalkoholnih pijač, ki je izkazan v izkazu
  poslovnega izida proizvajalca pijač za leto, za katero se določa plačilo za
  koncesijo, izražen v eurih,


-       
  Qnaravna:

letna količina podzemne vode, ki jo je
  koncesionar dal v promet kot naravno mineralno vodo v letu, za katero se
  določa plačilo za koncesijo, izražena v 1 000
  litrih,


-       
  Qnamizna:

letna količina podzemne vode, ki jo je
  koncesionar dal v promet kot namizno vodo v letu, za katero se določa plačilo
  za koncesijo, izražena v 1 000 litrih,


-       
  Qpijač: 

letna količina podzemne vode, ki jo je
  koncesionar dal v promet kot brezalkoholno pijačo v letu, za katero se določa
  plačilo za koncesijo, izražena v 1 000
  litrih,


-       
  Vkoncesija:

višina plačila za koncesijo za 1 000 litrov stekleničene podzemne vode,
  izražena v eurih.

(3) Višina plačila za
koncesijo za 1 000 litrov stekleničene podzemne vode (Vkoncesija) se
izračuna po naslednji enačbi:


Vkoncesija

= 

0,08xPvodno-povračilo


Q1 + 2xQ2
  + 2,66xQ3


pri čemer je:

-       
  Vkoncesija:

višina plačila za koncesijo za 1 000 litrov
  stekleničene podzemne vode, izražena v eurih,


-       
  Pvodno-povračilo: 

vsota vseh plačil vodnega povračila, odmerjenega
  izvajalcem lokalnih gospodarskih javnih služb oskrbe s pitno vodo v skladu s
  predpisi, ki urejajo plačevanje vodnih povračil, izražena v eurih,


-       
  Q1:

letna količina odvzete podzemne vode, ki je bila dana v
  promet v brezalkoholnih pijačah, izražena v 1 000 litrih,


-       
  Q2:

letna količina odvzete podzemne vode, ki je bila dana v
  promet kot izvirska voda, namizna voda ali v pivu, izražena v 1 000 litrih,


-       
  Q3:

letna količina odvzete podzemne vode, ki je bila dana v
  promet kot naravna mineralna voda, izražena v 1 000 litrih.

(4) Vrednosti za Pvodno-povračilo, Q1,
Q2 in Q3 iz
prejšnjega odstavka so izračunane iz podatkov o odmeri vodnih povračil in o
proizvodnji pijač v letu, ki je dve leti pred obračunskim letom plačila za
koncesijo.
17. člen
(višina plačila za koncesijo za 1 000
litrov stekleničene podzemne vode)
(1) Višino plačila za
koncesijo za 1 000 litrov stekleničene
podzemne vode iz prejšnjega člena določi vlada s sklepom, ki se objavi v
Uradnem listu Republike Slovenije.
(2) Spremembo višine
plačila za koncesijo za 1 000 litrov
stekleničene podzemne vode določi vlada najpozneje do 31. decembra
tekočega leta za naslednje leto v skladu s prejšnjim odstavkom.
18. člen
(pošiljanje podatkov, potrebnih za izračun plačila za
koncesijo)
(1) Koncesionar
Direkciji Republike Slovenije za vode (v nadaljnjem besedilu: direkcija) vsako
leto najpozneje do 28. februarja pošlje podatke, potrebne za izračun
plačila za koncesijo iz 16. člena te
uredbe, za preteklo leto.
(2) Če podatki iz
prejšnjega odstavka niso poslani v roku iz prejšnjega odstavka ali so poslani
podatki napačni, se za izračun višine plačila za koncesijo uporabijo podatki, s
katerimi razpolaga direkcija.
19. člen
(način plačila za koncesijo)
(1) Koncesionar plačuje
za koncesijo med letom v obliki dveh akontacij, in sicer na podračun, določen s
predpisom, ki ureja podračune in način plačevanja obveznih dajatev in drugih
javnofinančnih prihodkov, na podlagi računa.
(2) Akontacija iz
prejšnjega odstavka znaša polovico zneska, izračunanega po enačbi iz 16. člena te uredbe, pri čemer se uporabi višina
plačila za koncesijo za 1 000 litrov
ustekleničene podzemne vode, določena na podlagi 17. člena
te uredbe.
(3) Prva akontacija v
letu zapade v plačilo zadnji plačilni dan v juniju, druga akontacija v letu pa
zadnji plačilni dan v decembru.
(4) Za nepravočasno
plačane zneske akontacij oziroma plačila za koncesijo mora koncesionar plačati
zakonite zamudne obresti.
(5) Koncesionar, ki med
letom preneha izvajati koncesijo, direkciji v 30 dneh po prenehanju izvajanja
koncesije pošlje podatke iz prejšnjega člena.
20. člen
(poračun)
Morebitna razlika med z akontacijama vplačanimi zneski in
višino plačila za koncesijo, določeno v skladu s 16. členom te uredbe, se
plača tako, kot je določeno v prvem odstavku prejšnjega člena, ali vrne
koncesionarju v 60 dneh po izdaji poračuna plačil za koncesijo.
VII. PREHODNE IN KONČNI DOLOČBI
21. člen
(prvi program monitoringa in prvo poročilo o monitoringu)
(1) Koncesionar prvi
program monitoringa iz drugega odstavka 7. člena
te uredbe pošlje agenciji v potrditev najpozneje v šestih mesecih od sklenitve
koncesijske pogodbe.
(2) Koncesionar prvo
poročilo iz šestega odstavka 7. člena te
uredbe pošlje agenciji najpozneje do 28. februarja
leta, ki sledi letu potrditve prvega programa monitoringa.
22. člen
(višina plačila za koncesijo za 1 000
litrov stekleničene podzemne vode v prehodnem obdobju)
Do uveljavitve sklepa iz 17. člena
te uredbe znaša višina plačila za koncesijo za 1 000
litrov stekleničene podzemne vode Vkoncesija 1,405
eura.
23. člen
(prva akontacija plačila za koncesijo)
(1) Ne glede na 19. člen te uredbe se prva akontacija plačila za
koncesijo obračuna naslednje leto po sklenitvi koncesijske pogodbe.
(2) Za izračun
akontacije iz prejšnjega odstavka se uporabijo podatki o dejanski količini
odvzete podzemne vode v tekočem letu, ki jih koncesionar predloži direkciji
najpozneje do 28. februarja naslednjega
leta po sklenitvi koncesijske pogodbe.
24. člen
(prenehanje veljavnosti)
Z dnem uveljavitve te uredbe preneha veljati Uredba o
koncesiji za odvzem podzemne vode iz vodnih virov P1/91 in P2/92 v Radomljah za
proizvodnjo pijač (Uradni list RS, št. 47/05 in 122/07).
25. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00719-1/2020
Ljubljana, dne 30. januarja 2020
EVA 2016-2550-0092
Vlada Republike Slovenije
Marjan Šarec
Predsednik

Priloga: Monitoring
