1. SPLOŠNA DOLOČBA
1. člen
Ta pravilnik določa vrste podatkov o
oddanih javnih naročilih po Zakonu o javnem naročanju na področju obrambe in
varnosti (Uradni list RS, št. 90/12, 90/14 – ZDU-1 in
52/16; v nadaljnjem besedilu: ZJNPOV) v preteklem letu in način njihovega
zbiranja.
2. NAČIN ZBIRANJA IN VRSTE PODATKOV
2. člen
(1) Podatki o naročilih, oddanih na
podlagi izvedenega postopka s predhodnim ugotavljanjem sposobnosti, postopka s
pogajanji po predhodni objavi, postopka s pogajanji brez predhodne objave ali
konkurenčnega dialoga, se zbirajo iz obvestil iz 3. točke prvega odstavka 46.
člena ZJNPOV, podatki o naročilih, oddanih na podlagi izvedenega postopka
zbiranja ponudb po predhodni objavi, pa iz obvestil iz 5. točke prvega odstavka
46. člena ZJNPOV.
(2) Podatki o posameznih naročilih,
oddanih na podlagi okvirnega sporazuma, se zbirajo iz obvestil iz 3. in 5.
točke prvega odstavka 46. člena ZJNPOV, ki jih naročniki objavijo v skladu z
desetim odstavkom 25. člena ZJNPOV.
(3) Podatki o naročilih, katerih
vrednost je nižja od vrednosti iz drugega odstavka 7. člena ZJNPOV, se zbirajo
na portalu javnih naročil iz v ta namen vzpostavljene aplikacije, do katere v
skladu s tretjim odstavkom 82. člena ZJNPOV dostopajo le organi Republike
Slovenije in Banka Slovenije.
(4) Podatki o naročilih, ki so bila
oddana v skladu z 11. členom ZJNPOV, se ne zbirajo. Naročniki o teh naročilih v
skladu s četrtim odstavkom 82. člena ZJNPOV poročajo Vladi Republike Slovenije.
3. člen
(1) Naročnik v zvezi z oddanimi naročili,
katerih vrednost je enaka ali večja od vrednosti iz drugega odstavka 7. člena
ZJNPOV, sporoči za vsako oddano naročilo naslednje podatke:
1.     
Podatke o predmetu naročila:
- 
vrsta predmeta (blago ali storitev ali gradnja),
- 
kategorija storitve po Seznamu storitev na področju obrambe in varnosti
A ali Seznamu storitev na področju obrambe in varnosti B, ki ju določa Uredba o
seznamih storitev na področju obrambe in varnosti, o dejavnosti na področjih
gradenj, vojaške opreme, občutljive opreme, občutljivih gradenj in občutljivih
storitev, o obveznih informacijah v objavah in o zahtevah, ki jih mora
izpolnjevati oprema za elektronsko naročanje, ter o medresorski komisiji za
izdajo soglasij k naročilom iz 11. člena Zakona o javnem naročanju na področju
obrambe in varnosti (Uradni list RS, št. 4/13),
- 
referenčne številke ali kategorije nomenklature CPV najmanj na prva tri
mesta natančno,
- 
naziv naročila,
- 
kratek opis predmeta naročanja;
2.     
Podatke o vrednosti naročila in trajanju izvedbe naročila:
- 
ocenjena vrednost naročila brez davka na dodano vrednost (v nadaljnjem
besedilu: DDV),
- 
pogodbena vrednost brez DDV,
- 
stopnja DDV;
3.     
Podatke o postopku oddaje naročila in načinu naročanja:
- 
vrsta postopka (postopek zbiranja ponudb po predhodni objavi, postopek s
predhodnim ugotavljanjem sposobnosti, pospešeni postopek s predhodnim
ugotavljanjem sposobnosti v skladu s 44. členom ZJNPOV, postopek s pogajanji po
predhodni objavi, pospešeni postopek s pogajanji po predhodni objavi v skladu s
44. členom ZJNPOV, postopek s pogajanji brez predhodne objave, konkurenčni
dialog),
- 
merila za izbor (najnižja cena ali ekonomsko najugodnejša ponudba),
- 
ali je naročilo oddano po sklopih: da/ne,
- 
ali je naročilo oddano z elektronsko dražbo: da/ne,
- 
ali je naročilo oddano z namenom skleniti okvirni sporazum: da/ne,
- 
če je naročilo oddano z namenom skleniti okvirni sporazum, s koliko
ponudniki se sporazum sklepa,
- 
če je naročilo oddano z namenom skleniti okvirni sporazum, ali je
predvideno, da se po sklenitvi med ponudniki, vključenimi v okvirni sporazum,
odpira konkurenca,
- 
ali je naročnik izvedel postopek oddaje naročila v imenu drugega
naročnika ali naročnikov: da/ne,
- 
če je naročnik izvedel postopek oddaje naročila v imenu drugega
naročnika ali naročnikov, naziv, matična številka, naslov sedeža, kraj in poštna
številka sedeža drugega naročnika ali naročnikov,
- 
ali se naročilo nanaša na projekt in/ali program, ki se financira iz
sredstev Evropske unije,
- 
datum oddaje naročila,
- 
številka in datum morebitnih prejšnjih objav o istem naročilu na portalu
javnih naročil oziroma v Uradnem listu Evropske unije;
4.     
Podatke o ponudnikih:
a)   
število prejetih ponudb in število prejetih elektronskih ponudb;
b)   
podatke o izbranem ponudniku:
-    ali je bilo naročilo oddano na podlagi skupne ponudbe: da/ne,
-    ime oziroma firma,
-    matična ali davčna številka, če gre za ponudnika s sedežem v
Republiki Sloveniji,
-    naslov sedeža,
-    kraj sedeža,
-    poštna številka sedeža,
-    država ponudnika,
c)   
število ponudnikov, ki so bili iz postopka javnega naročanja izločeni
zaradi pravnomočne obsodbe za kaznivo dejanje;
5.     
Podatke o podizvajalcih:
- 
ali je predvideno, da bodo pri izvedbi naročila sodelovali podizvajalci:
da/ne,
- 
če je predvideno, da bodo pri izvedbi naročila sodelovali podizvajalci,
predvidena vrednost naročila oddanega v izvedbo podizvajalcem (brez DDV) ali
predviden delež pogodbene vrednosti naročila oddan v izvedbo podizvajalcem,
- 
če je predvideno, da bodo pri izvedbi naročila sodelovali podizvajalci,
ali bodo vsa ali nekatera naročila podizvajalcem oddana po pravilih za izbiro
podizvajalcev iz 79. člena ZJNPOV,
- 
če je predvideno, da bodo pri izvedbi naročila sodelovali podizvajalci,
ali je naročnik v skladu s tretjim odstavkom 78. člena ZJNPOV zahteval, da
izbrani ponudnik del naročila izvede s podizvajalci in v kolikšnem deležu
pogodbene vrednosti naročila (najmanjši in največji delež naročila, ki ga mora
izbrani ponudnik oddati v izvajanje podizvajalci).
(2) Če je naročnik oddal naročilo po
postopku s pogajanji brez prehodne objave, podatke iz prve alineje 3. točke
prvega odstavka tega člena razčleni še na okoliščine, navedene v 22. členu
ZJNPOV.
(3) Če je naročilo oddano po sklopih,
se podatki iz četrte alineje 1. točke, 2. točke, enajste alineje 3. točke ter
4. in 5. točke prvega odstavka tega člena zbirajo za vsak sklop posebej.
(4) Poleg podatkov
iz prvega in drugega odstavka
tega člena naročnik sporoči tudi naslednje svoje podatke:
-       
naziv,
-       
matična številka,
-       
naslov sedeža,
-       
kraj sedeža,
-       
poštna številka sedeža,
-       
ali naročnik oddaja naročila na splošnem ali infrastrukturnem področju,
-       
če naročnik oddaja naročila na infrastrukturnem področju, področje
njegove dejavnosti (proizvodnja, prenos ali distribucija plina in toplote,
električna energija, iskanje ter črpanje plina in nafte, iskanje in
pridobivanje premoga ter drugih trdih goriv, voda, poštne storitve, železniški
promet, mestni železniški, tramvajski, trolejbusni ali avtobusni promet,
pristaniške dejavnosti, letališke dejavnosti, drugo).
4. člen
(1) Naročnik v zvezi s posameznimi
naročili, oddanimi na podlagi okvirnega sporazuma, za obdobje, na katero se
nanaša obvestilo, sporoči naslednje podatke:
-       
številka objave obvestila o sklenitvi okvirnega sporazuma,
-       
skupna pogodbena vrednost posameznih naročil brez DDV,
-       
stopnja DDV,
-       
povprečno število prejetih ponudb in povprečno število elektronsko prejetih
ponudb,
-       
podatke iz 4.b) točke prvega odstavka prejšnjega člena za ponudnike,
katerim so bila oddana posamezna naročila,
-       
ali so v okvirnem sporazumu opredeljeni vsi pogoji, zaradi česar so se
posamezna naročila oddajala brez ponovnega odpiranja konkurence med strankami
okvirnega sporazuma.
(2) Če se posamezna naročila nanašajo
na sklop javnega naročila, se podatki iz prejšnjega odstavka zbirajo za vsak
sklop posebej.
(3) Poleg podatkov iz prvega odstavka
tega člena naročnik sporoči tudi podatke iz četrtega odstavka 3. člena tega
pravilnika.
5. člen
(1) Organ Republike Slovenije in Banka
Slovenije v zvezi z oddanimi naročili, katerih vrednosti so nižje od vrednosti
iz drugega odstavka 7. člena ZJNPOV, sporoči skupno pogodbeno vrednost brez DDV
in skupno število naročil, ločeno za blago, storitve in gradnje.
(2) Poleg podatkov iz prejšnjega
odstavka naročnik sporoči tudi podatke iz četrtega odstavka 3. člena tega
pravilnika.
6. člen
(1) Naročnik v zvezi z naročili,
oddanimi v skladu z 11. členom ZJNPOV, sporoči za vsako oddano naročilo naslednje
podatke:
1.     
Podatke o predmetu naročila:
- 
vrsta predmeta (blago ali storitev ali gradnja),
- 
naziv naročila,
- 
kratek opis predmeta naročanja,
- 
ali gre za naročilo, za katero bi izvedba postopka naročanja iz prvega
odstavka 19. člena ZJNPOV povzročila posredovanje informacij, katerih razkritje
bi bilo v nasprotju z bistvenimi varnostnimi interesi Republike Slovenije:
da/ne,
- 
ali gre za naročilo, namenjeno izvajanju obveščevalne in
protiobveščevalne dejavnosti: da/ne;
2.     
Podatke o vrednosti naročila in trajanju izvedbe naročila:
- 
ocenjena vrednost naročila brez DDV,
- 
pogodbena vrednost brez DDV,
- 
stopnja DDV,
- 
število mesecev (mesečna vrednost), za katere se odda naročilo, ali
enkratna dobava oziroma izvedba naročila,
- 
predviden rok veljavnosti pogodbe;
3.     
Podatke o načinu naročanja:
- 
če je ocenjena vrednost naročila enaka ali večja od 20.000 eurov brez
DDV, datum in referenčna številka soglasja medresorske komisije iz 12. člena
ZJNPOV,
- 
merila za izbor (najnižja cena ali ekonomsko najugodnejša ponudba),
- 
ali je naročilo oddano po sklopih: da/ne,
- 
ali je naročilo oddano z namenom skleniti okvirni sporazum: da/ne,
- 
če je naročilo oddano z namenom skleniti okvirni sporazum, s koliko
ponudniki se sporazum sklepa,
- 
ali je naročnik izvedel postopek oddaje naročila v imenu drugega
naročnika ali naročnikov: da/ne,
- 
če je naročnik izvedel postopek oddaje naročila v imenu drugega
naročnika ali naročnikov, naziv, matična številka, naslov sedeža, kraj in
poštna številka sedeža drugega naročnika ali naročnikov,
- 
ali se naročilo nanaša na projekt in/ali program, ki se financira iz
sredstev Evropske unije,
- 
datum oddaje naročila,
4.     
Podatke o ponudnikih:
a)   
število prejetih ponudb;
b)   
podatke o izbranem ponudniku:
-    ali je bilo naročilo oddano na podlagi skupne ponudbe: da/ne,
-    ime oziroma firma,
-    matična ali davčna številka, če gre za ponudnika s sedežem v
Republiki Sloveniji,
-    naslov sedeža,
-    kraj sedeža,
-    poštna številka sedeža,
-    država ponudnika.
(2) Poleg podatkov iz prejšnjega
odstavka naročnik sporoči tudi podatke iz četrtega odstavka 3. člena tega
pravilnika.

Pravilnik o vrstah podatkov o oddanih javnih
naročilih v preteklem letu na podlagi Zakona o javnem naročanju na področju
obrambe in varnosti ter načinu njihovega zbiranja (Uradni list RS, št. 57/13) vsebuje naslednjo končno določbo:
»3. KONČNA DOLOČBA
7. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dopolnitvah Pravilnika o vrstah
podatkov o oddanih javnih naročilih v preteklem letu na podlagi Zakona o javnem
naročanju na področju obrambe in varnosti ter načinu njihovega zbiranja (Uradni
list RS, št. 3/15) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Podatki o javnih naročilih, katerih
vrednost je enaka ali večja od vrednosti iz drugega odstavka 7. člena ZJNPOV in
so bila oddana v letu 2014, se zajemajo po dosedanjih predpisih.
4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o vrstah podatkov o oddanih javnih naročilih v preteklem letu na
podlagi Zakona o javnem naročanju na področju obrambe in varnosti ter načinu
njihovega zbiranja (Uradni list RS, št. 71/16) vsebuje naslednjo končno določbo:
»KONČNA DOLOČBA
7. člen
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne
1. januarja 2017.«.