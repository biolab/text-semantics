1. člen
(vsebina sklepa)
Ta sklep določa postopek in pogoje za
uvedbo, trgovanje in poravnavo transakcij z investicijskimi kuponi vzajemnega
sklada na organiziranem trgu vrednostnih papirjev ter seznam organiziranih
trgov vrednostnih papirjev, na katerih se lahko trguje z investicijskimi kuponi
vzajemnega sklada.
2. člen
(izdaja in razveljavitev
nematerializiranih investicijskih kuponov)
(1) Če pravila upravljanja
vzajemnega sklada določajo, da se investicijski kuponi vzajemnega sklada v
skladu s šestim odstavkom 234. člena Zakona o investicijskih skladih in družbah
za upravljanje (Uradni list RS, št. 77/11 in 10/12 – ZPre-1C; v nadaljnjem
besedilu: ZISDU-2) izdajo kot nematerializirani vrednostni papirji, mora družba
za upravljanje izdajo in razveljavitev investicijskih kuponov opravljati po
postopku izdaje in razveljavitve nematerializiranih vrednostnih papirjev prek
istega plavajočega računa za izdajo in izbris investicijskih kuponov (v
nadaljnjem besedilu: plavajoči račun) v skladu s Pravili poslovanja KDD –
Centralne klirinškodepotne družbe, d.d., Ljubljana (Uradni list RS, št. 137/04,
št. 115/07 in 37/10) in v skladu s tem sklepom.
(2) Plavajoči račun za izdajo in
izbris nematerializiranih investicijskih kuponov vzajemnega sklada mora voditi
skrbnik, ki za vzajemni sklad opravlja skrbniške storitve.
(3) Družba za upravljanje mora s
skrbnikom skleniti posebno pogodbo o opravljanju storitve iz prejšnjega odstavka.
(4) Pogodbo iz prejšnjega odstavka
mora družba za upravljanje predložiti Agenciji za trg vrednostnih papirjev (v
nadaljnjem besedilu: Agencija) v osmih dneh po njeni sklenitvi.
3. člen
(vsebina pravil upravljanja v primeru
izdaje nematerializiranih investicijskih kuponov)
(1) Pravila upravljanja
vzajemnega sklada iz 2. člena tega sklepa morajo poleg vsebin, določenih v 258.
členu ZISDU-2, vsebovati:
1.    
določbo, da mora vlagateljeva pristopna izjava iz 238. člena ZISDU-2
obsegati tudi podatek o šifri imetnikovega računa nematerializiranih
vrednostnih papirjev, v dobro katere naj se prenesejo investicijski kuponi, ki
so predmet izjave, in podatke o članu klirinškodepotne družbe, ki vodi ta
račun;
2.    
določbo, da imetnik investicijskega kupona uresniči pravico od družbe za
upravljanje zahtevati izplačilo odkupne vrednosti tako, da hkrati z izročitvijo
zahteve za izplačilo odkupne vrednosti investicijskega kupona iz 241. člena ZISDU-2
članu klirinškodepotne družbe, ki vodi račun nematerializiranih vrednostnih
papirjev, pri katerem so vpisani investicijski kuponi vzajemnega sklada, ki so
predmet te zahteve, izda nalog za prenos teh investicijskih kuponov v breme
njegovega računa in v dobro plavajočega računa.
(2) Če ima vzajemni sklad več razredov
investicijskih kuponov, od katerih so nekateri razredi prenosljivi, nekateri pa
neprenosljivi, morajo pravila upravljanja navedbo iz prvega odstavka tega člena
vključiti v del, ki se nanaša na prenosljive razrede investicijskih kuponov.
(3) Pravila upravljanja krovnega
sklada, ki obsega podsklade, katerih investicijski kuponi so prenosljivi in
podsklade, katerih investicijski kuponi so neprenosljivi, morajo vsebovati
navedbe iz prvega odstavka tega člena, s pristavkom, da se ta določila
uporabljajo samo za tiste investicijske kupone podskladov, ki so v skladu s
pravili upravljanja podskladov izdani kot nematerializirani vrednostni papirji.
4. člen
(nalog za izdajo nematerializiranih
investicijskih kuponov)
(1) Nalog za izdajo
nematerializiranih investicijskih kuponov vzajemnega sklada prek plavajočega
računa mora obsegati:
1.    
bistvene sestavine investicijskih kuponov, ki so predmet izdaje;
2.    
podatke o skrbniku, ki ga družba za upravljanje (izdajatelj) z nalogom
pooblašča za vodenje plavajočega računa;
3.    
količino (število) investicijskih kuponov, ki naj jih klirinškodepotna
družba prenese v dobro plavajočega računa.
(2) Nalogu iz prvega odstavka mora
družba za upravljanje priložiti naslednje listine:
1.    
pravila upravljanja vzajemnega sklada;
2.    
soglasje Agencije k pravilom upravljanja vzajemnega sklada;
3.    
dovoljenje Agencije za sklenitev pogodbe o opravljanju skrbniških
storitev s skrbnikom iz 2. točke prvega odstavka tega člena.
(3) Če je klirinškodepotna družba v
zvezi s prejšnjo izdajo nematerializiranih investicijskih kuponov že odprla
plavajoči račun, prenese dodatno količino investicijskih kuponov na podlagi
naloga družbe za upravljanje za tak prenos.
(4) Nalog iz tretjega odstavka tega
člena mora obsegati:
1.    
oznako in identifikacijsko številko investicijskih kuponov;
2.    
dodatno količino (število), ki naj jih klirinškodepotna družba prenese v
dobro plavajočega računa.
(5) Nalogu iz tretjega odstavka tega
člena ni treba priložiti nobenih listin.
5. člen
(zamenjava investicijskih kuponov)
(1) Če družba za upravljanje na
podlagi pravil upravljanja vzajemnega sklada opravi zamenjavo investicijskih
kuponov vzajemnega sklada, ki so bili izdani kot pisne listine, za
nematerializirane investicijske kupone, mora nalog za zamenjavo obsegati:
1.    
bistvene sestavine investicijskih kuponov;
2.    
podatke o imetnikih investicijskih kuponov, ki naj se jim izdajo
nematerializirani investicijski kuponi v zamenjavo za nematerializirane
investicijske kupone.
(2) Ne glede na prvi odstavek 2. člena
tega sklepa se izdaja nematerializiranih investicijskih kuponov opravi po
postopku enofazne izdaje v dobro računov imetnikov iz 2. točke prvega odstavka
tega člena.
(3) Šteje se, da so investicijski
kuponi, izdani kot pisne listine, razveljavljeni z dnem, ko klirinškodepotna
družba na podlagi naloga iz prvega odstavka tega člena opravi prenos
nematerializiranih investicijskih kuponov v dobro računov imetnikov iz 2. točke
prvega odstavka tega člena.
(4) Družba za upravljanje mora hkrati
z nalogom iz prvega odstavka tega člena klirinškodepotni družbi izdati tudi
nalog za odprtje plavajočega računa za izdajo in izbris investicijskih kuponov
vzajemnega sklada.
(5) Za nalog iz četrtega odstavka tega
člena se smiselno uporabljajo določbe prvega in drugega odstavka 4. člena tega
sklepa.
6. člen
(trgovanje s prenosljivimi investicijskimi
kuponi)
(1) Prenosljiv investicijski
kupon vzajemnega sklada mora biti uvrščen v trgovanje na najmanj enem izmed
organiziranih trgov držav članic iz 1. točke prvega odstavka 244. člena
ZISDU-2.
(2) Pogoje za uvedbo in trgovanje s
prenosljivimi investicijskimi kuponi vzajemnega sklada določa organizator trga
iz prejšnjega odstavka.
7. člen
(uvrstitev na organiziran trg)
Družba za upravljanje mora zagotoviti, da
bodo prenosljivi investicijski kuponi vzajemnega sklada uvrščeni na tisti
organizirani trg vrednostnih papirjev, za katerega organizacija, ki za ta
organizirani trg izvaja storitev poravnave transakcij, sklenjenih na tem
organiziranem trgu, in organizacija, ki vodi centralni register
nematerializiranih vrednostnih papirjev, v katerega so vpisani prenosljivi
investicijski kuponi vzajemnega sklada, zagotavljata upoštevanje določb
devetega in desetega odstavka 234. člena ZISDU-2.
8. člen
(trgovanje na organiziranem trgu zunaj
Republike Slovenije)
(1) Če se s prenosljivim
investicijskim kuponom vzajemnega sklada trguje samo na organiziranem trgu
zunaj Republike Slovenije, mora družba za upravljanje zagotoviti, da so podatki
o trgovanju javno objavljeni v enakem obsegu in na enak način, kot zagotavlja
organizator trga, tudi v Republiki Sloveniji.
(2) Če organizator trga ne zagotavlja
objave podatkov o vrednosti enote premoženja vzajemnega sklada skupaj s podatki
o trgovanju, mora družba za upravljanje zagotoviti, da so ti podatki objavljeni
enako pogosto in na enakovreden način kot podatki o trgovanju.
(3) Družba za upravljanje, ki je
zaradi uvrstitve investicijskih kuponov na organizirani trg zunaj Republike
Slovenije dolžna objavljati obvestila o svojem poslovanju in o poslovanju
vzajemnega sklada tudi zunaj Republike Slovenije, mora zagotoviti sočasno
objavo obvestil z enako vsebino tudi v Republiki Sloveniji.
KONČNI DOLOČBI
9. člen
(prenehanje uporabe sklepa)
Z dnem uveljavitve tega sklepa preneha
veljati Sklep o pogojih za uvedbo, trgovanje in poravnavo transakcij z investicijskimi
kuponi vzajemnega sklada na organiziranem trgu (Uradni list RS, št. 87/05 in
št. 28/09).
10. člen
(uveljavitev sklepa)
Ta sklep začne veljati petnajsti dan po
objavi v Uradnem listu Republike Slovenije.
Št. 00701-44/2011-3
Ljubljana, dne 11. aprila 2012
EVA 2012-1611-0087
Predsednik sveta
Agencije za trg vrednostnih papirjev
dr. Damjan Žugelj l.r.